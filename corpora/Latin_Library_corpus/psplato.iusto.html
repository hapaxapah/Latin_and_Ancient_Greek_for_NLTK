<HTML>
<HEAD>
 <TITLE>Pseudo-Plato - De Iusto</TITLE> 
</HEAD> 
<BASEFONT SIZE=4>
<BODY BACKGROUND="tex.brown.45.jpg" BGCOLOR="#FFFFFF">
<BR> 
<CENTER><FONT SIZE=5>Pseudo-Plato<BR>De iusto dialogus, qui nothus habetur<BR>
<FONT SIZE=5>(Sebastiano Corrado interprete)
</FONT></CENTER>
<P>
<HR>
<HR>
<FONT SIZE=4>
<P>Socrat. Potes nobis dicere, quid sit iustum? an id tibi indignum videtur esse, de quo verba facias?
<P>Hospes. Mihi vero dignum videtur, et quidem valde.
<P>Socrat. Quid est igitur?
<P>Hospes. Quid aliud esse dicam, nisi illa omnia, quae iusta censentur?
<P>Socrat. Nolim ita mihi respondeas: sed, quemadmodum, si tu me roges, quid sit oculus: dicam tibi, id esse, quo videmus: et si me praeterea iubeas ostendere, ostendam. Et si me interroges, cuinam rei animus sit nomen: ei, tibi dicam, qua cognoscimus. Rursus autem si quaeras, quid sit vox: id tibi esse respondeam, quo disserimus. Tum quoque sic velim dicas, iustum id esse, quo utamur ad aliquid agendum, ut dictum est de iis, quae nunc ego quaerebam.
<P>Hospes. Haud equidem ita facile tibi possum respondere.
<P>Socrat. Quandoquidem igitur non ita facile potes respondere, id ipsum forte facilius hac ratione invenire poterimus. Age, maiora, et minora, quonam potissimum considerantes discernimus? nonne mensura?
<P>Hospes. Sane.
<P>Socrat. Praeter mensuram autem, qua deinde arte? nonne metiendi?
<P>Hospes. Ita sane.
<P>Socrat. Quid levia, et gravia?  nonne statera?
<P>Hospes. Etiam.
<P>Socrat. Post stateram qua dehinc arte? nonne appendendi?
<P>Hospes. Maxime.
<P>Socrat. Quid? iusta et iniusta intelligis quo tandem instrumento, quaque praeterea arte secernamus? an neque adhuc id est tibi manifestum?
<P>Hospes. Non hercle.
<P>Socrat. At rursus hoc modo. Quando de maioribus, et de minoribus ambiguimus, quinam ea de rea inter nos diiudicant? nonne metiendi artis periti?
<P>Hospes. Ita.
<P>Socrat. Quando de multis, et paucis contendimus, quinam iudicant? nonne ratiocinatores?
<P>Hospes. verum.
<P>Socrat. Quando vero de iustis, et iniustis inter nos ligitamus: dic, quaeso, ad quos accedamus, qui, qua de re lis est, sententiam ferant.
<P>Hospes. Num iudices dicis, o Socrates?
<P>Socrat. Invenisti recte. Age iam, illud quoque dicas: Artis metiendi periti quid faciunt, quum magna, parvaque discernunt? nonne metiuntur?
<P>Hospes. Quippe.
<P>Socrat. Quid? gravibus et levibus iudicant, nonne appendunt?
<P>Hospes. Appendunt.
<P>Socrat. Quid iam de his diceres, qui de iustis, et iniustis pronuntiant? responde.
<P>Hospes. Haud equidem possum.
<P>Socrat. Nonne ratiocinari eos recte dicas?
<P>Hospes. Opinor.
<P>Socrat. Iudices igitur, qui inter nos sententiam ferunt, ratiocinantur utique, quando de iustis, et iniustis iudicant.
<P>Hospes. Assentior.
<P>Socrat. Parva vero, et magna metiuntur, qui metiendi artem exercent. Diximus enim id esse mensuram, quo talia iudicantur.
<P>Hospes. Diximus.
<P>Socrat. Sed gravia rursus, et levia appendunt, qui studium suum in appendendi arte posuerunt. Nam statera nobis id ipsum fuit, quo solent ista discerni.
<P>Hospes. Fuit profecto.
<P>Socrat. Verum multa, et pauca numerant, qui numerandi studio tenentur. Id enim numerum esse posuimus, quo res huiusmodi distinguuntur.
<P>Hospes. Posuimus.
<P>Socrat. Iudices autem, ut modo consensimus, ratiocinantur, quando de iustis, et iniustis inter nos iudicant. Etenim ratio id est, quo res istae secernuntur.
<P>Hospes. Bene dicis, o Socrates.
<P>Socrat. Et vera quidem. Ratio igitur id esse prorsus videtur, quo iusta, et iniusta iudicantur.
<P>Hospes. Videtur.
<P>Socrat. Iam vero iusta, et iniusta definienda sunt: ut, si quis ita nos interrogaret: Quando mensura, arsque metiendi, et vir illius artis peritus maius ipsum, et minus diiudicant: quid est tandem maius, et minus? diceremus profecto, id esse maius, quod superet: minus vero, quod superetur. Item, si quaereret: Quando grave, et leve, statera, arsque appendendi, et vir eius artis studiosus discernunt, quid est grave, et leve? responderemus, grave esse, quod in libra positum propendeat: leve autem, quod sursum feratur. Sic iam, si quis nos rogaret: quandoquidem iustum, et iniustum ratioque, et ars iudiciaria atque iudex iudicant, quid est iustum? aliquidne, quod illi respondeamus, an adhuc nihil habemus?
<P>Hospes. Nihil.
<P>Socrat. Utrum existimas homines in iustitia praeditos esse voluntarios, an invitos? sic autem dico: Utrum credas, homines iniuste agere, et iniustos esse voluntarios, an invitos?
<P>Hospes. Voluntarios, o Socrates: sunt enim improbi.
<P>Socrat. Improbos igitur tu, et iniustos homines voluntarios esse arbitraris?
<P>Hospes. Arbitror equidem. Tu vero non arbitraris?
<P>Socrat. Non equidem, si modo quid oportet poetae credere.
<P>Hospes. Cui poetae?
<P>Socrat. Qui dixit, Nullus malus lubens, nec invitus bonus.
<P>Hospes. Atqui o Socrates recte habet proverbium vetus, poetas in multis mentiri.
<P>Socrat. Mirum sane, si ea in re poeta hic mentitus sit. Quare, si tibi est otium, videamus, falsane, an vera dixerit.
<P>Hospes. Est otium.
<P>Socrat. Age iam, utrum ducis iustum esse, mentiri, an vera dicere?
<P>Hospes. Vera dicere.
<P>Socrat. Mentiri igitur iniustum?
<P>Hospes. Iniustum.
<P>Socrat. Utrum Decipere putas iustum, an non decipere?
<P>Hospes. Non decipere utique.
<P>Socrat. Decipere, an iniustum?
<P>Hospes. Iniustum.
<P>Socrat. Quid vero nocere, iustum, an prodesse?
<P>Hospes. Prodesse.
<P>Socrat. Nocere, nonne iniustum?
<P>Hospes. Iniustum.
<P>Socrat. Vera utique dicere: et non decipere: et prodesse, iustum: mentiri vero, et decipere, et nocere iniustum.
<P>Hospes. Ita est mehercule.
<P>Socrat. Eademne de hostibus sentis?
<P>Hospes. Nequaquam.
<P>Socrat. Sed nocere hostibus, iustum esse: prodesse vero iniustum.
<P>Hospes. Ita sentio.
<P>Socrat. Estne igitur iustum, nos vel decipienteis hostibus nocere?
<P>Hospes. Quidni?
<P>Socrat. Quid autem mentiri, ut hostes decipiamus, offendamusque, nonne iustum?
<P>Hospes. Iustum.
<P>Socrat. Quid? Non iustum ducis esse, nos amicis prodesse?
<P>Hospes. Duco equidem.
<P>Socrat. Utrum, non decipienteis, an propter aliquam illorum utilitatem decipienteis?
<P>Hospes. Atque etiam decipienteis?
<P>Socrat. Sed decipienteis quidem iustum est prodesse: Non mentienteis tamen, an et mentienteis?
<P>Hospes. Et mentienteis.
<P>Socrat. Mentiri igitur, et vera dicere, nonne utrunque videtur esse et iustum, et iniustum?
<P>Hospes. Videtur.
<P>Socrat. Et decipere, iustum, et iniustum?
<P>Hospes. Illud quoque.
<P>Socrat. Haec omnia, quum sint huiusmodi, nonne iusta sunt, et iniusta?
<P>Hospes. Sunt, ut apparet.
<P>Socrat. Audi reliqua: oculum ego habeo dextrum, et sinistrum, quemadmodum et alii homines?
<P>Hospes. Habes.
<P>Socrat. Narem dextram, et sinistram?
<P>Hospes. Prorsus.
<P>Socrat. Et manum dextram, et sinistram?
<P>Hospes. Sane.
<P>Socrat. Postquam igitur haec tu eadem nominans, quaedam ex meis dextra, et quaedam sinistra esse dicis: si te rogem, utra ea sint: possisne dicere, haec quidem in hac parte dextra esse, illa vero in illa sinistra?
<P>Hospes. Possim.
<P>Socrat. Iam et illuc eas. Postquam haec eadem nominans, aliqua iusta, et aliqua iniusta esse diceres, possis dicere, utra iusta, et utra sint iniusta?
<P>Hospes. Horum singula quaeque convenienter, et in tempore facta, mihi iusta videntur esse: contra vero iniusta.
<P>Socrat. Recte videntur. Horum singula quaeque qui facit opportune, iusta facit: qui contra, iniusta.
<P>Hospes. Ita res habet.
<P>Socrat. Ergo, qui iusta facit, iustus est: qui iniusta: iniustus.
<P>Hospes. Nemo negat.
<P>Socrat. Quis igitur potest opportuno tempore secare, urere, et extenuare?
<P>Hospes. Medicus.
<P>Socrat. Quod scit, an proptet aliud.
<P>Hospes. Quod scit.
<P>Socrat. Quis opportune fodere, arare, et serere potest?
<P>Hospes. Agricola.
<P>Socrat. Quod scit, an quod nescit?
<P>Hospes. Quod scit.
<P>Socrat. In aliis quoque rebus eodem modo, qui scit, potest opportuna, et quando oportet, et suo tempore facere: qui nescit, contra?
<P>Hospes. Potest.
<P>Socrat. Mentiri, et decipere, et prodesse qui scit, potest horum singula quaeque et quando oportet, et suo tempore facere: qui vero nescit, non potest.
<P>Hospes. Vera dicis.
<P>Socrat. Qui facit haec opportune, nonne iustus vocatur?
<P>Hospes. Vocatur.
<P>Socrat. Facit haec per scientiam?
<P>Hospes. Facit.
<P>Socrat. Iustus igitur, per scientiam est iustus?
<P>Hospes. Est.
<P>Socrat. Iniustus, per contrarium est iniustus?
<P>Hospes. Patet.
<P>Socrat. iustus oer sapientiam iustus?
<P>Hospes. Nimirum.
<P>Socrat. Et iniustus, per scientiam iniustus?
<P>Hospes. Sequitur.
<P>Socrat. Videtur ex his id ipsum, quod maiores nobis sub sapientiae nomine reliquerunt, iustitia: id vero, quod inscientia dicitur, iniustitia vocari merito posse.
<P>Hospes. Videtur.
<P>Socrat. Sed homines, inscii sunt sponte, an invite?
<P>Hospes. Invite.
<P>Socrat. Invite igitur et iniusti?
<P>Hospes. Apparet.
<P>Socrat. Iniusti autem, sunt improbi?
<P>Hospes. Sunt.
<P>Socrat. Nonne invite sunt improbi, et iniusti?
<P>Hospes. Prorsus.
<P>Socrat. Per iniustitiam vero iniuste agunt?
<P>Hospes. Nempe.
<P>Socrat. Per id, quod iniusti faciunt?
<P>Hospes. Per id ipsum.
<P>Socrat. Per ipsum quidem, quod inviti faciunt, fieri id non potest, quod voluntarium dicitur.
<P>Hospes. Non certe.
<P>Socrat. Verum per iniustitiam nascitur id, quod iniuste agere vocavimus.
<P>Hospes. Nascitur.
<P>Socrat. Iniustitia vero id esse diximus, quod inviti faciunt.
<P>Hospes. Diximus.
<P>Socrat. Inviti igitur iniuste agunt, et iniusti sunt, et improbi.
<P>Hospes. Inviti, ut apparet.
<P>Socrat. Non ergo ea in re mentitus est poeta.
<P>Hospes. Non videtur.
</BLOCKQUOTE></BLOCKQUOTE>
<HR>
<HR>
<CENTER><TABLE  BORDER=0 CELLSPACING=15 CELLPADDING=0>
<TR>
	<TD><A HREF="neo.html">Neo-Latin</A>
	<TD><a href="index.html">The Latin Library</A>
	<TD><a href="classics.html">The Classics Homepage</A>
</TABLE></CENTER>
</BODY>
</HTML>