<html>
	<head>
		<title>
			Pervigilium Veneris
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>PERVIGILIVM VENERIS
</p>

<p class=border></P>

<p>
Cras amet qui numquam amavit quique amavit cras amet.
</p>

<p>
Ver novum, ver iam canorum, vere natus orbis natus est,<br>
Vere concordant amores, vere nubunt alites,<br>
Et nemus comam resolvit de maritis imbribus.<br>
Cras amorum copulatrix inter umbras arborum<br>
inplicat casa virentes de flagello myrteo:<br>
Cras Dione iura dicit fulta sublimi throno.
</p>

<p>
Cras amet qui numquam amavit quique amavit cras amet.
</p>

<p>
Tunc cruore de superno spumeo pontus globo<br>
Caeruleas inter catervas, inter et bipedes equos<br>
Fecit undantem Dionem de maritis imbribus.
</p>

<p>
Cras amet qui numquam amavit quique amavit cras amet.
</p>

<p>
Ipsa gemmis purpurantem pingit annum floridis,<br>
Ipsa surgentes papillas de Favoni spiritu<br>
Urget in toros tepentes, ipsa roris lucidi,<br>
Noctis aura quem relinquit, spargit umentis aquas.<br>
En micant lacrimae trementes de caduco pondere:<br>
Gutta praeceps orbe parvo sustinet casus suos.<br>
En pudorem florulentae prodiderunt purpurae:<br>
Umor ille, quem serenis astra rorant noctibus,<br>
Mane virgineas papillas solvit umenti peplo.<br>
Ipsa iussit mane ut udae virgines nubant rosae:<br>
Facta Cypridis de cruore deque flabris deque Solis purpuris<br>
Cras ruborem, qui latebat veste tectus ignea,<br>
Unico marita voto non pudebit solvere.
</p>

<p>
Cras amet qui numquam amavit quique amavit cras amet.
</p>

<p>
Ipsa Nymphas diva luco iussit ire myrteo:<br>
It puer comes puellis: nec tamen credi potest<br>
Esse amorem feriatum, si sagittas vexerit.<br>
Ite, Nymphae, posuit arma, feriatus est Amor:<br>
Iussus est inermis ire, nudus ire iussus est,<br>
Neu quid arcu, neu sagitta, neu quid igne laederet.<br>
Sed tamen, Nymphae, cavete, quod Cupido pulcher est:<br>
Totus est in armis idem quando nudus est Amor.
</p>

<p>
Cras amet qui numquam amavit quique amavit cras amet.
</p>

<p>
Conpari Venus pudore mittit ad te virgines.<br>
Una res est quam rogamus: cede, virgo Delia,<br>
Ut nemus sit incruentum de ferinis stragibus.<br>
Ipsa vellet te rogare, si pudicam flecteret,<br>
Ipsa vellet ut venires, si deceret virginem.<br>
Iam tribus choros videres feriantis noctibus<br>
Congreges inter catervas ire per saltus tuos,<br>
Floreas inter coronas, myrteas inter casas.<br>
Nec Ceres, nec Bacchus absunt, nec poetarum deus.<br>
Detinenter tota nox est perviclanda canticis:<br>
Regnet in silvis Dione: tu recede, Delia.
</p>

<p>
Cras amet qui numquam amavit quique amavit cras amet.
</p>

<p>
Iussit Hyblaeis tribunal stare diva floribus;<br>
Praeses ipsa iura dicet, adsidebunt Gratiae.<br>
Hybla, totus funde flores, quidquid annus adtulit;<br>
Hybla, florum sume vestem, quantus Aetnae campus est.<br>
Ruris hic erunt puellae vel puellae fontium,<br>
Qaeque silvas, quaeque lucos, quaeque montes incolunt.<br>
Iussit omnes adsidere pueri mater alitis,<br>
Iussit et nudo puellas nil Amori credere.
</p>

<p>
Cras amet qui numquam amavit quique amavit cras amet.
</p>

<p>
Et recentibus virentes ducat umbras floribus.<br>
Cras erit quom primus primus Aether copulavit nuptias,<br>
Ut pater totis crearet vernis annum nubibus:<br>
In sinum maritus imber fluxit almae coniugis,<br>
Unde fetus mixtus omnis omnis aleret magno corpore.<br>
Ipsa venas atque mente permeanti spiritu<br>
Intus occultis gubernat procreatrix viribus,<br>
Perque coelum perque terras perque pontum subditum<br>
Pervium sui tenorem seminali tramite<br>
Inbuit iusstque mundum nosse nascendi vias.
</p>

<p>
Cras amet qui numquam amavit quique amavit cras amet.
</p>

<p>
Ipsa Troianos nepotes in Latinos transtulit:<br>
Ipsa Laurentem puellam coniugem nato dedit,<br>
Moxque Marti de sacello dat pudicam virginem:<br>
Romuleas ipsa fecit cum Sabinis nuptias<br>
Unde Ramnes et Quirites proque prole posterum<br>
Romuli matrem crearet et nepotem Caesarem;
</p>

<p>
Cras amet qui numquam amavit quique amavit cras amet.
</p>

<p>
Rura fecundat voluptas, rura Venerem sentiunt;<br>
Ipse Amor, puer Dionae, rure natus dicitur.<br>
Hunc, ager cum parturiret, ipsa suscepit sinu:<br>
Ipsa florum delicatis educavit osculis.
</p>

<p>
Cras amet qui numquam amavit quique amavit cras amet.
</p>

<p>
Ecce iam subter genestas explicant agni latus,<br>
Quisque tutus quo tenetur coniugali foedere.<br>
Subter umbras cum maritis ecce balantum greges:<br>
Et canoras non tacere diva iussit alites.<br>
Iam loquaces ore rauco stagna cygni perstrepunt:<br>
Adsonat Terei puella subter umbram populi,<br>
Ut putes motus amoris ore dici musico,<br>
Et neges queri sororem de marito barbaro.<br>
Illa cantat, nos tacemus. Quando ver venit meum?<br>
Quando fiam uti chelidon, ut tacere desinam?<br>
Perdidi Musam tacendo, nec me Phoebus respicit.<br>
Sic Amyclas, cum tacerent, perdidit silentium.
</p>
<p class=border></P>
<p>
<table border=0 cellspacing=15 cellpadding=0 align=CENTER>
<tr>
	<td><a href="misc.html">The Miscellany</A>
	<td><a href="index.html">The Latin Library</A>
	<td><a href="classics.html">The Classics Page</A>
</TABLE>
</P>
</BODY>
</HTML>