<HTML><HEAD><TITLE>Walter of Ch&#226;tillon</TITLE></HEAD><BODY BACKGROUND="rackham.gif" BGCOLOR="#FFFFFF"><BR><DIV ALIGN="center"><FONT SIZE=5>Walter of Ch&#226;tillon
<P>
Carmen VI</FONT><P><HR><HR><P><FONT Size=4>
<P>
I<BR>
Missus sum in vineam circa horam nonam,<BR>
suam quisque nititur vendere personam;<BR>
ergo quia cursitant omnes ad coronam,<BR>
<I>semper ego auditor tantum, nunquamne reponam?</I>
<P>
II<BR>
Rithmis dum lascivio versus dum propino,<BR>
rodit forsan aliquis dente me canino,<BR>
quia nec afflatus sum pneumate divino<BR>
neque labra prolui fonte Caballino.
<P>
III<BR>
Licet autem proferam verba parum culta<BR>
et a mente prodeant satis inconsulta.<BR>
licet aenigmatica non sint vel occulta,<BR>
<I>est quodam prodire tenus, si non datur ultra.</I>
<P>
IV<BR>
Cur sequi vestigia veterum refutem,<BR>
adipisci rimulis corporis salutem,<BR>
impleri divitiis et curare cutem?<BR>
<I>Quod decuit magnos, cur michi turpe putem?</I>
<P>
V<BR>
Qui virtutes appetit, labitur in imum,<BR>
quaerens sapientiam irruit in limum;<BR>
imitemur igitur haec dicentem mimum;<BR>
<I>o cives, cives, quaerenda pecunia primum.</I>
<P>
VI<BR>
Haec est, quae in sinodis confidendo tonat,<BR>
in electionibus prima grande sonat;<BR>
intronizat praesules, dites impersonat:<BR>
<I>et genus et formam regina pecunia donat.</I>
<P>
VII<BR>
Adora pecuniam, qui deos adoras:<BR>
cur struis armaria, cur libros honoras?<BR>
Longas fac Parisius vel Athenis moras:<BR>
<I>si nichil attuleris, ibis, Homere foras</I>.
<P>
VIII<BR>
Disputet philosophus vacuo cratere,<BR>
sciat, quia minus est scire quam habere;<BR>
nam si pauper fueris, foras expellere,<BR>
<I>ipse licet venias Musis comitatus, Homere.</I>
<P>
IX<BR>
Sciat artes aliquis, sit auctorum plenus,<BR>
quid prodest, si vixerit pauper et egenus?<BR>
Illinc cogit nuditas vacuumque penus,<BR>
<I>hinc usura vorax avidumque in tempore fenus.</I>
<P>
X<BR>
Si Joseph in vinculis Christum praefigurat,<BR>
si tot plagis Pharao durum cor indurat,<BR>
si filiis Israel exitus obturat:<BR>
<I>quid valet haec genesis, si paupertas jecur urat?</I>
<P>
XI<BR>
Quid ad rem, si populus sitit ante flumen,<BR>
si montis ascenderit Moyses cacumen<BR>
et si archam foederis obumbravit numen?<BR>
<I>Malo saginatas carnes quam triste legumen.</I>
<P>
XII<BR>
Illud est, cur odiens studium repellam<BR>
paupertatem fugiens vitamque misellam;<BR>
quis ferret vigilias frigidamque cellam?<BR>
<I>Tutius est jacuisse thoro, tenuisse puellam.</I>
<P>
XIII<BR>
Quidam de scientia tantum gloriantur<BR>
et de pede Socratis semper cornicantur<BR>
et dicunt, quod opes his, qui philosophantur,<BR>
<I>non bene conveniunt nec in una sede morantur.</I>
<P>
XIV<BR>
Idcirco divitias forsan non amatis,<BR>
ut aeternam postmodum vitam capiatis.<BR>
Heu mentes perditae! Numquid ignoratis,<BR>
<I>quod semper multum nocuit differre paratis?</I>
<P>
XV<BR>
Si pauper Diogenes fuit hujus sortis,<BR>
si Socrates legitur sic fuisse fortis.<BR>
Juvenalis extitit magister cohortis<BR>
<I>marmoreisque satur iacuit Lucanus in hortis.</I>
<P>
XVI<BR>
Heu quid confert pauperi nobilis propago?<BR>
Quid Tityrus patula recubans sub fago?<BR>
Ego magis approbo rem, de qua nunc ago;<BR>
<I>nam sine divitiis vita est quasi mortis imago.</I>
<P>
XVII<BR>
Semper habet comitem paupertas merorem,<BR>
perdit fructum Veneris et amoris florem,<BR>
quia juxta nobilem versificatorem<BR>
<I>non habet unde suum paupertas pascat amorem.</I>
<P>
XVIII<BR>
Adde, quod superbia sequitur doctores,<BR>
inflati scientia respuunt minores;<BR>
ergo sic impletum est, quod dicunt auctores:<BR>
<I>inquinat egregios adiuncta superbia mores.</I>
<P>
XIX<BR>
Audi, qui de Socrate disputas et scribis,<BR>
miser, vaca potius potibus et cibis;<BR>
quod si dives fieri noles vel nequibis,<BR>
<I>inter utrumque tene, medio tutissimus ibis.</I>
<P>
XX<BR>
Statim ut inceperit quid philosophari,<BR>
inflatur occursibus amat salutari,<BR>
laetatur ab omnibus locum sibi dari<BR>
<I>et cathedras primas, et doctor ubique vocari.</I>
<P>
XXI<BR>
Loquitur sublimia, se prebet acerbum,<BR>
mox dilatat fimbrias, manifestat limbum<BR>
subjectis, set audiat sapientis verbum:<BR>
<I>desine grande loqui, frangit Deus omne superbum.</I>
<P>
XXII<BR>
Velut alter igitur Censorinus Cato<BR>
eructat parabolas sermone cribrato,<BR>
de corde sententias nimium elato<BR>
<I>eliquat ac tenero subplantat verba palato.</I>
<P>
XXIII<BR>
Stultus et scientiae cultu destitutus,<BR>
quibusdam panniculis verborum indutus<BR>
videri prae caeteris conatur astutus,<BR>
<I>rancidulum quiddam balba de nare loqutus.</I>
<P>
XXIV<BR>
Exultans scematibus diversis ornari<BR>
se credit prae omnibus mira cornicari,<BR>
set auctorem noverit ista sibi fari:<BR>
<I>metiri se quemque decet propriisque iuvari.</I>
<P>
XXV<BR>
Quisquis est hujsmodi, non se diu fraudet,<BR>
desistat, qui talibus implicari gaudet,<BR>
sua semper negligat, aliena laudet;<BR>
<I>quod natura negat, nemo feliciter audet.</I>
<P>
XXVI<BR>
Poenas et supplicia supremae diei<BR>
ad mentes reducite, sancti fratres mei;<BR>
licet enim criminis simus omnes rei,<BR>
<I>magna tamen spes est in bonitate Dei</I>.
</DIV>
<P><P><HR><HR><CENTER><TABLE BORDER=0 CELLSPACING=25 CELLPADDING=0 ALIGN=Center><TR>	<TD><A HREF="medieval">Medieval Latin</A>	<TD><a href="index.html">The Latin Library</A>	<TD><a href="classics.html">The Classics Homepage</A></TABLE></CENTER></BODY></HTML>