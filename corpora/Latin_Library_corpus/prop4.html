<html>
	<head>
		<title>
			Propertius Book IV
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>SEXTI PROPERTI ELEGIARVM LIBER QVARTVS
</p>

<p class=smallborder></P>

<p class=margin>
<a href="#1">1</a> <a href="#2">2</a> <a href="#3">3</a> <a href="#4">4</a> <a href="#5">5</a> <a href="#6">6</a> <a href="#7">7</a> <a href="#8">8</a> <a href="#9">9</a> <a href="#10">10</a> <a href="#11">11</a>
</P>

<p class=smallborder></P>

<p>
<a name="1"></a><b>I</B>
</p>

<p>
"hoc, quodcumque uides, hospes, qua maxima Roma est,<br> &nbsp;&nbsp;&nbsp;&nbsp;ante Phrygem Aenean collis et herba fuit;<br> atque ubi Nauali stant sacra Palatia Phoebo,<br> &nbsp;&nbsp;&nbsp;&nbsp;Euandri profugae concubuere boues.<br> fictilibus creuere deis haec aurea templa,<br> &nbsp;&nbsp;&nbsp;&nbsp;nec fuit opprobrio facta sine arte casa;<br> Tarpeiusque pater nuda de rupe tonabat,<br> &nbsp;&nbsp;&nbsp;&nbsp;et Tiberis nostris aduena bubus erat.<br> qua gradibus domus ista Remi se sustulit, olim<br> &nbsp;&nbsp;&nbsp;&nbsp;unus erat fratrum maxima regna focus.<br> curia, praetexto quae nunc nitet alta senatu,<br> &nbsp;&nbsp;&nbsp;&nbsp;pellitos habuit, rustica corda, Patres.<br> bucina cogebat priscos ad uerba Quiritis:<br> &nbsp;&nbsp;&nbsp;&nbsp;centum illi in prato saepe senatus erat.<br> nec sinuosa cauo pendebant uela theatro,<br> &nbsp;&nbsp;&nbsp;&nbsp;pulpita sollemnis non oluere crocos.<br> nulli cura fuit externos quaerere diuos,<br> &nbsp;&nbsp;&nbsp;&nbsp;cum tremeret patrio pendula turba sacro,<br> annuaque accenso celebrante Parilia faeno,<br> &nbsp;&nbsp;&nbsp;&nbsp;qualia nunc curto lustra nouantur equo.<br> Vesta coronatis pauper gaudebat asellis,<br> &nbsp;&nbsp;&nbsp;&nbsp;ducebant macrae uilia sacra boues.<br> parua saginati lustrabant compita porci,<br> &nbsp;&nbsp;&nbsp;&nbsp;pastor et ad calamos exta litabat ouis.<br> uerbera pellitus saetosa mouebat arator,<br> &nbsp;&nbsp;&nbsp;&nbsp;unde licens Fabius sacra Lupercus habet.<br> nec rudis infestis miles radiabat in armis:<br> &nbsp;&nbsp;&nbsp;&nbsp;miscebant usta proelia nuda sude.<br> prima galeritus posuit praetoria Lycmon,<br> &nbsp;&nbsp;&nbsp;&nbsp;magnaque pars Tatio rerum erat inter ouis.<br> hinc Tities Ramnesque uiri Luceresque Soloni,<br> &nbsp;&nbsp;&nbsp;&nbsp;quattuor hinc albos Romulus egit equos.<br> quippe suburbanae parua minus urbe Bouillae<br> &nbsp;&nbsp;&nbsp;&nbsp;et, qui nunc nulli, maxima turba Gabi.<br> et stetit Alba potens, albae suis omine nata,<br> &nbsp;&nbsp;&nbsp;&nbsp;ac tibi Fidenas longa erat isse uia.<br> nil patrium nisi nomen habet Romanus alumnus:<br> &nbsp;&nbsp;&nbsp;&nbsp;sanguinis altricem non pudet esse lupam.<br> huc melius profugos misisti, Troia, Penatis;<br> &nbsp;&nbsp;&nbsp;&nbsp;heu quali uecta est Dardana puppis aue!<br> iam bene spondebant tunc omina, quod nihil illam<br> &nbsp;&nbsp;&nbsp;&nbsp;laeserat abiegni uenter apertus equi,<br> cum pater in nati trepidus ceruice pependit,<br> &nbsp;&nbsp;&nbsp;&nbsp;et uerita est umeros urere flamma pios.<br> tunc animi uenere Deci Brutique secures,<br> &nbsp;&nbsp;&nbsp;&nbsp;uexit et ipsa sui Caesaris arma Venus,<br> arma resurgentis portans uictricia Troiae:<br> &nbsp;&nbsp;&nbsp;&nbsp;felix terra tuos cepit, Iule, deos,<br> si modo Auernalis tremulae cortina Sibyllae<br> &nbsp;&nbsp;&nbsp;&nbsp;dixit Auentino rura pianda Remo,<br> aut si Pergameae sero rata carmina uatis<br> &nbsp;&nbsp;&nbsp;&nbsp;longaeuum ad Priami uera fuere caput:<br> "uertite equum, Danai! male uincitis! Ilia tellus<br> &nbsp;&nbsp;&nbsp;&nbsp;uiuet, et huic cineri Iuppiter arma dabit."<br> optima nutricum nostris lupa Martia rebus,<br> &nbsp;&nbsp;&nbsp;&nbsp;qualia creuerunt moenia lacte tuo!<br> moenia namque pio coner disponere uersu:<br> &nbsp;&nbsp;&nbsp;&nbsp;ei mihi, quod nostro est paruus in ore sonus!<br> sed tamen exiguo quodcumque e pectore riui<br> &nbsp;&nbsp;&nbsp;&nbsp;fluxerit, hoc patriae seruiet omne meae.<br> Ennius hirsuta cingat sua dicta corona:<br> &nbsp;&nbsp;&nbsp;&nbsp;mi folia ex hedera porrige, Bacche, tua,<br> ut nostris tumefacta superbiat Vmbria libris,<br> &nbsp;&nbsp;&nbsp;&nbsp;Vmbria Romani patria Callimachi!<br> scandentis quisquis cernit de uallibus arces,<br> &nbsp;&nbsp;&nbsp;&nbsp;ingenio muros aestimet ille meo!<br> Roma, faue, tibi surgit opus, date candida ciues<br> &nbsp;&nbsp;&nbsp;&nbsp;omina, et inceptis dextera cantet auis!<br> sacra diesque canam et cognomina prisca locorum:<br> &nbsp;&nbsp;&nbsp;&nbsp;has meus ad metas sudet oportet equus."<p>  &nbsp;&nbsp;&nbsp;&nbsp;&nbsp;&nbsp;&nbsp;&nbsp;HOROS<p>  "quo ruis imprudens, uage, dicere fata, Properti?<br> &nbsp;&nbsp;&nbsp;&nbsp;non sunt a dextro condita fila colo.<br> accersis lacrimas cantans, auersus Apollo:<br> &nbsp;&nbsp;&nbsp;&nbsp;poscis ab inuita uerba pigenda lyra.<br> certa feram certis auctoribus, aut ego uates<br> &nbsp;&nbsp;&nbsp;&nbsp;nescius aerata signa mouere pila.<br> me creat Archytae suboles Babylonius Orops<br> &nbsp;&nbsp;&nbsp;&nbsp;Horon, et a proauo ducta Conone domus.<br> di mihi sunt testes non degenerasse propinquos,<br> &nbsp;&nbsp;&nbsp;&nbsp;inque meis libris nil prius esse fide.<br> nunc pretium fecere deos et (fallitur auro<br> &nbsp;&nbsp;&nbsp;&nbsp;Iuppiter) obliquae signa iterata rotae<br> felicesque Iouis stellas Martisque rapaces<br> &nbsp;&nbsp;&nbsp;&nbsp;et graue Saturni sidus in omne caput;<br> quid moueant Pisces animosaque signa Leonis,<br> &nbsp;&nbsp;&nbsp;&nbsp;lotus et Hesperia quid Capricornus aqua.<br> [dicam: "Troia cades, et Troica Roma, resurges;"<br> &nbsp;&nbsp;&nbsp;&nbsp;et maris et terrae longa sepulcra canam.]<br> dixi ego, cum geminos produceret Arria natos<br> &nbsp;&nbsp;&nbsp;&nbsp;(illa dabat natis arma uetante deo):<br> non posse ad patrios sua pila referre Penatis:<br> &nbsp;&nbsp;&nbsp;&nbsp;nempe meam firmant nunc duo busta fidem.<br> quippe Lupercus, equi dum saucia protegit ora,<br> &nbsp;&nbsp;&nbsp;&nbsp;heu sibi prolapso non bene cauit equo;<br> Gallus at, in castris dum credita signa tuetur,<br> &nbsp;&nbsp;&nbsp;&nbsp;concidit ante aquilae rostra cruenta suae:<br> fatales pueri, duo funera matris auarae!<br> &nbsp;&nbsp;&nbsp;&nbsp;uera, sed inuito, contigit ista fides.<br> idem ego, cum Cinarae traheret Lucina dolores,<br> &nbsp;&nbsp;&nbsp;&nbsp;et facerent uteri pondera lenta moram,<br> "Iunonis facito uotum impetrabile" dixi:<br> &nbsp;&nbsp;&nbsp;&nbsp;illa parit: libris est data palma meis!<br> hoc neque harenosum Libyae Iouis explicat antrum,<br> &nbsp;&nbsp;&nbsp;&nbsp;aut sibi commissos fibra locuta deos,<br> aut si quis motas cornicis senserit alas,<br> &nbsp;&nbsp;&nbsp;&nbsp;umbraue quae magicis mortua prodit aquis:<br> aspicienda uia est caeli uerusque per astra<br> &nbsp;&nbsp;&nbsp;&nbsp;trames, et ab zonis quinque petenda fides.<br> exemplum graue erit Calchas: namque Aulide soluit<br> &nbsp;&nbsp;&nbsp;&nbsp;ille bene haerentis ad pia saxa ratis;<br> idem Agamemnoniae ferrum ceruice puellae<br> &nbsp;&nbsp;&nbsp;&nbsp;tinxit, et Atrides uela cruenta dedit;<br> nec rediere tamen Danai: tu diruta fletum<br> &nbsp;&nbsp;&nbsp;&nbsp;supprime et Euboicos respice, Troia, sinus!<br> Nauplius ultores sub noctem porrigit ignis,<br> &nbsp;&nbsp;&nbsp;&nbsp;et natat exuuiis Graecia pressa suis.<br> uictor Oiliade, rape nunc et dilige uatem,<br> &nbsp;&nbsp;&nbsp;&nbsp;quam uetat auelli ueste Minerua sua!<br> hactenus historiae: nunc ad tua deuehar astra;<br> &nbsp;&nbsp;&nbsp;&nbsp;incipe tu lacrimis aequus adesse nouis.<br> Vmbria te notis antiqua Penatibus edit -- <br> &nbsp;&nbsp;&nbsp;&nbsp;mentior? an patriae tangitur ora tuae?-- <br> qua nebulosa cauo rorat Meuania campo,<br> &nbsp;&nbsp;&nbsp;&nbsp;et lacus aestiuis intepet Vmber aquis,<br> scandentisque Asis consurgit uertice murus,<br> &nbsp;&nbsp;&nbsp;&nbsp;murus ab ingenio notior ille tuo.<br> ossaque legisti non illa aetate legenda<br> &nbsp;&nbsp;&nbsp;&nbsp;patris et in tenuis cogeris ipse lares:<br> nam tua cum multi uersarent rura iuuenci,<br> &nbsp;&nbsp;&nbsp;&nbsp;abstulit excultas pertica tristis opes.<br> mox ubi bulla rudi dimissa est aurea collo,<br> &nbsp;&nbsp;&nbsp;&nbsp;matris et ante deos libera sumpta toga,<br> tum tibi pauca suo de carmine dictat Apollo<br> &nbsp;&nbsp;&nbsp;&nbsp;et uetat insano uerba tonare Foro.<br> at tu finge elegos, fallax opus: haec tua castra! -<br> &nbsp;&nbsp;&nbsp;&nbsp;scribat ut exemplo cetera turba tuo.<br> militiam Veneris blandis patiere sub armis,<br> &nbsp;&nbsp;&nbsp;&nbsp;et Veneris Pueris utilis hostis eris.<br> nam tibi uictrices quascumque labore parasti,<br> &nbsp;&nbsp;&nbsp;&nbsp;eludit palmas una puella tuas:<br> et bene cum fixum mento discusseris uncum,<br> &nbsp;&nbsp;&nbsp;&nbsp;nil erit hoc: rostro te premet ansa tuo.<br> illius arbitrio noctem lucemque uidebis:<br> &nbsp;&nbsp;&nbsp;&nbsp;gutta quoque ex oculis non nisi iussa cadet.<br> nec mille excubiae nec te signata iuuabunt<br> &nbsp;&nbsp;&nbsp;&nbsp;limina: persuasae fallere rima sat est.<br> nunc tua uel mediis puppis luctetur in undis,<br> &nbsp;&nbsp;&nbsp;&nbsp;uel licet armatis hostis inermis eas,<br> uel tremefacta cauo tellus diducat hiatum:<br> &nbsp;&nbsp;&nbsp;&nbsp;octipedis Cancri terga sinistra time!"
</p>

<p class=shortborder></p>

<p>
<a name="2"></a><b>II</b>
</p>

<p>
 quid mirare meas tot in uno corpore formas,<br> &nbsp;&nbsp;&nbsp;&nbsp;accipe Vertumni signa paterna dei.<br> Tuscus ego <et> Tuscis orior, nec paenitet inter<br> &nbsp;&nbsp;&nbsp;&nbsp;proelia Volsinios deseruisse focos.<br> haec me turba iuuat, nec templo laetor eburno:<br> &nbsp;&nbsp;&nbsp;&nbsp;Romanum satis est posse uidere Forum.<br> hac quondam Tiberinus iter faciebat, et aiunt<br> &nbsp;&nbsp;&nbsp;&nbsp;remorum auditos per uada pulsa sonos:<br> at postquam ille suis tantum concessit alumnis,<br> &nbsp;&nbsp;&nbsp;&nbsp;Vertumnus uerso dicor ab amne deus.<br> <br> * * * * * * * * * * * * * * * * * * * * * * *<br> seu, quia uertentis fructum praecepimus anni,<br> &nbsp;&nbsp;&nbsp;&nbsp;Vertumni rursus credidit esse sacrum.<br> prima mihi uariat liuentibus uua racemis,<br> &nbsp;&nbsp;&nbsp;&nbsp;et coma lactenti spicea fruge tumet;<br> hic dulcis cerasos, hic autumnalia pruna<br> &nbsp;&nbsp;&nbsp;&nbsp;cernis et aestiuo mora rubere die;<br> insitor hic soluit pomosa uota corona,<br> &nbsp;&nbsp;&nbsp;&nbsp;cum pirus inuito stipite mala tulit.<br> mendax fama, noces: alius mihi nominis index:<br> &nbsp;&nbsp;&nbsp;&nbsp;de se narranti tu modo crede deo.<br> opportuna mea est cunctis natura figuris:<br> &nbsp;&nbsp;&nbsp;&nbsp;in quamcumque uoles uerte, decorus ero.<br> indue me Cois, fiam non dura puella:<br> &nbsp;&nbsp;&nbsp;&nbsp;meque uirum sumpta quis neget esse toga?<br> da falcem et torto frontem mihi comprime faeno:<br> &nbsp;&nbsp;&nbsp;&nbsp;iurabis nostra gramina secta manu.<br> arma tuli quondam et, memini, laudabar in illis:<br> &nbsp;&nbsp;&nbsp;&nbsp;corbis et imposito pondere messor eram.<br> sobrius ad lites: at cum est imposta corona,<br> &nbsp;&nbsp;&nbsp;&nbsp;clamabis capiti uina subisse meo.<br> cinge caput mitra, speciem furabor Iacchi;<br> &nbsp;&nbsp;&nbsp;&nbsp;furabor Phoebi, si modo plectra dabis.<br> cassibus impositis uenor: sed harundine sumpta<br> &nbsp;&nbsp;&nbsp;&nbsp;fautor plumoso sum deus aucupio.<br> est etiam aurigae species Vertumnus et eius<br> &nbsp;&nbsp;&nbsp;&nbsp;traicit alterno qui leue pondus equo.<br> suppetat hic, piscis calamo praedabor, et ibo<br> &nbsp;&nbsp;&nbsp;&nbsp;mundus demissis institor in tunicis.<br> pastorem ad baculum possum curuare uel idem<br> &nbsp;&nbsp;&nbsp;&nbsp;sirpiculis medio puluere ferre rosam.<br> nam quid ego adiciam, de quo mihi maxima fama est,<br> &nbsp;&nbsp;&nbsp;&nbsp;hortorum in manibus dona probata meis?<br> caeruleus cucumis tumidoque cucurbita uentre<br> &nbsp;&nbsp;&nbsp;&nbsp;me notat et iunco brassica uincta leui;<br> nec flos ullus hiat pratis, quin ille decenter<br> &nbsp;&nbsp;&nbsp;&nbsp;impositus fronti langueat ante meae.<br> at mihi, quod formas unus uertebar in omnis,<br> &nbsp;&nbsp;&nbsp;&nbsp;nomen ab euentu patria lingua dedit;<br> et tu, Roma, meis tribuisti praemia Tuscis,<br> &nbsp;&nbsp;&nbsp;&nbsp;(unde hodie Vicus nomina Tuscus habet),<br> tempore quo sociis uenit Lycomedius armis<br> &nbsp;&nbsp;&nbsp;&nbsp;atque Sabina feri contudit arma Tati.<br> uidi ego labentis acies et tela caduca,<br> &nbsp;&nbsp;&nbsp;&nbsp;atque hostis turpi terga dedisse fugae.<br> sed facias, diuum Sator, ut Romana per aeuum<br> &nbsp;&nbsp;&nbsp;&nbsp;transeat ante meos turba togata pedes.<br> sex superant uersus: te, qui ad uadimonia curris,<br> &nbsp;&nbsp;&nbsp;&nbsp;non moror: haec spatiis ultima creta meis.<br> stipes acernus eram, properanti falce dolatus,<br> &nbsp;&nbsp;&nbsp;&nbsp;ante Numam grata pauper in urbe deus.<br> at tibi, Mamurri, formae caelator aenae,<br> &nbsp;&nbsp;&nbsp;&nbsp;tellus artifices ne terat Osca manus,<br> qui me tam docilis potuisti fundere in usus.<br> &nbsp;&nbsp;&nbsp;&nbsp;unum opus est, operi non datur unus honos.
</p>

<p class=shortborder></p>

<p>
<a name="3"></a><b>III</B>
</p>

<p>
 haec Arethusa suo mittit mandata Lycotae,<br> &nbsp;&nbsp;&nbsp;&nbsp;cum totiens absis, si potes esse meus.<br> si qua tamen tibi lecturo pars oblita derit,<br> &nbsp;&nbsp;&nbsp;&nbsp;haec erit e lacrimis facta litura meis:<br> aut si qua incerto fallet te littera tractu,<br> &nbsp;&nbsp;&nbsp;&nbsp;signa meae dextrae iam morientis erunt.<br> te modo uiderunt iteratos Bactra per ortus,<br> &nbsp;&nbsp;&nbsp;&nbsp;te modo munito Sericus hostis equo,<br> hibernique Getae, pictoque Britannia curru,<br> &nbsp;&nbsp;&nbsp;&nbsp;ustus et Eoa decolor Indus aqua.<br> haecne marita fides et parce auia noctes,<br> &nbsp;&nbsp;&nbsp;&nbsp;cum rudis urgenti bracchia uicta dedi?<br> quae mihi deductae fax omen praetulit, illa<br> &nbsp;&nbsp;&nbsp;&nbsp;traxit ab euerso lumina nigra rogo;<br> et Stygio sum sparsa lacu, nec recta capillis<br> &nbsp;&nbsp;&nbsp;&nbsp;uitta data est: nupsi non comitante deo.<br> omnibus heu portis pendent mea noxia uota:<br> &nbsp;&nbsp;&nbsp;&nbsp;texitur haec castris quarta lacerna tuis.<br> occidat, immerita qui carpsit ab arbore uallum<br> &nbsp;&nbsp;&nbsp;&nbsp;et struxit querulas rauca per ossa tubas,<br> dignior obliquo funem qui torqueat Ocno,<br> &nbsp;&nbsp;&nbsp;&nbsp;aeternusque tuam pascat, aselle, famem!<br> dic mihi, num teneros urit lorica lacertos?<br> &nbsp;&nbsp;&nbsp;&nbsp;num grauis imbellis atterit hasta manus?<br> haec noceant potius, quam dentibus ulla puella<br> &nbsp;&nbsp;&nbsp;&nbsp;det mihi plorandas per tua colla notas!<br> diceris et macie uultum tenuasse: sed opto<br> &nbsp;&nbsp;&nbsp;&nbsp;e desiderio sit color iste meo.<br> at mihi cum noctes induxit uesper amaras,<br> &nbsp;&nbsp;&nbsp;&nbsp;si qua relicta iacent, osculor arma tua;<br> tum queror in toto non sidere pallia lecto,<br> &nbsp;&nbsp;&nbsp;&nbsp;lucis et auctores non dare carmen auis.<br> noctibus hibernis castrensia pensa laboro<br> &nbsp;&nbsp;&nbsp;&nbsp;et Tyria in clauos uellera secta tuos;<br> et disco, qua parte fluat uincendus Araxes,<br> &nbsp;&nbsp;&nbsp;&nbsp;quot sine aqua Parthus milia currat equus;<br> cogor et e tabula pictos ediscere mundos,<br> &nbsp;&nbsp;&nbsp;&nbsp;qualis et haec docti sit positura dei,<br> quae tellus sit lenta gelu, quae putris ab aestu,<br> &nbsp;&nbsp;&nbsp;&nbsp;uentus in Italiam qui bene uela ferat.<br> assidet una soror, curis et pallida nutrix<br> &nbsp;&nbsp;&nbsp;&nbsp;peierat hiberni temporis esse moras.<br> felix Hippolyte! nuda tulit arma papilla<br> &nbsp;&nbsp;&nbsp;&nbsp;et texit galea barbara molle caput.<br> Romanis utinam patuissent castra puellis!<br> &nbsp;&nbsp;&nbsp;&nbsp;essem militiae sarcina fida tuae,<br> nec me tardarent Scythiae iuga, cum Paper altas<br> &nbsp;&nbsp;&nbsp;&nbsp;Africus in glaciem frigore nectit aquas.<br> omnis amor magnus, sed aperto in coniuge maior:<br> &nbsp;&nbsp;&nbsp;&nbsp;hanc Venus, ut uiuat, uentilat ipsa facem.<br> nam mihi quo Poenis ter purpura fulgeat ostris<br> &nbsp;&nbsp;&nbsp;&nbsp;crystallusque meas ornet aquosa manus?<br> omnia surda tacent, rarisque assueta kalendis<br> &nbsp;&nbsp;&nbsp;&nbsp;uix aperit clausos una puella Lares,<br> Claugidos et catulae uox est mihi grata querentis:<br> &nbsp;&nbsp;&nbsp;&nbsp;illa tui partem uindicat una tori.<br> flore sacella tego, uerbenis compita uelo,<br> &nbsp;&nbsp;&nbsp;&nbsp;et crepat ad ueteres herba Sabina focos.<br> siue in finitimo gemuit stans noctua tigno,<br> &nbsp;&nbsp;&nbsp;&nbsp;seu uoluit tangi parca lucerna mero,<br> illa dies hornis caedem denuntiat agnis,<br> &nbsp;&nbsp;&nbsp;&nbsp;succinctique calent ad noua lucra popae.<br> ne, precor, ascensis tanti sit gloria Bactris,<br> &nbsp;&nbsp;&nbsp;&nbsp;raptaue odorato carbasa lina duci,<br> plumbea cum tortae sparguntur pondera fundae,<br> &nbsp;&nbsp;&nbsp;&nbsp;subdolus et uersis increpat arcus equis!<br> sed (tua sic domitis Parthae telluris alumnis<br> &nbsp;&nbsp;&nbsp;&nbsp;pura triumphantis hasta sequatur equos)<br> incorrupta mei conserua foedera lecti!<br> &nbsp;&nbsp;&nbsp;&nbsp;hac ego te sola lege redisse uelim:<br> armaque cum tulero portae uotiua Capenae,<br> &nbsp;&nbsp;&nbsp;&nbsp;subscribam: "saluo grata puella uiro."
</p>

<p class=shortborder></p>

<p>
<a name="4"></a><b>IV</B>
</p>

<p>
 Tarpeium nemus et Tarpeiae turpe sepulcrum<br> &nbsp;&nbsp;&nbsp;&nbsp;fabor et antiqui limina capta Iouis.<br> lucus erat felix hederoso conditus antro,<br> &nbsp;&nbsp;&nbsp;&nbsp;multaque natiuis obstrepit arbor aquis,<br> Siluani ramosa domus, quo dulcis ab aestu<br> &nbsp;&nbsp;&nbsp;&nbsp;fistula poturas ire iubebat ouis.<br> hunc Tatius fontem uallo praecingit acerno,<br> &nbsp;&nbsp;&nbsp;&nbsp;fidaque suggesta castra coronat humo.<br> quid tum Roma fuit, tubicen uicina Curetis<br> &nbsp;&nbsp;&nbsp;&nbsp;cum quateret lento murmure saxa Iouis?<br> atque ubi nunc terris dicuntur iura subactis,<br> &nbsp;&nbsp;&nbsp;&nbsp;stabant Romano pila Sabina Foro.<br> murus erant montes: ubi nunc est curia saepta,<br> &nbsp;&nbsp;&nbsp;&nbsp;bellicus ex illo fonte bibebat equus.<br> hinc Tarpeia deae fontem libauit: at illi<br> &nbsp;&nbsp;&nbsp;&nbsp;urgebat medium fictilis urna caput.<br> et satis una malae potuit mors esse puellae,<br> &nbsp;&nbsp;&nbsp;&nbsp;quae uoluit flammas fallere, Vesta, tuas?<br> uidit harenosis Tatium proludere campis<br> &nbsp;&nbsp;&nbsp;&nbsp;pictaque per flauas arma leuare iubas:<br> obstipuit regis facie et regalibus armis,<br> &nbsp;&nbsp;&nbsp;&nbsp;interque oblitas excidit urna manus.<br> saepe illa immeritae causata est omina lunae,<br> &nbsp;&nbsp;&nbsp;&nbsp;et sibi tingendas dixit in amne comas:<br> saepe tulit blandis argentea lilia Nymphis,<br> &nbsp;&nbsp;&nbsp;&nbsp;Romula ne faciem laederet hasta Tati.<br> dumque subit primo Capitolia nubila fumo,<br> &nbsp;&nbsp;&nbsp;&nbsp;rettulit hirsutis bracchia secta rubis,<br> et sua Tarpeia residens ita fleuit ab arce<br> &nbsp;&nbsp;&nbsp;&nbsp;uulnera, uicino non patienda Ioui:<br> "ignes castrorum et Tatiae praetoria turmae<br> &nbsp;&nbsp;&nbsp;&nbsp;et formosa oculis arma Sabina meis,<br> o utinam ad uestros sedeam captiua Penatis,<br> &nbsp;&nbsp;&nbsp;&nbsp;dum captiua mei conspicer ora Tati!<br> Romani montes, et montibus addita Roma,<br> &nbsp;&nbsp;&nbsp;&nbsp;et ualeat probro Vesta pudenda meo:<br> ille equus, ille meos in castra reponet amores,<br> &nbsp;&nbsp;&nbsp;&nbsp;cui Tatius dextras collocat ipse iubas!<br> quid mirum in patrios Scyllam saeuisse capillos,<br> &nbsp;&nbsp;&nbsp;&nbsp;candidaque in saeuos inguina uersa canis?<br> prodita quid mirum fraterni cornua monstri,<br> &nbsp;&nbsp;&nbsp;&nbsp;cum patuit lecto stamine torta uia?<br> quantum ego sum Ausoniis crimen factura puellis,<br> &nbsp;&nbsp;&nbsp;&nbsp;improba uirgineo lecta ministra foco!<br> Pallados exstinctos si quis mirabitur ignis,<br> &nbsp;&nbsp;&nbsp;&nbsp;ignoscat: lacrimis spargitur ara meis.<br> cras, ut rumor ait, tota potabitur urbe:<br> &nbsp;&nbsp;&nbsp;&nbsp;tu cape spinosi rorida terga iugi.<br> lubrica tota uia est et perfida: quippe tacentis<br> &nbsp;&nbsp;&nbsp;&nbsp;fallaci celat limite semper aquas.<br> o utinam magicae nossem cantamina Musae!<br> &nbsp;&nbsp;&nbsp;&nbsp;haec quoque formoso lingua tulisset opem.<br> te toga picta decet, non quem sine matris honore<br> &nbsp;&nbsp;&nbsp;&nbsp;nutrit inhumanae dura papilla lupae.<br> hic, hospes, patria metuar regina sub aula?<br> &nbsp;&nbsp;&nbsp;&nbsp;dos tibi non humilis prodita Roma uenit.<br> si minus, at raptae ne sint impune Sabinae:<br> &nbsp;&nbsp;&nbsp;&nbsp;me rape et alterna lege repende uices!<br> commissas acies ego possum soluere: nuptae<br> &nbsp;&nbsp;&nbsp;&nbsp;uos medium palla foedus inite mea.<br> adde Hymenaee modos, tubicen fera murmura conde:<br> &nbsp;&nbsp;&nbsp;&nbsp;credite, uestra meus molliet arma torus.<br> et iam quarta canit uenturam bucina lucem,<br> &nbsp;&nbsp;&nbsp;&nbsp;ipsaque in Oceanum sidera lapsa cadunt.<br> experiar somnum, de te mihi somnia quaeram:<br> &nbsp;&nbsp;&nbsp;&nbsp;fac uenias oculis umbra benigna meis."<br> dixit, et incerto permisit bracchia somno,<br> &nbsp;&nbsp;&nbsp;&nbsp;nescia se furiis accubuisse nouis.<br> nam Vesta, Iliacae felix tutela fauillae,<br> &nbsp;&nbsp;&nbsp;&nbsp;culpam alit et plures condit in ossa faces.<br> illa ruit, qualis celerem prope Thermodonta<br> &nbsp;&nbsp;&nbsp;&nbsp;Strymonis abscisso fertur aperta sinu.<br> urbi festus erat (dixere Parilia patres),<br> &nbsp;&nbsp;&nbsp;&nbsp;hic primus coepit moenibus esse dies,<br> annua pastorum conuiuia, lusus in urbe,<br> &nbsp;&nbsp;&nbsp;&nbsp;cum pagana madent fercula diuitiis,<br> cumque super raros faeni flammantis aceruos<br> &nbsp;&nbsp;&nbsp;&nbsp;traicit immundos ebria turba pedes.<br> Romulus excubias decreuit in otia solui<br> &nbsp;&nbsp;&nbsp;&nbsp;atque intermissa castra silere tuba.<br> hoc Tarpeia suum tempus rata conuenit hostem:<br> &nbsp;&nbsp;&nbsp;&nbsp;pacta ligat, pactis ipsa futura comes.<br> mons erat ascensu dubius festoque remissus<br> &nbsp;&nbsp;&nbsp;&nbsp;nec mora, uocalis occupat ense canis.<br> omnia praebebant somnos: sed Iuppiter unus<br> &nbsp;&nbsp;&nbsp;&nbsp;decreuit poenis inuigilare suis.<br> prodiderat portaeque fidem patriamque iacentem,<br> &nbsp;&nbsp;&nbsp;&nbsp;nubendique petit, quem uelit, ipsa diem.<br> at Tatius (neque enim sceleri dedit hostis honorem)<br> &nbsp;&nbsp;&nbsp;&nbsp;"nube" ait "et regni scande cubile mei!"<br> dixit, et ingestis comitum super obruit armis.<br> &nbsp;&nbsp;&nbsp;&nbsp;haec, uirgo, officiis dos erat apta tuis.<br> a duce Tarpeia mons est cognomen adeptus:<br> &nbsp;&nbsp;&nbsp;&nbsp;o uigil, iniustae praemia sortis habes.
</p>

<p class=shortborder></p>

<p>
<a name="5"></a><b>V</B>
</p>

<p>
 terra tuum spinis obducat, lena, sepulcrum,<br> &nbsp;&nbsp;&nbsp;&nbsp;et tua, quod non uis, sentiat umbra sitim;<br> nec sedeant cineri Manes, et Cerberus ultor<br> &nbsp;&nbsp;&nbsp;&nbsp;turpia ieiuno terreat ossa sono!<br> docta uel Hippolytum Veneri mollire negantem,<br> &nbsp;&nbsp;&nbsp;&nbsp;concordique toro pessima semper auis,<br> Penelopen quoque neglecto rumore mariti<br> &nbsp;&nbsp;&nbsp;&nbsp;nubere lasciuo cogeret Antinoo.<br> illa uelit, poterit magnes non ducere ferrum,<br> &nbsp;&nbsp;&nbsp;&nbsp;et uolucris nidis esse nouerca suis.<br> quippe et, Collinas ad fossam mouerit herbas,<br> &nbsp;&nbsp;&nbsp;&nbsp;stantia currenti diluerentur aqua:<br> audax cantatae leges imponere lunae<br> &nbsp;&nbsp;&nbsp;&nbsp;et sua nocturno fallere terga lupo,<br> posset ut intentos astu caecare maritos,<br> &nbsp;&nbsp;&nbsp;&nbsp;cornicum immeritas eruit ungue genas;<br> consuluitque striges nostro de sanguine, et in me<br> &nbsp;&nbsp;&nbsp;&nbsp;hippomanes fetae semina legit equae.<br> exorabat opus uerbis, ceu blanda perure<br> &nbsp;&nbsp;&nbsp;&nbsp;saxosamque ferat sedula culpa uiam:<br> "si te Eoa Dorozantum iuuat aurea ripa<br> &nbsp;&nbsp;&nbsp;&nbsp;et quae sub Tyria concha superbit aqua,<br> Eurypylique placet Coae textura Mineruae,<br> &nbsp;&nbsp;&nbsp;&nbsp;sectaque ab Attalicis putria signa toris,<br> seu quae palmiferae mittunt uenalia Thebae,<br> &nbsp;&nbsp;&nbsp;&nbsp;murreaque in Parthis pocula cocta focis;<br> sperne fidem, prouolue deos, mendacia uincant,<br> &nbsp;&nbsp;&nbsp;&nbsp;frange et damnosae iura pudicitiae!<br> et simulare uirum pretium facit: utere causis!<br> &nbsp;&nbsp;&nbsp;&nbsp;maior dilata nocte recurret amor.<br> si tibi forte comas uexauerit, utilis ira:<br> &nbsp;&nbsp;&nbsp;&nbsp;post modo mercata pace premendus erit.<br> denique ubi amplexu Venerem promiseris empto,<br> &nbsp;&nbsp;&nbsp;&nbsp;fac simules puros Isidis esse dies.<br> ingerat Aprilis Iole tibi, tundat Amycle<br> &nbsp;&nbsp;&nbsp;&nbsp;natalem Mais Idibus esse tuum.<br> supplex ille sedet &ntilde; posita tu scribe cathedra<br> &nbsp;&nbsp;&nbsp;&nbsp;quidlibet! has artis si pauet ille, tenes!<br> semper habe morsus circa tua colla recentis,<br> &nbsp;&nbsp;&nbsp;&nbsp;litibus alternis quos putet esse datos.<br> nec te Medeae delectent probra sequacis<br> &nbsp;&nbsp;&nbsp;&nbsp;(nempe tulit fastus ausa rogare prior),<br> sed potius mundi Thais pretiosa Menandri,<br> &nbsp;&nbsp;&nbsp;&nbsp;cum ferit astutos comica moecha Getas.<br> in mores te uerte uiri: si cantica iactat,<br> &nbsp;&nbsp;&nbsp;&nbsp;i comes et uoces ebria iunge tuas.<br> ianitor ad dantis uigilet: si pulset inanis,<br> &nbsp;&nbsp;&nbsp;&nbsp;surdus in obductam somniet usque seram.<br> nec tibi displiceat miles non factus amori,<br> &nbsp;&nbsp;&nbsp;&nbsp;nauta nec attrita si ferat aera manu,<br> aut quorum titulus per barbara colla pependit,<br> &nbsp;&nbsp;&nbsp;&nbsp;cretati medio cum saluere foro.<br> aurum spectato, non quae manus afferat aurum!<br> &nbsp;&nbsp;&nbsp;&nbsp;uersibus auditis quid nisi uerba feres?<br> [quid iuuat ornato procedere, uita, capillo<br> &nbsp;&nbsp;&nbsp;&nbsp;et tenuis Coa ueste mouere sinus?]<br> qui uersus, Coae dederit nec munera uestis,<br> &nbsp;&nbsp;&nbsp;&nbsp;istius tibi sit surda sine arte lyra.<br> dum uernat sanguis, dum rugis integer annus,<br> &nbsp;&nbsp;&nbsp;&nbsp;utere, ne quid cras libet ab ore dies!<br> uidi ego odorati uictura rosaria Paesti<br> &nbsp;&nbsp;&nbsp;&nbsp;sub matutino cocta iacere Noto."<br> sed (cape torquatae, Venus o regina, columbae<br> &nbsp;&nbsp;&nbsp;&nbsp;ob meritum ante tuos guttura secta focos)<br> his animum nostrae dum uersat Acanthis amicae,<br> &nbsp;&nbsp;&nbsp;&nbsp;per tenuem ossa <a me> sunt numerata cutem.<br> uidi ego rugoso tussim concrescere collo,<br> &nbsp;&nbsp;&nbsp;&nbsp;sputaque per dentis ire cruenta cauos,<br> atque animam in tegetes putrem exspirare paternas:<br> &nbsp;&nbsp;&nbsp;&nbsp;horruit algenti pergula curua foco.<br> exsequiae fuerint rari furtiua capilli<br> &nbsp;&nbsp;&nbsp;&nbsp;uincula et immundo pallida mitra situ,<br> et canis, in nostros nimis experrecta dolores,<br> &nbsp;&nbsp;&nbsp;&nbsp;cum fallenda meo pollice clatra forent.<br> sit tumulus lenae curto uetus amphora collo:<br> &nbsp;&nbsp;&nbsp;&nbsp;urgeat hunc supra uis, caprifice, tua.<br> quisquis amas, scabris hoc bustum caedite saxis,<br> &nbsp;&nbsp;&nbsp;&nbsp;mixtaque cum saxis addite uerba mala!
</p>

<p class=shortborder></p>

<p>
<a name="6"></a><b>VI</B>
</p>

<p>
 sacra facit uates: sint ora fauentia sacris,<br> &nbsp;&nbsp;&nbsp;&nbsp;et cadat ante meos icta iuuenca focos.<br> serta Philiteis certet Romana corymbis,<br> &nbsp;&nbsp;&nbsp;&nbsp;et Cyrenaeas urna ministret aquas.<br> costum molle date et blandi mihi turis honores,<br> &nbsp;&nbsp;&nbsp;&nbsp;terque focum circa laneus orbis eat.<br> spargite me lymphis, carmenque recentibus aris<br> &nbsp;&nbsp;&nbsp;&nbsp;tibia Mygdoniis libet eburna cadis.<br> ite procul fraudes, alio sint aere noxae:<br> &nbsp;&nbsp;&nbsp;&nbsp;pura nouum uati laurea mollit iter.<br> Musa, Palatini referemus Apollinis aedem:<br> &nbsp;&nbsp;&nbsp;&nbsp;res est, Calliope, digna fauore tuo.<br> Caesaris in nomen ducuntur carmina: Caesar<br> &nbsp;&nbsp;&nbsp;&nbsp;dum canitur, quaeso, Iuppiter ipse uaces!<br> est Phoebi fugiens Athamana ad litora portus,<br> &nbsp;&nbsp;&nbsp;&nbsp;qua sinus Ioniae murmura condit aquae,<br> Actia Iuleae pelagus monumenta carinae,<br> &nbsp;&nbsp;&nbsp;&nbsp;nautarum uotis non operosa uia.<br> huc mundi coiere manus: stetit aequore moles<br> &nbsp;&nbsp;&nbsp;&nbsp;pinea, nec remis aequa fauebat auis.<br> altera classis erat Teucro damnata Quirino,<br> &nbsp;&nbsp;&nbsp;&nbsp;pilaque feminea turpiter acta manu:<br> hinc Augusta ratis plenis Iouis omine uelis,<br> &nbsp;&nbsp;&nbsp;&nbsp;signaque iam Patriae uincere docta suae.<br> tandem aciem geminos Nereus lunarat in arcus,<br> &nbsp;&nbsp;&nbsp;&nbsp;armorum et radiis picta tremebat aqua,<br> cum Phoebus linquens stantem se uindice Delon<br> &nbsp;&nbsp;&nbsp;&nbsp;(nam tulit iratos mobilis una Notos)<br> astitit Augusti puppim super, et noua flamma<br> &nbsp;&nbsp;&nbsp;&nbsp;luxit in obliquam ter sinuata facem.<br> non ille attulerat crinis in colla solutos<br> &nbsp;&nbsp;&nbsp;&nbsp;aut testudineae carmen inerme lyrae,<br> sed quali aspexit Pelopeum Agamemnona uultu,<br> &nbsp;&nbsp;&nbsp;&nbsp;egessitque auidis Dorica castra rogis,<br> aut qualis flexos soluit Pythona per orbis<br> &nbsp;&nbsp;&nbsp;&nbsp;serpentem, imbelles quem timuere lyrae.<br> mox ait "o Longa mundi seruator ab Alba,<br> &nbsp;&nbsp;&nbsp;&nbsp;Auguste, Hectoreis cognite maior auis,<br> uince mari: iam terra tua est: tibi militat arcus<br> &nbsp;&nbsp;&nbsp;&nbsp;et fauet ex umeris hoc onus omne meis.<br> solue metu patriam, quae nunc te uindice freta<br> &nbsp;&nbsp;&nbsp;&nbsp;imposuit prorae publica uota tuae.<br> quam nisi defendes, murorum Romulus augur<br> &nbsp;&nbsp;&nbsp;&nbsp;ire Palatinas non bene uidit auis.<br> et nimium remis audent prope: turpe Latinis<br> &nbsp;&nbsp;&nbsp;&nbsp;principe te fluctus regia uela pati.<br> nec te, quod classis centenis remiget alis,<br> &nbsp;&nbsp;&nbsp;&nbsp;terreat: inuito labitur illa mari:<br> quodque uehunt prorae Centaurica saxa minantis,<br> &nbsp;&nbsp;&nbsp;&nbsp;tigna caua et pictos experiere metus.<br> frangit et attollit uires in milite causa;<br> &nbsp;&nbsp;&nbsp;&nbsp;quae nisi iusta subest, excutit arma pudor.<br> tempus adest, committe ratis! ego temporis auctor<br> &nbsp;&nbsp;&nbsp;&nbsp;ducam laurigera Iulia rostra manu."<br> dixerat, et pharetrae pondus consumit in arcus:<br> &nbsp;&nbsp;&nbsp;&nbsp;proxima post arcus Caesaris hasta fuit.<br> uincit Roma fide Phoebi: dat femina poenas:<br> &nbsp;&nbsp;&nbsp;&nbsp;sceptra per Ionias fracta uehuntur aquas.<br> at pater Idalio miratur Caesar ab astro:<br> &nbsp;&nbsp;&nbsp;&nbsp;"sum deus; est nostri sanguinis ista fides."<br> prosequitur cantu Triton, omnesque marinae<br> &nbsp;&nbsp;&nbsp;&nbsp;plauserunt circa libera signa deae.<br> illa petit Nilum cumba male nixa fugaci,<br> &nbsp;&nbsp;&nbsp;&nbsp;hoc unum, iusso non moritura die.<br> di melius! quantus mulier foret una triumphus,<br> &nbsp;&nbsp;&nbsp;&nbsp;ductus erat per quas ante Iugurtha uias!<br> Actius hinc traxit Phoebus monumenta, quod eius<br> &nbsp;&nbsp;&nbsp;&nbsp;una decem uicit missa sagitta ratis.<br> bella satis cecini: citharam iam poscit Apollo<br> &nbsp;&nbsp;&nbsp;&nbsp;uictor et ad placidos exuit arma choros.<br> candida nunc molli subeant conuiuia luco;<br> &nbsp;&nbsp;&nbsp;&nbsp;blanditiaeque fluant per mea colla rosae,<br> uinaque fundantur prelis elisa Falernis,<br> &nbsp;&nbsp;&nbsp;&nbsp;terque lauet nostras spica Cilissa comas.<br> ingenium positis irritet Musa poetis:<br> &nbsp;&nbsp;&nbsp;&nbsp;Bacche, soles Phoebo fertilis esse tuo.<br> ille paludosos memoret seruire Sycambros,<br> &nbsp;&nbsp;&nbsp;&nbsp;Cepheam hic Meroen fuscaque regna canat,<br> hic referat sero confessum foedere Parthum:<br> &nbsp;&nbsp;&nbsp;&nbsp;"reddat signa Remi, mox dabit ipse sua:<br> siue aliquid pharetris Augustus parcet Eois,<br> &nbsp;&nbsp;&nbsp;&nbsp;differat in pueros ista tropaea suos.<br> gaude, Crasse, nigras si quid sapis inter harenas:<br> &nbsp;&nbsp;&nbsp;&nbsp;ire per Euphraten ad tua busta licet."<br> sic noctem patera, sic ducam carmine, donec<br> &nbsp;&nbsp;&nbsp;&nbsp;iniciat radios in mea uina dies!
</p>

<p class=shortborder></p>

<p>
<a name="7"></a><b>VII</B>
</p>

<p>
 Sunt aliquid Manes: letum non omnia finit,<br> &nbsp;&nbsp;&nbsp;&nbsp;luridaque euictos effugit umbra rogos.<br> Cynthia namque meo uisa est incumbere fulcro,<br> &nbsp;&nbsp;&nbsp;&nbsp;murmur ad extremae nuper humata uiae,<br> cum mihi somnus ab exsequiis penderet amoris,<br> &nbsp;&nbsp;&nbsp;&nbsp;et quererer lecti frigida regna mei.<br> eosdem habuit secum quibus est elata capillos,<br> &nbsp;&nbsp;&nbsp;&nbsp;eosdem oculos; lateri uestis adusta fuit,<br> et solitum digito beryllon adederat ignis,<br> &nbsp;&nbsp;&nbsp;&nbsp;summaque Lethaeus triuerat ora liquor.<br> spirantisque animos et uocem misit: at illi<br> &nbsp;&nbsp;&nbsp;&nbsp;pollicibus fragiles increpuere manus:<br> "perfide nec cuiquam melior sperande puellae,<br> &nbsp;&nbsp;&nbsp;&nbsp;in te iam uires somnus habere potest?<br> iamne tibi exciderant uigilacis furta Suburae<br> &nbsp;&nbsp;&nbsp;&nbsp;et mea nocturnis trita fenestra dolis?<br> per quam demisso quotiens tibi fune pependi,<br> &nbsp;&nbsp;&nbsp;&nbsp;alterna ueniens in tua colla manu!<br> saepe Venus triuio commissa est, pectore mixto<br> &nbsp;&nbsp;&nbsp;&nbsp;fecerunt tepidas pallia nostra uias.<br> foederis heu taciti, cuius fallacia uerba<br> &nbsp;&nbsp;&nbsp;&nbsp;non audituri diripuere Noti.<br> at mihi non oculos quisquam inclamauit euntis:<br> &nbsp;&nbsp;&nbsp;&nbsp;unum impetrassem te reuocante diem:<br> nec crepuit fissa me propter harundine custos,<br> &nbsp;&nbsp;&nbsp;&nbsp;laesit et obiectum tegula curta caput.<br> denique quis nostro curuum te funere uidit,<br> &nbsp;&nbsp;&nbsp;&nbsp;atram quis lacrimis incaluisse togam?<br> si piguit portas ultra procedere, at illuc<br> &nbsp;&nbsp;&nbsp;&nbsp;iussisses lectum lentius ire meum.<br> cur uentos non ipse rogis, ingrate, petisti?<br> &nbsp;&nbsp;&nbsp;&nbsp;cur nardo flammae non oluere meae?<br> hoc etiam graue erat, nulla mercede hyacinthos<br> &nbsp;&nbsp;&nbsp;&nbsp;inicere et fracto busta piare cado.<br> Lygdamus uratur &ntilde; candescat lamina uernae -<br> &nbsp;&nbsp;&nbsp;&nbsp;sensi ego, cum insidiis pallida uina bibi &ntilde; <br> at Nomas &ntilde; arcanas tollat uersuta saliuas;<br> &nbsp;&nbsp;&nbsp;&nbsp;dicet damnatas ignea testa manus.<br> quae modo per uilis inspecta est publica noctes,<br> &nbsp;&nbsp;&nbsp;&nbsp;haec nunc aurata cyclade signat humum;<br> et grauiora rependit iniquis pensa quasillis,<br> &nbsp;&nbsp;&nbsp;&nbsp;garrula de facie si qua locuta mea est;<br> nostraque quod Petale tulit ad monumenta coronas,<br> &nbsp;&nbsp;&nbsp;&nbsp;codicis immundi uincula sentit anus;<br> caeditur et Lalage tortis suspensa capillis,<br> &nbsp;&nbsp;&nbsp;&nbsp;per nomen quoniam est ausa rogare meum.<br> te patiente meae conflauit imaginis aurum,<br> &nbsp;&nbsp;&nbsp;&nbsp;ardente e nostro dotem habitura rogo.<br> non tamen insector, quamuis mereare, Properti:<br> &nbsp;&nbsp;&nbsp;&nbsp;longa mea in libris regna fuere tuis.<br> iuro ego Fatorum nulli reuolubile carmen,<br> &nbsp;&nbsp;&nbsp;&nbsp;tergeminusque canis sic mihi molle sonet,<br> me seruasse fidem. si fallo, uipera nostris<br> &nbsp;&nbsp;&nbsp;&nbsp;sibilet in tumulis et super ossa cubet.<br> nam gemina est sedes turpem sortita per amnem,<br> &nbsp;&nbsp;&nbsp;&nbsp;turbaque diuersa remigat omnis aqua.<br> unda Clytaemestrae stuprum uehit altera, Cressae<br> &nbsp;&nbsp;&nbsp;&nbsp;portat mentitae lignea monstra bouis.<br> ecce coronato pars altera rapta phaselo,<br> &nbsp;&nbsp;&nbsp;&nbsp;mulcet ubi Elysias aura beata rosas,<br> qua numerosa fides, quaque aera rotunda Cybebes<br> &nbsp;&nbsp;&nbsp;&nbsp;mitratisque sonant Lydia plectra choris.<br> Andromedeque et Hypermestre sine fraude maritae<br> &nbsp;&nbsp;&nbsp;&nbsp;narrant historiae tempora nota suae:<br> haec sua maternis queritur liuere catenis<br> &nbsp;&nbsp;&nbsp;&nbsp;bracchia nec meritas frigida saxa manus;<br> narrat Hypermestre magnum ausas esse sorores,<br> &nbsp;&nbsp;&nbsp;&nbsp;in scelus hoc animum non ualuisse suum.<br> sic mortis lacrimis uitae sancimus amores:<br> &nbsp;&nbsp;&nbsp;&nbsp;celo ego perfidiae crimina multa tuae.<br> sed tibi nunc mandata damus, si forte moueris,<br> &nbsp;&nbsp;&nbsp;&nbsp;si te non totum Chloridos herba tenet:<br> nutrix in tremulis ne quid desideret annis<br> &nbsp;&nbsp;&nbsp;&nbsp;Parthenie: potuit, nec tibi auara fuit.<br> deliciaeque meae Latris, cui nomen ab usu est,<br> &nbsp;&nbsp;&nbsp;&nbsp;ne speculum dominae porrigat illa nouae.<br> et quoscumque meo fecisti nomine uersus,<br> &nbsp;&nbsp;&nbsp;&nbsp;ure mihi: laudes desine habere meas.<br> pelle hederam tumulo, mihi quae praegnante corymbo<br> &nbsp;&nbsp;&nbsp;&nbsp;mollia contortis alligat ossa comis.<br> ramosis Anio qua pomifer incubat aruis,<br> &nbsp;&nbsp;&nbsp;&nbsp;et numquam Herculeo numine pallet ebur,<br> hic carmen media dignum me scribe columna,<br> &nbsp;&nbsp;&nbsp;&nbsp;sed breue, quod currens uector ab urbe legat:<br> "hic Tiburtina iacet aurea Cynthia terra:<br> &nbsp;&nbsp;&nbsp;&nbsp;accessit ripae laus, Aniene, tuae."<br> nec tu sperne piis uenientia somnia portis:<br> &nbsp;&nbsp;&nbsp;&nbsp;cum pia uenerunt somnia, pondus habent.<br> nocte uagae ferimur, nox clausas liberat umbras,<br> &nbsp;&nbsp;&nbsp;&nbsp;errat et abiecta Cerberus ipse sera.<br> luce iubent leges Lethaea ad stagna reuerti:<br> &nbsp;&nbsp;&nbsp;&nbsp;nos uehimur, uectum nauta recenset onus.<br> nunc te possideant aliae: mox sola tenebo:<br> &nbsp;&nbsp;&nbsp;&nbsp;mecum eris, et mixtis ossibus ossa teram."<br> haec postquam querula mecum sub lite peregit,<br> &nbsp;&nbsp;&nbsp;&nbsp;inter complexus excidit umbra meos.
</p>

<p class=shortborder></p>

<p>
<a name="8"></a><b>VIII</B>
</p>

<p>
 disce, quid Esquilias hac nocte fugarit aquosas,<br> &nbsp;&nbsp;&nbsp;&nbsp;cum uicina nouis turba cucurrit agris.<br> Lanuuium annosi uetus est tutela draconis,<br> &nbsp;&nbsp;&nbsp;&nbsp;hic, ubi tam rarae non perit hora morae,<br> qua sacer abripitur caeco descensus hiatu,<br> &nbsp;&nbsp;&nbsp;&nbsp;qua penetrat (uirgo, tale iter omne caue!)<br> ieiuni serpentis honos, cum pabula poscit<br> &nbsp;&nbsp;&nbsp;&nbsp;annua et ex ima sibila torquet humo.<br> talia demissae pallent ad sacra puellae,<br> &nbsp;&nbsp;&nbsp;&nbsp;cum temere anguino creditur ore manus.<br> ille sibi admotas a uirgine corripit escas:<br> &nbsp;&nbsp;&nbsp;&nbsp;uirginis in palmis ipsa canistra tremunt.<br> si fuerint castae, redeunt in colla parentum,<br> &nbsp;&nbsp;&nbsp;&nbsp;clamantque agricolae "fertilis annus erit."<br> huc mea detonsis auecta est Cynthia mannis:<br> &nbsp;&nbsp;&nbsp;&nbsp;causa fuit Iuno, sed mage causa Venus.<br> Appia, dic quaeso, quantum te teste triumphum<br> &nbsp;&nbsp;&nbsp;&nbsp;egerit effusis per tua saxa rotis!<br> [turpis in arcana sonuit cum rixa taberna;<br> &nbsp;&nbsp;&nbsp;&nbsp;si sine me, famae non sine labe meae.]<br> spectaclum ipsa sedens primo temone pependit,<br> &nbsp;&nbsp;&nbsp;&nbsp;ausa per impuros frena mouere locos.<br> serica nam taceo uulsi carpenta nepotis<br> &nbsp;&nbsp;&nbsp;&nbsp;atque armillatos colla Molossa canis,<br> qui dabit immundae uenalia fata saginae,<br> &nbsp;&nbsp;&nbsp;&nbsp;uincet ubi erasas barba pudenda genas.<br> cum fieret nostro totiens iniuria lecto,<br> &nbsp;&nbsp;&nbsp;&nbsp;mutato uolui castra mouere toro.<br> Phyllis Auentinae quaedam est uicina Dianae,<br> &nbsp;&nbsp;&nbsp;&nbsp;sobria grata parum: cum bibit, omne decet.<br> altera Tarpeios est inter Teia lucos,<br> &nbsp;&nbsp;&nbsp;&nbsp;candida, sed potae non satis unus erit.<br> his ego constitui noctem lenire uocatis,<br> &nbsp;&nbsp;&nbsp;&nbsp;et Venere ignota furta nouare mea.<br> unus erat tribus in secreta lectulus herba.<br> &nbsp;&nbsp;&nbsp;&nbsp;quaeris concubitus? inter utramque fui.<br> Lygdamus ad cyathos, uitrique aestiua supellex<br> &nbsp;&nbsp;&nbsp;&nbsp;et Methymnaei Graeca saliua meri.<br> Nile, tuus tibicen erat, crotalistria phillis,<br> &nbsp;&nbsp;&nbsp;&nbsp;haec facilis spargi munda sine arte rosa,<br> nanus et ipse suos breuiter concretus in artus<br> &nbsp;&nbsp;&nbsp;&nbsp;iactabat truncas ad caua buxa manus.<br> sed neque suppletis constabat flamma lucernis,<br> &nbsp;&nbsp;&nbsp;&nbsp;reccidit inque suos mensa supina pedes.<br> me quoque per talos Venerem quaerente secundos<br> &nbsp;&nbsp;&nbsp;&nbsp;semper damnosi subsiluere canes.<br> cantabant surdo, nudabant pectora caeco:<br> &nbsp;&nbsp;&nbsp;&nbsp;Lanuuii ad portas, ei mihi, solus eram;<br> cum subito rauci sonuerunt cardine postes,<br> &nbsp;&nbsp;&nbsp;&nbsp;et leuia ad primos murmura facta Laris.<br> nec mora, cum totas resupinat Cynthia ualuas,<br> &nbsp;&nbsp;&nbsp;&nbsp;non operosa comis, sed furibunda decens.<br> pocula mi digitos inter cecidere remissos,<br> &nbsp;&nbsp;&nbsp;&nbsp;palluerantque ipso labra soluta mero.<br> fulminat illa oculis et quantum femina saeuit,<br> &nbsp;&nbsp;&nbsp;&nbsp;spectaclum capta nec minus urbe fuit.<br> Phyllidos iratos in uultum conicit unguis:<br> &nbsp;&nbsp;&nbsp;&nbsp;territa uicinas Teia clamat aquas.<br> lumina sopitos turbant elata Quiritis,<br> &nbsp;&nbsp;&nbsp;&nbsp;omnis et insana semita nocte sonat.<br> illas direptisque comis tunicisque solutis<br> &nbsp;&nbsp;&nbsp;&nbsp;excipit obscurae prima taberna uiae.<br> Cynthia gaudet in exuuiis uictrixque recurrit<br> &nbsp;&nbsp;&nbsp;&nbsp;et mea peruersa sauciat ora manu,<br> imponitque notam collo morsuque cruentat,<br> &nbsp;&nbsp;&nbsp;&nbsp;praecipueque oculos, qui meruere, ferit.<br> atque ubi iam nostris lassauit bracchia plagis,<br> &nbsp;&nbsp;&nbsp;&nbsp;Lygdamus ad plutei fulcra sinistra latens<br> eruitur, geniumque meum protractus adorat.<br> &nbsp;&nbsp;&nbsp;&nbsp;Lygdame,nil potui: tecum ego captus eram.<br> supplicibus palmis tum demum ad foedera ueni,<br> &nbsp;&nbsp;&nbsp;&nbsp;cum uix tangendos praebuit illa pedes,<br> atque ait "admissae si uis me ignoscere culpae,<br> &nbsp;&nbsp;&nbsp;&nbsp;accipe, quae nostrae formula legis erit.<br> tu neque Pompeia spatiabere cultus in umbra,<br> &nbsp;&nbsp;&nbsp;&nbsp;nec cum lasciuum sternet harena Forum.<br> colla caue inflectas ad summum obliqua theatrum,<br> &nbsp;&nbsp;&nbsp;&nbsp;aut lectica tuae se det aperta morae.<br> Lygdamus in primis, omnis mihi causa querelae,<br> &nbsp;&nbsp;&nbsp;&nbsp;ueneat et pedibus uincula bina trahat."<br> indixit leges: respondi ego "legibus utar".<br> &nbsp;&nbsp;&nbsp;&nbsp;riserat imperio facta superba dato.<br> dein, quemcumque locum externae tetigere puellae,<br> &nbsp;&nbsp;&nbsp;&nbsp;suffiit, at pura limina tergit aqua,<br> imperat et totas iterum mutare lucernas,<br> &nbsp;&nbsp;&nbsp;&nbsp;terque meum tetigit sulpuris igne caput.<br> atque ita mutato per singula pallia lecto<br> &nbsp;&nbsp;&nbsp;&nbsp;respondi, et toto soluimus arma toro.
</p>

<p class=shortborder></p>

<p>
<a name="9"></a><b>IX</B>
</p>

<p>
 Amphitryoniades qua tempestate iuuencos<br> &nbsp;&nbsp;&nbsp;&nbsp;egerat a stabulis, o Erythea, tuis,<br> uenit ad inuictos pecorosa Palatia montis,<br> &nbsp;&nbsp;&nbsp;&nbsp;et statuit fessos fessus et ipse boues,<br> qua Velabra suo stagnabant flumine quoque<br> &nbsp;&nbsp;&nbsp;&nbsp;nauta per urbanas uelificabat aquas.<br> sed non infido manserunt hospite Caco<br> &nbsp;&nbsp;&nbsp;&nbsp;incolumes: furto polluit ille Iouem.<br> incola Cacus erat, metuendo raptor ab antro,<br> &nbsp;&nbsp;&nbsp;&nbsp;per tria partitos qui dabat ora sonos.<br> hic, ne certa forent manifestae signa rapinae,<br> &nbsp;&nbsp;&nbsp;&nbsp;auersos cauda traxit in antra boues,<br> nec sine teste deo: furem sonuere iuuenci,<br> &nbsp;&nbsp;&nbsp;&nbsp;furis et implacidas diruit ira fores.<br> Maenalio iacuit pulsus tria tempora ramo<br> &nbsp;&nbsp;&nbsp;&nbsp;Cacus, et Alcides sic ait: "ite, boues,<br> Herculis ite boues, nostrae labor ultime clauae,<br> &nbsp;&nbsp;&nbsp;&nbsp;bis mihi quaesitae, bis mea praeda, boues,<br> aruaque mugitu sancite Bouaria longo:<br> &nbsp;&nbsp;&nbsp;&nbsp;nobile erit Romae pascua uestra Forum."<br> dixerat, et sicco torquet sitis ora palato,<br> &nbsp;&nbsp;&nbsp;&nbsp;terraque non ullas feta ministrat aquas.<br> sed procul inclusas audit ridere puellas,<br> &nbsp;&nbsp;&nbsp;&nbsp;lucus ubi umbroso fecerat orbe nemus,<br> femineae loca clausa deae fontesque piandos<br> &nbsp;&nbsp;&nbsp;&nbsp;impune et nullis sacra retecta uiris.<br> deuia puniceae uelabant limina uittae,<br> &nbsp;&nbsp;&nbsp;&nbsp;putris odorato luxerat igne casa,<br> populus et longis ornabat frondibus aedem,<br> &nbsp;&nbsp;&nbsp;&nbsp;multaque cantantis umbra tegebat auis.<br> huc ruit in siccam congesta puluere barbam,<br> &nbsp;&nbsp;&nbsp;&nbsp;et iacit ante fores uerba minora deo:<br> "uos precor, o luci sacro quae luditis antro,<br> &nbsp;&nbsp;&nbsp;&nbsp;pandite defessis hospita fana uiris.<br> fontis egens erro circaque sonantia lymphis;<br> &nbsp;&nbsp;&nbsp;&nbsp;et caua succepto flumine palma sat est.<br> audistisne aliquem, tergo qui sustulit orbem?<br> &nbsp;&nbsp;&nbsp;&nbsp;ille ego sum: Alciden terra recepta uocat.<br> quis facta Herculeae non audit fortia clauae<br> &nbsp;&nbsp;&nbsp;&nbsp;et numquam ad uastas irrita tela feras,<br> atque uni Stygias homini luxisse tenebras?<br> &nbsp;&nbsp;&nbsp;&nbsp;[accipit: haec fesso uix mihi terra patet.]<br> quodsi Iunoni sacrum faceretis amarae,<br> &nbsp;&nbsp;&nbsp;&nbsp;non clausisset aquas ipsa nouerca suas.<br> sin aliquem uultusque meus saetaeque leonis<br> &nbsp;&nbsp;&nbsp;&nbsp;terrent et Libyco sole perusta coma,<br> idem ego Sidonia feci seruilia palla<br> &nbsp;&nbsp;&nbsp;&nbsp;officia et Lydo pensa diurna colo,<br> mollis et hirsutum cepit mihi fascia pectus,<br> &nbsp;&nbsp;&nbsp;&nbsp;et manibus duris apta puella fui."<br> talibus Alcides; at talibus alma sacerdos<br> &nbsp;&nbsp;&nbsp;&nbsp;puniceo canas stamine uincta comas:<br> "parce oculis, hospes, lucoque abscede uerendo;<br> &nbsp;&nbsp;&nbsp;&nbsp;cede agedum et tuta limina linque fuga.<br> interdicta uiris metuenda lege piatur<br> &nbsp;&nbsp;&nbsp;&nbsp;quae se summota uindicat ara casa.<br> magno Tiresias aspexit Pallada uates,<br> &nbsp;&nbsp;&nbsp;&nbsp;fortia dum posita Gorgone membra lauat.<br> di tibi dent alios fontis: haec lympha puellis<br> &nbsp;&nbsp;&nbsp;&nbsp;auia secreti limitis unda fluit."<br> sic anus: ille umeris postis concussit opacos,<br> &nbsp;&nbsp;&nbsp;&nbsp;nec tulit iratam ianua clausa sitim.<br> at postquam exhausto iam flumine uicerat aestum,<br> &nbsp;&nbsp;&nbsp;&nbsp;ponit uix siccis tristia iura labris:<br> "angulus hic mundi nunc me mea fata trahentem<br> &nbsp;&nbsp;&nbsp;&nbsp;accipit: haec fesso uix mihi terra patet.<br> Maxima quae gregibus deuota est Ara repertis,<br> &nbsp;&nbsp;&nbsp;&nbsp;ara per has" inquit "maxima facta manus,<br> haec nullis umquam pateat ueneranda puellis,<br> &nbsp;&nbsp;&nbsp;&nbsp;Herculis aeternum nec sit inulta sitis."<br> hunc, quoniam manibus purgatum sanxerat orbem,<br> &nbsp;&nbsp;&nbsp;&nbsp;sic Sanctum Tatiae composuere Cures.<br> Sancte pater salue, cui iam fauet aspera Iuno:<br> &nbsp;&nbsp;&nbsp;&nbsp;Sancte, uelis libro dexter inesse meo.
</p>

<p class=shortborder></p>

<p>
<a name="10"></a><b>X</B>
</p>

<p>
 nunc Iouis incipiam causas aperire Feretri<br> &nbsp;&nbsp;&nbsp;&nbsp;armaque de ducibus trina recepta tribus.<br> magnum iter ascendo, sed dat mihi gloria uires:<br> &nbsp;&nbsp;&nbsp;&nbsp;non iuuat e facili lecta corona iugo.<br> imbuis exemplum primae tu, Romule, palmae<br> &nbsp;&nbsp;&nbsp;&nbsp;huius, et exuuio plenus ab hoste redis,<br> tempore quo portas Caeninum Acrona petentem<br> &nbsp;&nbsp;&nbsp;&nbsp;uictor in euersum cuspide fundis equum.<br> Acron Herculeus Caenina ductor ab arce,<br> &nbsp;&nbsp;&nbsp;&nbsp;Roma, tuis quondam finibus horror erat.<br> hic spolia ex umeris ausus sperare Quirini<br> &nbsp;&nbsp;&nbsp;&nbsp;ipse dedit, sed non sanguine sicca suo.<br> hunc uidet ante cauas librantem spicula turris<br> &nbsp;&nbsp;&nbsp;&nbsp;Romulus et uotis occupat ante ratis:<br> "Iuppiter, haec hodie tibi uictima corruet Acron."<br> &nbsp;&nbsp;&nbsp;&nbsp;uouerat, et spolium corruit ille Ioui.<br> urbis uirtutisque parens sic uincere sueuit,<br> &nbsp;&nbsp;&nbsp;&nbsp;qui tulit a parco frigida castra lare.<br> idem eques et frenis, idem fuit aptus aratris,<br> &nbsp;&nbsp;&nbsp;&nbsp;et galea hirsuta compta lupina iuba.<br> picta neque inducto fulgebat parma pyropo:<br> &nbsp;&nbsp;&nbsp;&nbsp;praebebant caesi baltea lenta boues.<br> necdum ultra Tiberim belli sonus, ultima praeda<br> &nbsp;&nbsp;&nbsp;&nbsp;Nomentum et captae iugera terna Corae.<br> Cossus at insequitur Veientis caede Tolumni,<br> &nbsp;&nbsp;&nbsp;&nbsp;uincere cum Veios posse laboris erat;<br> heu Veii ueteres! et uos tum regna fuistis,<br> &nbsp;&nbsp;&nbsp;&nbsp;et uestro posita est aurea sella foro:<br> nunc intra muros pastoris bucina lenti<br> &nbsp;&nbsp;&nbsp;&nbsp;cantat, et in uestris ossibus arua metunt.<br> forte super portae dux Veiens astitit arcem<br> &nbsp;&nbsp;&nbsp;&nbsp;colloquiumque sua fretus ab urbe dedit:<br> dumque aries murum cornu pulsabat aeno,<br> &nbsp;&nbsp;&nbsp;&nbsp;uinea qua ductum longa tegebat opus,<br> Cossus ait "forti melius concurrere campo."<br> &nbsp;&nbsp;&nbsp;&nbsp;nec mora fit, plano sistit uterque gradum.<br> di Latias iuuere manus, desecta Tolumni<br> &nbsp;&nbsp;&nbsp;&nbsp;ceruix Romanos sanguine lauit equos.<br> Claudius a Rheno traiectos arcuit hostis,<br> &nbsp;&nbsp;&nbsp;&nbsp;Belgica cum uasti parma relata ducis<br> Virdomari. genus hic Rheno iactabat ab ipso,<br> &nbsp;&nbsp;&nbsp;&nbsp;mobilis e rectis fundere gaesa rotis.<br> illi ut uirgatis iaculans it ab agmine bracis<br> &nbsp;&nbsp;&nbsp;&nbsp;torquis ab incisa decidit unca gula.<br> nunc spolia in templo tria condita: causa Feretri,<br> &nbsp;&nbsp;&nbsp;&nbsp;omine quod certo dux ferit ense ducem;<br> seu quia uicta suis umeris haec arma ferebant,<br> &nbsp;&nbsp;&nbsp;&nbsp;hinc Feretri dicta est ara superba Iouis.
</p>

<p class=shortborder></p>

<p>
<a name="11"></a><b>XI</B>
</p>

<p>
 desine, Paulle, meum lacrimis urgere sepulcrum:<br> &nbsp;&nbsp;&nbsp;&nbsp;panditur ad nullas ianua nigra preces;<br> cum semel infernas intrarunt funera leges,<br> &nbsp;&nbsp;&nbsp;&nbsp;non exorato stant adamante uiae.<br> te licet orantem fuscae deus audiat aulae:<br> &nbsp;&nbsp;&nbsp;&nbsp;nempe tuas lacrimas litora surda bibent.<br> uota mouent superos: ubi portitor aera recepit,<br> &nbsp;&nbsp;&nbsp;&nbsp;obserat herbosos lurida porta rogos.<br> sic maestae cecinere tubae, cum subdita nostrum<br> &nbsp;&nbsp;&nbsp;&nbsp;detraheret lecto fax inimica caput.<br> quid mihi coniugium Paulli, quid currus auorum<br> &nbsp;&nbsp;&nbsp;&nbsp;profuit aut famae pignora tanta meae?<br> non minus immitis habuit Cornelia Parcas:<br> &nbsp;&nbsp;&nbsp;&nbsp;et sum, quod digitis quinque legatur, onus.<br> damnatae noctes et uos, uada lenta, paludes,<br> &nbsp;&nbsp;&nbsp;&nbsp;et quaecumque meos implicat unda pedes,<br> immatura licet, tamen huc non noxia ueni:<br> &nbsp;&nbsp;&nbsp;&nbsp;det Pater hic umbrae mollia iura meae.<br> aut si quis posita iudex sedet Aeacus urna,<br> &nbsp;&nbsp;&nbsp;&nbsp;in mea sortita uindicet ossa pila:<br> assideant fratres, iuxta et Minoida sellam<br> &nbsp;&nbsp;&nbsp;&nbsp;Eumenidum intento turba seuera foro:<br> Sisyphe, mole uaces; taceant Ixionis orbes,<br> &nbsp;&nbsp;&nbsp;&nbsp;fallax Tantaleus corripiare liquor;<br> Cerberus et nullas hodie petat improbus umbras;<br> &nbsp;&nbsp;&nbsp;&nbsp;et iaceat tacita laxa catena sera.<br> ipsa loquor pro me: si fallo, poena sororum<br> &nbsp;&nbsp;&nbsp;&nbsp;infelix umeros urgeat urna meos.<br> si cui fama fuit per auita tropaea decori,<br> &nbsp;&nbsp;&nbsp;&nbsp;Afra Numantinos regna loquuntur auos:<br> altera maternos exaequat turba Libones,<br> &nbsp;&nbsp;&nbsp;&nbsp;et domus est titulis utraque fulta suis.<br> mox, ubi iam facibus cessit praetexta maritis,<br> &nbsp;&nbsp;&nbsp;&nbsp;uinxit et acceptas altera uitta comas,<br> iungor, Paulle, tuo sic discessura cubili:<br> &nbsp;&nbsp;&nbsp;&nbsp;in lapide hoc uni nupta fuisse legar.<br> testor maiorum cineres tibi, Roma, colendos,<br> &nbsp;&nbsp;&nbsp;&nbsp;sub quorum titulis, Africa, tunsa iaces,<br> et Persen proauo stimulantem pectus Achille,<br> &nbsp;&nbsp;&nbsp;&nbsp;quique tuas proauo fregit Achille domos,<br> me neque censurae legem mollisse nec ulla<br> &nbsp;&nbsp;&nbsp;&nbsp;labe mea uestros erubuisse focos.<br> non fuit exuuiis tantis Cornelia damnum:<br> &nbsp;&nbsp;&nbsp;&nbsp;quin et erat magnae pars imitanda domus.<br> nec mea mutata est aetas, sine crimine tota est:<br> &nbsp;&nbsp;&nbsp;&nbsp;uiximus insignes inter utramque facem.<br> mi natura dedit leges a sanguine ductas,<br> &nbsp;&nbsp;&nbsp;&nbsp;nec possis melior iudicis esse metu.<br> quaelibet austeras de me ferat urna tabellas:<br> &nbsp;&nbsp;&nbsp;&nbsp;turpior assessu non erit ulla meo,<br> uel tu, quae tardam mouisti fune Cybeben,<br> &nbsp;&nbsp;&nbsp;&nbsp;Claudia, turritae rara ministra deae,<br> uel cuius rasos cum Vesta reposceret ignis,<br> &nbsp;&nbsp;&nbsp;&nbsp;exhibuit uiuos carbasus alba focos.<br> nec te, dulce caput, mater Scribonia, laesi:<br> &nbsp;&nbsp;&nbsp;&nbsp;in me mutatum quid nisi fata uelis?<br> maternis laudor lacrimis urbisque querelis,<br> &nbsp;&nbsp;&nbsp;&nbsp;defensa et gemitu Caesaris ossa mea.<br> ille sua nata dignam uixisse sororem<br> &nbsp;&nbsp;&nbsp;&nbsp;increpat, et lacrimas uidimus ire deo.<br> et tamen emerui generosos uestis honores<br> &nbsp;&nbsp;&nbsp;&nbsp;nec mea de sterili facta rapina domo.<br> tu, Lepide, et tu, Paulle, meum post fata leuamen:<br> &nbsp;&nbsp;&nbsp;&nbsp;condita sunt uestro lumina nostra sinu.<br> uidimus et fratrem sellam geminasse curulem,<br> &nbsp;&nbsp;&nbsp;&nbsp;consule quo, festo tempore, rapta soror.<br> filia, tu specimen censurae nata paternae,<br> &nbsp;&nbsp;&nbsp;&nbsp;fac teneas unum nos imitata uirum.<br> et serie fulcite genus: mihi cumba uolenti<br> &nbsp;&nbsp;&nbsp;&nbsp;soluitur aucturis tot mea facta meis.<br> haec est feminei merces extrema triumphi,<br> &nbsp;&nbsp;&nbsp;&nbsp;laudat ubi emeritum libera fama rogum.<br> nunc tibi commendo communia pignora natos:<br> &nbsp;&nbsp;&nbsp;&nbsp;haec cura et cineri spirat inusta meo.<br> fungere maternis uicibus, pater: illa meorum<br> &nbsp;&nbsp;&nbsp;&nbsp;omnis erit collo turba ferenda tuo.<br> oscula cum dederis tua flentibus, adice matris:<br> &nbsp;&nbsp;&nbsp;&nbsp;tota domus coepit nunc onus esse tuum.<br> et si quid doliturus eris, sine testibus illis!<br> &nbsp;&nbsp;&nbsp;&nbsp;cum uenient, siccis oscula falle genis!<br> sat tibi sint noctes, quas de me, Paulle, fatiges,<br> &nbsp;&nbsp;&nbsp;&nbsp;somniaque in faciem credita saepe meam:<br> atque ubi secreto nostra ad simulacra loqueris,<br> &nbsp;&nbsp;&nbsp;&nbsp;ut responsurae singula uerba iace.<br> seu tamen aduersum mutarit ianua lectum,<br> &nbsp;&nbsp;&nbsp;&nbsp;sederit et nostro cauta nouerca toro,<br> coniugium, pueri, laudate et ferte paternum:<br> &nbsp;&nbsp;&nbsp;&nbsp;capta dabit uestris moribus illa manus;<br> nec matrem laudate nimis: collata priori<br> &nbsp;&nbsp;&nbsp;&nbsp;uertet in offensas libera uerba suas.<br> seu memor ille mea contentus manserit umbra<br> &nbsp;&nbsp;&nbsp;&nbsp;et tanti cineres duxerit esse meos,<br> discite uenturam iam nunc sentire senectam,<br> &nbsp;&nbsp;&nbsp;&nbsp;caelibis ad curas nec uacet ulla uia.<br> quod mihi detractum est, uestros accedat ad annos:<br> &nbsp;&nbsp;&nbsp;&nbsp;prole mea Paullum sic iuuet esse senem.<br> et bene habet: numquam mater lugubria sumpsi;<br> &nbsp;&nbsp;&nbsp;&nbsp;uenit in exsequias tota caterua meas.<br> causa perorata est. flentes me surgite, testes,<br> &nbsp;&nbsp;&nbsp;&nbsp;dum pretium uitae grata rependit humus.<br> moribus et caelum patuit: sim digna merendo,<br> &nbsp;&nbsp;&nbsp;&nbsp;cuius honoratis ossa uehantur auis.
</p>

<p class=border></P>

<p>
<table border=0 cellspacing=15 cellpadding=0 align=center>
<tr>
	<td><a href="prop.html">Propertius</A>
	<td><a href="index.html">The Latin Library</A>
	<td><a href="classics.html">The Classics Page</A>
</TABLE>
</p>
</BODY></HTML>