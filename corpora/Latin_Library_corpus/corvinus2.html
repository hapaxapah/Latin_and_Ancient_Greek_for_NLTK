<html>
	<head>
		<title>
			Laurentius Corvinus: Epithalamium
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>LAURENTII CORVINI EPITHALAMIUM IN NUPTIIS SIGISMUNDI, REGIS POLONIAE ET BONAE SPHORICIAE
</p>

<p class=border></P>

<p>
Edite Cesarea, Rex magne, propagine et ingens<br>
&nbsp;&nbsp;&nbsp;&nbsp;&nbsp;Stemmate de veteri nobilitatis honos,<br>
Cuius ad excelsi solii sapientia dextram<br>
&nbsp;&nbsp;&nbsp;&nbsp;&nbsp;Robur et ad levam cum bonitate sedent,<br>
Erigone ante oculos niveo stat fortis amictu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;Olim te superis impositura plagis.<br>
Ingenio quamvis hebeti sum, frigore durus<br>
&nbsp;&nbsp;&nbsp;&nbsp;&nbsp;Slesiaco et sensus obriguere mei,<br>
Nostra Ariadneae nam Slesia adacta coronae<br>
&nbsp;&nbsp;&nbsp;&nbsp;&nbsp;Sub Septem gemino mersa Trione iacet.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
Nec mihi in Ausoniis unquam studuissc palaestris<br>
&nbsp;&nbsp;&nbsp;&nbsp;&nbsp;Non Helicona sacrum scandere sorte datum est;<br>
Te licet augusta deceat gravitate verendum<br>
&nbsp;&nbsp;&nbsp;&nbsp;&nbsp;Aurea Maeonia barbitos acta manu;<br>
Me tamen alma tuo radians in pectore virtus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>
&nbsp;&nbsp;&nbsp;&nbsp;&nbsp;Impulit exiguae tendere plectra lyrae,<br>
Quam mihi Palladia pius ista Phoebus in urbe<br>
&nbsp;&nbsp;&nbsp;&nbsp;&nbsp;Compactam fidibus praebuit imparibus<br>
Cum tibi clivosi stabilis moderator Olympi<br>
&nbsp;&nbsp;&nbsp;&nbsp;&nbsp;Sarmaticae gentis contulit imperium,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>
Gentis Martigenae, quae quondam fida Quirino<br>
&nbsp;&nbsp;&nbsp;&nbsp;&nbsp;Strenuaque Evandri tempore regis erat,<br>
Gentis, quae fato profugi de sanguine claro<br>
&nbsp;&nbsp;&nbsp;&nbsp;&nbsp;Principium traxit praesidis Ausonii,<br>
Cum modo nulla tibi sit successura virilis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25</span><br>
&nbsp;&nbsp;&nbsp;&nbsp;&nbsp;Proles, virtutem et sceptrum habitura tuum,<br>
Venit Iapygiae laeta telluris: ab ora<br>
&nbsp;&nbsp;&nbsp;&nbsp;&nbsp;Praestanti in thalamos virgo pudore tuos.<br>
Venit et ipsa tuae longaeva ab origine gentis<br>
&nbsp;&nbsp;&nbsp;&nbsp;&nbsp;Augeat ut prisce nobilitatis opus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</span><br>
Et velut Evandri nomen venerabile regis<br>
&nbsp;&nbsp;&nbsp;&nbsp;&nbsp;Denotat insignem cum bonitate virum:<br>
Sic regina Bona est praeclarum nomen adepta<br>
&nbsp;&nbsp;&nbsp;&nbsp;&nbsp;Congrua cumque suis nomina rebus habet.<br>
Omnibus Arctois longe praelata puellis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">35</span><br>
&nbsp;&nbsp;&nbsp;&nbsp;&nbsp;Ingenio, eloquio, moribus atque fide.<br>
Splendidior tanto faciem, quanto aurea Phoebe<br>
&nbsp;&nbsp;&nbsp;&nbsp;&nbsp;Ignibus effulget clarior aethereis.<br>
Lucifer Eois et quanto lotus in undis<br>
&nbsp;&nbsp;&nbsp;&nbsp;&nbsp;Cetera candidior quam nitet astra poli.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">40</span><br>
Cui Venus egregios oculorum inflavit honores<br>
&nbsp;&nbsp;&nbsp;&nbsp;&nbsp;Fulgidus atque animum Iuppiter ingenuum:<br>
Et licet ante tuam Tritonia Pallas in urbem<br>
&nbsp;&nbsp;&nbsp;&nbsp;&nbsp;Venit ab Arctois Marte fugata plagis,<br>
Et pulchram sapiens in ea sibi condidit arcem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">45</span><br>
&nbsp;&nbsp;&nbsp;&nbsp;&nbsp;Cirrheum temnens Phoebus Apollo iugum,<br>
Quasque prius Rhodope sinuosus et audiit Hebrus<br>
&nbsp;&nbsp;&nbsp;&nbsp;&nbsp;Nunc audit Musas Vistula dulcisonas;<br>
Pegasides tamen haec, quas possidet Itala tellus<br>
&nbsp;&nbsp;&nbsp;&nbsp;&nbsp;Infert gymnasio sponsa venusta tuo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">50</span><br>
Sic quas quondam habuit tellus Memphitica et omnis<br>
&nbsp;&nbsp;&nbsp;&nbsp;&nbsp;Graecia, nunc retinet Sarmatia dives opes,<br>
Quae longe exsuperant aurum omne quod Arcades Ursae<br>
&nbsp;&nbsp;&nbsp;&nbsp;&nbsp;Axis et oppositus vesper et ortus habent.<br>
Prima etiam docte signant fundamina Crocae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">55</span><br>
&nbsp;&nbsp;&nbsp;&nbsp;&nbsp;Haec loca Pierio grata fuisse choro.<br>
Arce sub hac celsa rupes cava pandit hiatum<br>
&nbsp;&nbsp;&nbsp;&nbsp;&nbsp;Immensum, laterum brachia bina rigent.<br>
Intus acuta silex roroque simillima tofo<br>
&nbsp;&nbsp;&nbsp;&nbsp;&nbsp;In testudineum cedit abesa specum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">60</span><br>
Caecus et in latebris sedet error, tecta putares<br>
&nbsp;&nbsp;&nbsp;&nbsp;&nbsp;Unde per insuetum Daedalus ibat iter;<br>
Hic se condiderat draco saevus, acerba colono<br>
&nbsp;&nbsp;&nbsp;&nbsp;&nbsp;Pestis et admoto maximus hostis agro.<br>
Haec ubi militibus Gracci est ad inhospita ventum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">65</span><br>
&nbsp;&nbsp;&nbsp;&nbsp;&nbsp;Occupat hirsutus culmina summa frutex.<br>
Quae pulchrae Dryades Satyri et coluere petulci<br>
&nbsp;&nbsp;&nbsp;&nbsp;&nbsp;Istula quasque suo Naiades amne fovet,<br>
Hic ubi Cracovia est stabat densissima dumis<br>
&nbsp;&nbsp;&nbsp;&nbsp;&nbsp;Silva bisontinis dulce cubile feris.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">70</span><br>
Sorte aderat medica grandaevus in arte colonus,<br>
&nbsp;&nbsp;&nbsp;&nbsp;&nbsp;Cui dederat doctum curva senecta caput;<br>
Is pecudum spolia ignifero cum sulphure miscens<br>
&nbsp;&nbsp;&nbsp;&nbsp;&nbsp;Illa venenosae praebet edenda ferae;<br>
Ignoscunt fibrae, nimius calor intima siccat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">75</span><br>
&nbsp;&nbsp;&nbsp;&nbsp;&nbsp;Viscera, flumineae saepe bibuntur aquae,<br>
Quoque magis potant sitiunt magis ora liquores<br>
&nbsp;&nbsp;&nbsp;&nbsp;&nbsp;Dum tumor in bibulam pergis aquose cutem.<br>
Impatiens gelidi laticis moribunda dehiscit<br>
&nbsp;&nbsp;&nbsp;&nbsp;&nbsp;Hydra et cum tumido vita fluore fugit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">80</span><br>
Hinc sibi montano princeps in culmine sedem<br>
&nbsp;&nbsp;&nbsp;&nbsp;&nbsp;Adque pedem rupis moenia prima locat.<br>
A duce munifico capit urbs haec regia nomen,<br>
&nbsp;&nbsp;&nbsp;&nbsp;&nbsp;Viveret ut multos Graccus in orbe dies,<br>
Convolat ingenti Phoebeius ales acervo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">85</span><br>
&nbsp;&nbsp;&nbsp;&nbsp;&nbsp;Ad putridas magna garrulitate dapes,<br>
Cuius ab assiduo fertur clamore, futurum<br>
&nbsp;&nbsp;&nbsp;&nbsp;&nbsp;Cracovia auspicium sedis Apollineae.<br>
Cui tua Romuleam non abs ratione Minervam<br>
&nbsp;&nbsp;&nbsp;&nbsp;&nbsp;Nunc tulit a Latio sponsa profecta solo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">90</span><br>
Sic non fortuito nec casu contigit ullo,<br>
&nbsp;&nbsp;&nbsp;&nbsp;&nbsp;Sed tibi connubium hoc fata dedere deum;<br>
Quod stabile efficiat pater optimus aetheris alti<br>
&nbsp;&nbsp;&nbsp;&nbsp;&nbsp;Qui geminos uno firmat in axe polos.<br>
Et te mellifluo caeli cum rore vigoret&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">95</span><br>
&nbsp;&nbsp;&nbsp;&nbsp;&nbsp;Fecundetque tori claustra pudica tui,<br>
Ut sis magnifici et generosi sanguinis auctor<br>
&nbsp;&nbsp;&nbsp;&nbsp;&nbsp;Inque tua vivat posteritate genus.<br>
Splendida te faciat coniunx cum prole parentem<br>
&nbsp;&nbsp;&nbsp;&nbsp;&nbsp;Auctura populi regna superba tui,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">100</span><br>
Strenua fulmineo quae sit cum Marte, profanas<br>
&nbsp;&nbsp;&nbsp;&nbsp;&nbsp;Eversura tuas, perfide Mosce, domos.<br>
Illustresque tua veniant de prole nepotes,<br>
&nbsp;&nbsp;&nbsp;&nbsp;&nbsp;Qui Scythiae gentes Massagetasque regant.<br>
Et dicione sua Maeotica Cymmeriorum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">105</span><br>
&nbsp;&nbsp;&nbsp;&nbsp;&nbsp;Regna premant tenebris obsita perpetuis.<br>
Sic tua progenies regnum fortissime et altum<br>
&nbsp;&nbsp;&nbsp;&nbsp;&nbsp;Nomen, perdurent tempus in omne tuum.<br>
Nec ruat in praeceps tua magni gloria regni<br>
&nbsp;&nbsp;&nbsp;&nbsp;&nbsp;Istula Danubias donec inundat aquas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">110</span>
</p>

<p class=border></P>

<p>
<table border=0 cellspacing=10 cellpadding=0 align=center>
<tr>
	<td><a href="neo.html">Neo-Latin</A>
	<td><a href="index.html">The Latin Library</A>
	<td><a href="classics.html">The Classics Page</A>
</TABLE>
</P>
</BODY></HTML>