<html>
	<head>
		<title>
			Sannazaro: Lamentatio de morte Christi
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>JACOPO SANNAZARO
<br>
<span style="font-size: 80%;">(1458 - 1530)</SPAN>
</p>

<p class=border></P>

<p>
<b>Lamentatio de morte Christi</B>
</p>

<p>
Si quando magnum mirati surgere Solem<br>
Oceano, et toto flammas diffundere caelo:<br>
Certatimque suo terras ambire meatu<br>
Noctivagam Phoeben praecinctam cornibus aureis;<br>
Aeternosque astrorum ignes, caelique micantes<br>
Scintillare oculos: aliquem dare jura putastis,<br>
Atque polo regnare, hominum rerumque Parentem,<br>
Cui mare, cui tellus, cui pareat arduus aether,<br>
Cuncta supercilio qui temperet: hunc simul aegri<br>
Mortales (si vestra dolor praecordia tangit)<br>
Adspicite immiti trajectum pectora ferro,<br>
Pectora, foedatasque manus, perfusaque tabo<br>
Ora, cruentatumque caput, crinesque revulsos,<br>
Adspicite, et plenos lacrymarum fundite rivos.<br>
Heu scelus, heu crudele nefas: jacet altus Olympi<br>
Rector: et amisso torpent elementa magistro.<br>
Quin etiam vacuum, adsueto sine pondere, caelum<br>
Nutat, et ipsa suum quaerunt solia aurea Regem.<br>
Quem diversa procul saevo cum crimine tellus<br>
Ignotum populis caput, et miserabile corpus<br>
Sustinet, exsanguesque sinu complectitur artus,<br>
Et tremefacta graves testatur murmure questus.<br>
Testatur sol ipse suum sub nube dolorem<br>
Jam latitans, atraque notans ferrugine frontem.<br>
Tu quoque deformesque genas, pallentiaque ora<br>
Contegis, inferiasque tuo das, Luna, Tonanti,<br>
Auratum flavo tondens de vertice crinem,<br>
Et lacrymas uda fundens in nocte tepenteis.<br>
Nec minus abruptis fama est exisse sepulcris,<br>
Perque vias errasse novis simulacra figuris,<br>
Excitasque umbras medias ululasse per urbes<br>
Sub noctem, et notos questu implevisse penates.<br>
Quid? non et pelagi rabies adtollere fluctus<br>
Immanes visa est? monteisque evolvere aquarum,<br>
Dejectura urbes, terrasque haustura profundo?<br>
Cum simul et caput undisonis emersus ab antris<br>
Caeruleus Triton rauco super aequora cornu<br>
Constreperet, nautasque horrenda voce moneret,<br>
Naturae cecidisse Patrem, Regemque, Deumque.<br>
Haene manus vasti junxerunt foedera mundi?<br>
Harum opus est, quodcumque jacet, quodcumque movetur?<br>
Quidquid ubique parens rerum Natura gubernat,<br>
Frugiferens tellus, foetumque animantibus aequor,<br>
Vitalisque aer, atque ignibus aethra coruscis?<br>
Et nunc (proh facinus, quantum potuere nocentum<br>
Flagitia !) immissis dant pervia vulnera clavis<br>
Liventeisque atro foedant squalore lacertos.<br>
Heu caput indignum spinis, venerandaque caelo,<br>
Et toties clara stellarum implexa corona<br>
Caesaries ! heu pectus hians, convulsaque dira<br>
Barba manu, tunsique artus et frigida membra.<br>
Vosne, pedes, caelum premere, et vaga sidera sueti,<br>
Fulgentesque domos superum, sublimia tecta,<br>
Tam saevae immanes perpessi cuspidis ictus,<br>
Et terram, et duras sparsistis sanguine cauteis?<br>
Nec trepidat mens caeca hominum? quae tanta tenaci<br>
Durities in corde riget? num nigra videtis<br>
Tartara tot claris hominum viduata trophaeis,<br>
Desertasque in nocte domos, et tristia regna?<br>
Felicesque animas laetum Paeana canentes<br>
Pone sequi Regem, et caelo insedisse sereno?<br>
Quid si non tantos subiisset sponte labores,<br>
Humanamque sua pensasset morte salutem<br>
Ille sator rerum, et summi mens certa Parentis,<br>
Qui nutu ingentes mundi moderatur habenas?<br>
Ut tandem intactos picea Phlegethontis ab unda<br>
Post obitum aeternae donaret munere lucis,<br>
In partemque suorum operum, regnique vocaret.<br>
Tantus amor generis servandi, et gloria nostri.<br>
Quare agite, ex animis, mortales, pellite vestris<br>
Si quid adhuc manet antiqua de sorde relictum:<br>
Mendacesque deos, et detestanda priorum<br>
Sacra profanatis tandem detrudite ab aris.<br>
Imbuat effuso terram nec sanguine taurus:<br>
Nec miser ille suae divulsus ab ubere matris<br>
Ignotos agnus balet super hostia cultros.<br>
Vivat ovis, vivat quidquid sub Sole creatum est.<br>
Mentem, animumque Deo, non tura, aut exta parate<br>
Has illi pecudum fibras, haec reddite dona.<br>
Cernitis, ut pronum flectat caput? ut pia pandat<br>
Brachia? et ingratas vocet ad sua vulnera gentes?<br>
Oblitasque viae moneat meminisse relictae,<br>
Scilicet amplexus non rejecturus amicos?<br>
At vos obtusas ignari avertitis aures,<br>
Infelix genus, et saevae ludibria mortis:<br>
Nec quanta a tergo jam instent tormenta, videtis.<br>
Tempus erit, cum vestra illum commissa notantem,<br>
Multantemque reos, altaque in nube sedentem<br>
Adspicietis: et horrentes tremor opprimet artus.<br>
Nec jam ferre oculos flammarum ardore coruscos,<br>
Aut tumidos acie vultus contendere contra<br>
Audebit quisquam sibi conscius. Ibit in ignes<br>
Turba nocens, sontesque exsolvet corpore poenas.<br>
Pallentesque aeternum amnes, vastasque lacunas<br>
Cocyti colet: et Furias horrescet hiantes:<br>
Atque animum monitis non intendisse pigebit<br>
Tunc vos exactae capient mala taedia vitae,<br>
Expertes caeli, atque aurae sub nocte profunda:<br>
Inque caput trifidos nequicquam optabitis ignes:<br>
Et frustra erectas tolletis ad aethera palmas.<br>
Quos superum coetus, et fortunata piorum<br>
Agmina vix lacrymis poterunt spectare retentis,<br>
Invidiae stimulis, Dirisque ultricibus actos.<br>
Ergo vitales, miseri, dum carpitis auras,<br>
Dum compos mens ipsa sui est, dum certa facultas,<br>
Dum ratio, tempusque sinunt: simul ite frequentes,<br>
Ite pii, veniam factis exposcite vestris:<br>
Ite, animos purgate, Orcique inhibete rapinas<br>
Et tandem patrio mentem convertite caelo.<br>
Sic Rex ille hominum, vacui spoliator Averni,<br>
Oblitus scelerum, cognatae stirpis amore,<br>
Promissique memor, menteis intrabit amicas,<br>
Vestraque posthabitis recolet praecordia templis.<br>
Postque tot exhaustos vitaeque, obitusque labores,<br>
Illo quo pluvias, quo pellit nubila vultu<br>
Ablutos labe excipiet laetusque reponet<br>
Sidereos inter proceres, sanctumque senatum,<br>
Sub pedibusque dabit stellantia cernere claustra.
</p>
<p class=border></P>
<p>
<table border=0 cellspacing=15 cellpadding=0 align=Center>
<tr>
	<td><a href="neo.html">Neo-Latin</A>
	<td><a href="index.html">The Latin Library</A>
	<td><a href="classics.html">The Classics Page</A>
</TABLE>
</P>
</BODY>
</HTML>