<html>
	<head>
		<title>
			Eutropius: Book I
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>EVTROPII BREVIARIVM LIBER PRIMVS
</p>

<p class=smallborder></P>

<p class=margin>
<a href="#1">1</A>&nbsp;<a href="#2">2</A>&nbsp;<a href="#3">3</A>&nbsp;<a href="#4">4</A>&nbsp;<a href="#5">5</A>&nbsp;<a href="#6">6</A>&nbsp;<a href="#7">7</A>&nbsp;<a href="#8">8</A>&nbsp;<a href="#9">9</A>&nbsp;<a href="#10">10</A>&nbsp;<a href="#11">11</A>&nbsp;<a href="#12">12</A>&nbsp;<a href="#13">13</A>&nbsp;<a href="#14">14</A>&nbsp;<a href="#15">15</A>&nbsp;<a href="#16">16</A>&nbsp;<a href="#17">17</A>&nbsp;<a href="#18">18</A>&nbsp;<a href="#19">19</A>&nbsp;<a href="#20">20</A>
</P>

<p class=smallborder></P>

<p>
DOMINO VALENTI GOTHICO MAXIMO PERPETUO AUGUSTO
<br>
EUTROPIUS V. C.  MAGISTER MEMORIAE. 
</P>

<p>
<a name="prooemium"></a>Res Romanas ex voluntate mansuetudinis tuae ab urbe condita ad nostram memoriam, quae in negotiis vel bellicis vel civilibus eminebant, per ordinem temporum brevi narratione collegi, strictim additis etiam his, quae in principum vita egregia extiterunt, ut tranquillitatis tuae possit mens divina laetari prius se inlustrium virorum facta in administrando imperio secutam, quam cognosceret lectione. 
</P>

<p>
<center>LIBER PRIMUS. </CENTER><a name="1"></a>
</P>

<p>
[1] Romanum imperium, quo neque ab exordio ullum fere minus neque incrementis toto orbe amplius humana potest memoria recordari, a Romulo exordium habet, qui Reae Silviae, Vestalis virginis, filius et, quantum putatus est, Martis cum Remo fratre uno partu editus est. <a name="1. 2"></a>Is cum inter pastores latrocinaretur, decem et octo annos natus urbem exiguam in Palatino monte constituit XI Kal.  Maias, Olympiadis sextae anno tertio, post Troiae excidium, ut qui plurimum minimumque tradunt, anno trecentesimo nonagesimo quarto. <a name="2"></a>
</P>

<p>
[2] Condita civitate, quam ex nomine suo Romam vocavit, haec fere egit. <a name="2. 2"></a>Multitudinem finitimorum in civitatem recepit, centum ex senioribus legit, quorum consilio omnia ageret, quos senatores nominavit propter senectutem. <a name="2. 3"></a>Tum, cum uxores ipse et populus suus non haberent, invitavit ad spectaculum ludorum vicinas urbi Romae nationes atque earum virgines rapuit. <a name="2. 4"></a>Commotis bellis propter raptarum iniuriam Caeninenses vicit, Antemnates, Crustuminos, Sabinos, Fidenates, Veientes. <a name="2. 5"></a>Haec omnia oppida urbem cingunt. <a name="2. 6"></a>Et cum orta subito tempestate non comparuisset, anno regni tricesimo septimo ad deos transisse creditus est et consecratus. <a name="2. 7"></a>Deinde Romae per quinos dies senatores imperaverunt et his regnantibus annus unus completus est. <a name="3"></a>
</P>

<p>
[3] Postea Numa Pompilius rex creatus est, qui bellum quidem nullum gessit, sed non minus civitati quam Romulus profuit. <a name="3. 2"></a>Nam et leges Romanis moresque constituit, qui consuetudine proeliorum iam latrones ac semibarbari putabantur, et annum descripsit in decem menses prius sine aliqua supputatione confusum, et infinita Romae sacra ac templa constituit. <a name="3. 3"></a>Morbo decessit quadragesimo et tertio imperii anno. <a name="4"></a>
</P>

<p>
[4] Huic successit Tullus Hostilius. <a name="4. 2"></a>Hic bella reparavit, Albanos vicit, qui ab urbe Roma duodecimo miliario sunt, Veientes et Fidenates, quorum alii sexto miliario absunt ab urbe Roma, alii octavo decimo, bello superavit, urbem ampliavit, adiecto Caelio monte. <a name="4. 3"></a>Cum triginta et duos annos regnasset, fulmine ictus cum domo sua arsit. <a name="5"></a>
</P>

<p>
[5] Post hunc Ancus Marcius, Numae ex filia nepos, suscepit imperium. <a name="5. 2"></a>Contra Latinos dimicavit, Aventinum montem civitati adiecit et Janiculum, apud ostium Tiberis civitatem supra mare sexto decimo miliario ab urbe Roma condidit. <a name="5. 3"></a>Vicesimo et quarto anno imperii morbo periit. <a name="6"></a>
</P>

<p>
[6] Deinde regnum Priscus Tarquinius accepit. <a name="6. 2"></a>Hic numerum senatorum duplicavit, circum Romae aedificavit, ludos Romanos instituit, qui ad nostram memoriam permanent. <a name="6. 3"></a>Vicit idem etiam Sabinos et non parum agrorum sublatum isdem urbis Romae territorio iunxit, primusque triumphans urbem intravit. <a name="6. 4"></a>Muros fecit et cloacas, Capitolium inchoavit. <a name="6. 5"></a>Tricesimo octavo imperii anno per Anci filios occisus est, regis eius, cui ipse successerat. <a name="7"></a>
</P>

<p>
[7] Post hunc Servius Tullius suscepit imperium, genitus ex nobili femina, captiva tamen et ancilla. <a name="7. 2"></a>Hic quoque Sabinos subegit, montes tres, Quirinalem, Viminalem, Esquilinum, urbi adiunxit, fossas circum murum duxit. <a name="7. 3"></a>Primus omnium censum ordinavit, qui adhuc per orbem terrarum incognitus erat. <a name="7. 4"></a>Sub eo Roma omnibus in censum delatis habuit capita LXXXIII milia civium Romanorum cum his, qui in agris erant. <a name="7. 5"></a>Occisus est scelere generi sui Tarquinii Superbi, filii eius regis, cui ipse successerat, et filiae, quam Tarquinius habebat uxorem. <a name="8"></a>
</P>

<p>
[8] L.  Tarquinius Superbus, septimus atque ultimus regum, Volscos, quae gens ad Campaniam euntibus non longe ab urbe est, vicit, Gabios civitatem et Suessam Pometiam subegit, cum Tuscis pacem fecit et templum Jovis in Capitolio aedificavit. <a name="8. 2"></a>Postea Ardeam oppugnans, in octavo decimo miliario ab urbe Roma positam civitatem, imperium perdidit. <a name="8. 3"></a>Nam cum filius eius, et ipse Tarquinius iunior, nobilissimam feminam Lucretiam eandemque pudicissimam, Collatini uxorem, stuprasset eaque de iniuria marito et patri et amicis questa fuisset, in omnium conspectu se occidit. <a name="8. 4"></a>Propter quam causam Brutus, parens et ipse Tarquinii, populum concitavit et Tarquinio ademit imperium. <a name="8. 5"></a>Mox exercitus quoque eum, qui civitatem Ardeam cum ipso rege oppugnabat, reliquit; veniensque ad urbem rex portis clausis exclusus est, cumque imperasset annos quattuor et viginti cum uxore et liberis suis fugit. <a name="8. 6"></a>Ita Romae regnatum est per septem reges annis ducentis quadraginta tribus, cum adhuc Roma, ubi plurimum, vix usque ad quintum decimum miliarium possideret. <a name="9"></a>
</P>

<p>
[9] Hinc consules coepere, pro uno rege duo, hac causa creati, ut, si unus malus esse voluisset, alter eum, habens potestatem similem, coerceret. <a name="9. 2"></a>Et placuit, ne imperium longius quam annuum haberent, ne per diuturnitatem potestatis insolentiores redderentur, sed civiles semper essent, qui se post annum scirent futuros esse privatos. <a name="9. 2"></a>Fuerunt igitur anno primo ab expulsis regibus consules L. <a name="9. 3"></a>Iunius Brutus, qui maxime egerat, ut Tarquinius pelleretur, et Tarquinius Collatinus, maritus Lucretiae. <a name="9. 4"></a>Sed Tarquinio Collatino statim sublata est dignitas. <a name="9. 5"></a>Placuerat enim, ne quisquam in urbe remaneret, qui Tarquinius vocaretur. <a name="9. 6"></a>Ergo accepto omni patrimonio suo ex urbe migravit, et loco ipsius factus est L.  Valerius Publicola consul. <a name="9. 7"></a>Commovit tamen bellum urbi Romae rex Tarquinius, qui fuerat expulsus, et collectis multis gentibus, ut in regnum posset restitui, dimicavit. <a name="10"></a>
</P>

<p>
[10] In prima pugna Brutus consul et Arruns, Tarquinii filius, in vicem se occiderunt, Romani tamen ex ea pugna victores recesserunt. <a name="10. 2"></a>Brutum matronae Romanae, defensorem pudicitiae suae, quasi communem patrem per annum luxerunt. <a name="10. 3"></a>Valerius Publicola Sp.  Lucretium Tricipitinum collegam sibi fecit, Lucretiae patrem, quo morbo mortuo iterum Horatium Pulvillum collegam sibi sumpsit. <a name="10. 4"></a>Ita primus annus quinque consules habuit, cum Tarquinius Collatinus propter nomen urbe cessisset, Brutus in proelio perisset, Sp.  Lucretius morbo mortuus esset. <a name="11"></a>
</P>

<p>
[11] Secundo quoque anno iterum Tarquinius ut reciperetur in regnum bellum Romanis intulit, auxilium ei ferente Porsenna, Tusciae rege, et Romam paene cepit. <a name="11. 2"></a>Verum tum quoque victus est. <a name="11. 3"></a>Tertio anno post reges exactos Tarquinius, cum suscipi non posset in regnum neque ei Porsenna, qui pacem cum Romanis fecerat, praestaret auxilium, Tusculum se contulit, quae civitas non longe ab urbe est, atque ibi per quattuordecim annos privatus cum uxore consenuit. <a name="11. 4"></a>Quarto anno post reges exactos, cum Sabini Romanis bellum intulissent, victi sunt et de his triumphatum est. <a name="11. 5"></a>Quinto anno L.  Valerius ille, Bruti collega et quater consul, fataliter mortuus est, adeo pauper, ut, collatis a populo nummis, sumptum habuerit sepulturae. <a name="11. 6"></a>Quem matronae sicuti Brutum annum luxerunt. <a name="12"></a>
</P>

<p>
[12] Nono anno post reges exactos, cum gener Tarquini ad iniuriam soceri vindicandam ingentem collegisset exercitum, nova Romae dignitas est creata, quae dictatura appellatur, maior quam consulatus. <a name="12. 2"></a>Eodem anno etiam magister equitum factus est, qui dictatori obsequeretur. <a name="12. 3"></a>Neque quicquam similius potest dici quam dictatura antiqua huic imperii potestati, quam nunc tranquillitas vestra habet, maxime cum Augustus quoque Octavianus, de quo postea dicemus, et ante eum C.  Caesar sub dictaturae nomine atque honore regnaverint. <a name="12. 4"></a>Dictator autem Romae primus fuit T.  Larcius, magister equitum primus Sp.  Cassius. <a name="13"></a>
</P>

<p>
[13] Sexto decimo anno post reges exactos seditionem populus Romae fecit, tamquam a senatu atque consulibus premeretur. <a name="13. 2"></a>Tum et ipse sibi tribunos plebis quasi proprios iudices et defensores creavit, per quos contra senatum et consules tutus esse posset. <a name="14"></a>
</P>

<p>
[14] Sequenti anno Volsci contra Romanos bellum reparaverunt, et victi acie etiam Coriolos civitatem, quam habebant optimam, perdiderunt. <a name="15"></a>
</P>

<p>
[15] Octavo decimo anno postquam reges eiecti erant expulsus ex urbe Q.  Marcius, dux Romanus, qui Coriolos ceperat, Volscorum civitatem, ad ipsos Volscos contendit iratus et auxilia contra Romanos accepit. <a name="15. 2"></a>Romanos saepe vicit, usque ad quintum miliarium urbis accessit, oppugnaturus etiam patriam suam, legatis qui pacem petebant, repudiatis, nisi ad eum mater Veturia et uxor Volumnia ex urbe venissent, quarum fletu et deprecatione superatus removit exercitum. <a name="15. 3"></a>Atque hic secundus post Tarquinium fuit, qui dux contra patriam suam esset. <a name="16"></a>
</P>

<p>
[16] C.  Fabio et L.  Virginio consulibus trecenti nobiles homines, qui ex Fabia familia erant, contra Veientes bellum soli susceperunt, promittentes senatui et populo per se omne certamen implendum. <a name="16. 2"></a>Itaque profecti, omnes nobiles et qui singuli magnorum exercituum duces esse deberent, in proelio conciderunt. <a name="16. 3"></a>Unus omnino superfuit ex tanta familia, qui propter aetatem puerilem duci non potuerat ad pugnam. <a name="16. 4"></a>Post haec census in urbe habitus est et inventa sunt civium capita CXVII milia CCCXIX. <a name="17"></a>
</P>

<p>
[17] Sequenti anno cum in Algido monte ab urbe duodecimo ferme miliario Romanus obsideretur exercitus, L.  Quintius Cincinnatus dictator est factus, qui agrum quattuor iugerum possidens manibus suis colebat.  Is cum in opere et arans esset inventus, sudore deterso togam praetextam accepit et caesis hostibus liberavit exercitum. <a name="18"></a>
</P>

<p>
[18] Anno trecentesimo et altero ab urbe condita imperium consulare cessavit et pro duobus consulibus decem facti sunt, qui summam potestatem haberent, decemviri nominati. <a name="18. 2"></a>Sed cum primo anno bene egissent, secundo unus ex his, Ap.  Claudius, Virginii cuiusdam, qui honestis iam stipendiis contra Latinos in monte Algido militarat, filiam virginem corrumpere voluit; quam pater occidit, ne stuprum a decemviro sustineret, et regressus ad milites movit tumultum. <a name="18. 3"></a>Sublata est decemviris potestas ipsique damnati sunt. <a name="19"></a>
</P>

<p>
[19] Anno trecentesimo et quinto decimo ab urbe condita Fidenates contra Romanos rebellaverunt. <a name="19. 2"></a>Auxilium his praestabant Veientes et rex Veientium Tolumnius. <a name="19. 3"></a>Quae ambae civitates tam vicinae urbi sunt, ut Fidenae sexto, Vei octavo decimo miliario absint. <a name="19. 4"></a>Coniunxerunt se his et Volsci. <a name="19. 5"></a>Sed Mam.  Aemilio dictatore et L.  Quintio Cincinnato magistro equitum victi etiam regem perdiderunt. <a name="19. 6"></a>Fidenae captae et excisae. <a name="20"></a>
</P>

<p>
[20] Post viginti deinde annos Veientani rebellaverunt. <a name="20. 2"></a>Dictator contra ipsos missus est Furius Camillus, qui primum eos vicit acie, mox etiam civitatem diu obsidens cepit, antiquissimam Italiaeque ditissimam. <a name="20. 3"></a>Post eam cepit et Faliscos, non minus nobilem civitatem. <a name="20. 4"></a>Sed commota est ei invidia, quasi praedam male divisisset, damnatusque ob eam causam et expulsus civitate. <a name="20. 5"></a>Statim Galli Senones ad urbem venerunt et victos Romanos undecimo miliario a Roma apud flumen Alliam secuti etiam urbem occupaverunt. <a name="20. 6"></a>Neque defendi quicquam nisi Capitolium potuit; quod cum diu obsedissent et iam Romani fame laborarent, accepto auro ne Capitolium obsiderent, recesserunt. <a name="20. 7"></a>Sed a Camillo, qui in vicina civitate exulabat, Gallis superventum est gravissimeque victi sunt. <a name="20. 8"></a>Postea tamen etiam secutus eos Camillus ita cecidit, ut et aurum, quod his datum fuerat, et omnia, quae ceperant, militaria signa revocaret. <a name="20. 9"></a>Ita tertio triumphans urbem ingressus est et appellatus secundus Romulus, quasi et ipse patriae conditor. 
</p>
<div class="footer">
	<p>
		<a href="/eutropius.html">Eutropius</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY>
</HTML>