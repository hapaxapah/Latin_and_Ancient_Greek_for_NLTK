<html>
	<head>
		<title>
			Eutropius: Book VII
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>EVTROPII BREVIARIVM LIBER SEPTIMVS
</p>

<p class=smallborder></P>

<p class=margin>
<a href="#1">1</A>&nbsp; <a href="#2">2</A>&nbsp; <a href="#3">3</A>&nbsp; <a href="#4">4</A>&nbsp; <a href="#5">5</A>&nbsp; <a href="#6">6</A>&nbsp; <a href="#7">7</A>&nbsp; <a href="#8">8</A>&nbsp; <a href="#9">9</A>&nbsp; <a href="#10">10</A>&nbsp; <a href="#11">11</A>&nbsp; <a href="#12">12</A>&nbsp; <a href="#13">13</A>&nbsp; <a href="#14">14</A>&nbsp; <a href="#15">15</A>&nbsp; <a href="#16">16</A>&nbsp; <a href="#17">17</A>&nbsp; <a href="#18">18</A>&nbsp; <a href="#19">19</A>&nbsp; <a href="#20">20</A>&nbsp; <a href="#21">21</A>&nbsp; <a href="#22">22</A>&nbsp; <a href="#23">23</A>
</P>

<p class=smallborder></P>

<p>
<a name="1"></a>[1] Anno urbis septingentesimo fere ac nono interfecto Caesare civilia bella reparata sunt. <a name="1.2"></a>Percussoribus enim Caesaris senatus favebat. <a name="1.3"></a>Antonius consul partium Caesaris civilibus bellis opprimere eos conabatur. <a name="1.4"></a>Ergo turbata re publica multa Antonius scelera committens a senatu hostis iudicatus est. <a name="1.5"></a>Missi ad eum persequendum duo consules, Pansa et Hirtius, et Octavianus, adulescens annos X et VIII natus, Caesaris nepos, quem ille testamento heredem reliquerat et nomen suum ferre iusserat. <a name="1.6"></a>Hic est, qui postea Augustus est dictus et rerum potitus. <a name="1.7"></a>Qui profecti contra Antonium tres duces vicerunt eum. <a name="1.8"></a>Evenit tamen ut victores consules ambo morerentur. Quare tres exercitus uni Caesari Augusto paruerunt.<a name="2"></a>
</P>

<p>
[2] Fugatus Antonius amisso exercitu confugit ad Lepidum, qui Caesaris magister equitum fuerat et tum militum copias grandes habebat, a quo susceptus est. <a name="2.2"></a>Mox Lepido operam dante Caesar pacem cum Antonio fecit et quasi vindicaturus patris sui mortem, a quo per testamentum fuerat adoptatus, Romam cum exercitu profectus extorsit, ut sibi vicesimo anno consulatus daretur. <a name="2.3"></a>Senatum proscripsit, cum Antonio ac Lepido rem publicam armis tenere coepit. <a name="2.4"></a>Per hos etiam Cicero orator occisus est multique alii nobiles.<a name="3"></a>
</P>

<p>
[3] Interea Brutus et Cassius, interfectores Caesaris, ingens bellum moverunt. <a name="3.2"></a>Erant enim per Macedoniam et Orientem multi exercitus, quos occupaverant. <a name="3.3"></a>Profecti sunt igitur contra eos Caesar Octavianus Augustus et M. Antonius; remanserat enim ad defendendam Italiam Lepidus. <a name="3.4"></a>Apud Philippos, Macedoniae urbem, contra eos pugnaverunt. Primo proelio victi sunt Antonius et Caesar, periit tamen dux nobilitatis Cassius, secundo Brutum et infinitam nobilitatem, quae cum illis bellum gesserat, victam interfecerunt. <a name="3.5"></a>Ac sic inter eos divisa est res publica, ut Augustus Hispanias, Gallias et Italiam teneret, Antonius Asiam, Pontum, Orientem. <a name="3.6"></a>Sed in Italia L. Antonius consul bellum civile commovit, frater eius, qui cum Caesare contra Brutum et Cassium dimicaverat. <a name="3.7"></a>Is apud Perusium, Tusciae civitatem, victus et captus est, neque occisus.<a name="4"></a>
</P>

<p>
[4] Interim a Sex. Pompeio, Cn. Pompeii Magni filio, ingens bellum in Sicilia commotum est his, qui superfuerant ex partibus Bruti Cassiique, ad eum confluentibus. <a name="4.2"></a>Bellatum per Caesarem Augustum Octavianum et M. Antonium adversus Sex. Pompeium est. <a name="4.3"></a>Pax postremo convenit.<a name="5"></a>
</P>

<p>
[5] Eo tempore M. Agrippa in Acquitania rem prospere gessit et L. Ventidius Bassus inrumpentes in Syriam Persas tribus proeliis vicit. Pacorum, regis Orodis filium, interfecit eo ipso die, quo olim Orodes, Persarum rex, per ducem Surenam Crassum occiderat. <a name="5.2"></a>Hic primus de Parthis iustissimum triumphum Romae egit.<a name="6"></a>
</P>

<p>
[6] Interim Pompeius pacem rupit et navali proelio victus fugiens ad Asiam interfectus est. <a name="6.2"></a>Antonius, qui Asiam et Orientem tenebat, repudiata sorore Caesaris Augusti Octaviani Cleopatram, reginam Aegypti, duxit uxorem. <a name="6.3"></a>Contra Persas etiam ipse pugnavit. <a name="6.4"></a>Primis eos proeliis vicit, regrediens tamen fame et pestilentia laboravit et, cum instarent Parthi fugienti, ipse pro victo recessit.<a name="7"></a>
</P>

<p>
[7] Hic quoque ingens bellum civile commovit cogente uxore Cleopatra, regina Aegypti, dum cupiditate muliebri optat etiam in urbe regnare. Victus est ab Augusto navali pugna clara et inlustri apud Actium, qui locus in Epiro est, ex qua fugit in Aegyptum et desperatis rebus, cum omnes ad Augustum transirent, ipse se interemit. <a name="7.2"></a>Cleopatra sibi aspidem admisit et veneno eius extincta est. <a name="7.3"></a>Aegyptus per Octavianum Augustum imperio Romano adiecta est praepositusque ei C. Cornelius Gallus. <a name="7.4"></a>Hunc primum Aegyptus Romanum iudicem habuit.<a name="8"></a>
</P>

<p>
[8] Ita bellis toto orbe confectis Octavianus Augustus Romam rediit, duodecimo anno, quam consul fuerat. <a name="8.2"></a>Ex eo rem publicam per quadraginta et quattuor annos solus obtinuit. <a name="8.3"></a>Ante enim duodecim annis cum Antonio et Lepido tenuerat. <a name="8.4"></a>Ita ab initio principatus eius usque ad finem quinquaginta et sex anni fuerunt. <a name="8.5"></a>Obiit autem septuagesimo sexto anno morte communi in oppido Campaniae Atella. Romae in campo Martio sepultus est, vir, qui non inmerito ex maxima parte deo similis est putatus. <a name="8.6"></a>Neque enim facile ullus eo aut in bellis felicior fuit aut in pace moderatior. <a name="8.7"></a>Quadraginta et quattuor annis, quibus solus gessit imperium, civilissime vixit, in cunctos liberalissimus, in amicos fidissimus, quos tantis evexit honoribus, ut paene aequaret fastigio suo.<a name="9"></a>
</P>

<p>
[9] Nullo tempore ante eum magis Romana res floruit. <a name="9.2"></a>Nam exceptis civilibus bellis, in quibus invictus fuit, Romano adiecit imperio Aegyptum, Cantabriam, Dalmatiam saepe ante victam, sed penitus tunc subactam, Pannoniam, Aquitaniam, Illyricum, Raetiam, Vindelicos et Salassos in Alpibus, omnes Ponti maritimas civitates, in his nobilissimas Bosphorum et Panticapaeum. <a name="9.3"></a>Vicit autem multis proeliis Dacos. <a name="9.4"></a>Germanorum ingentes copias cecidit, ipsos quoque trans Albim fluvium summovit, qui in Barbarico longe ultra Rhenum est. <a name="9.5"></a>Hoc tamen bellum per Drusum, privignum suum, administravit, sicut per Tiberium, privignum alterum, Pannonicum, quo bello XL captivorum milia ex Germania transtulit et supra ripam Rheni in Gallia conlocavit. Armeniam a Parthis recepit. <a name="9.6"></a>Obsides, quod nulli antea, Persae ei dederunt. <a name="9.7"></a>Reddiderunt etiam signa Romana, quae Crasso victo ademerant.<a name="10"></a>
</P>

<p>
[10] Scythae et Indi, quibus antea Romanorum nomen incognitum fuerat, munera et legatos ad eum miserunt. <a name="10.2"></a>Galatia quoque sub hoc provincia facta est, cum antea regnum fuisset, primusque eam M. Lollius pro praetore administravit. <a name="10.3"></a>Tanto autem amore etiam apud barbaros fuit, ut reges populi Romani amici in honorem eius conderent civitates, quas Caesareas nominarent, sicut in Mauritania a rege Iuba, et in Palaestina, quae nunc urbs est clarissima. <a name="10.4"></a>Multi autem reges ex regnis suis venerunt, ut ei obsequerentur, et habitu Romano, togati scilicet, ad vehiculum vel equum ipsius cucurrerunt. <a name="10.5"></a>Moriens Divus appellatus. <a name="10.6"></a>Rem publicam beatissimam Tiberio successori reliquit, qui privignus ei, mox gener, postremo adoptione filius fuerat.<a name="11"></a>
</P>

<p>
[11] Tiberius ingenti socordia imperium gessit, gravi crudelitate, scelesta avaritia, turpi libidine. <a name="11.2"></a>Nam nusquam ipse pugnavit, bella per legatos gessit suos. <a name="11.3"></a>Quosdam reges ad se per blanditias evocatos numquam remisit, in quibus Archelaum Cappadocem, cuius etiam regnum in provinciae formam redegit et maximam civitatem appellari nomine suo iussit, quae nunc Caesarea dicitur, cum Mazaca antea vocaretur. <a name="11.4"></a>Hic tertio et vicesimo imperii anno, aetatis septuagesimo octavo, ingenti omnium gaudio mortuus est in Campania.<a name="12"></a>
</P>

<p>
[12] Successit ei C. Caesar, cognomento Caligula, Drusi, privigni Augusti, et ipsius Tiberii nepos, sceleratissimus ac funestissimus et qui etiam Tiberii dedecora purgaverit. <a name="12.2"></a>Bellum contra Germanos suscepit et ingressus Sueviam nihil strenue fecit. <a name="12.3"></a>Stupra sororibus intulit, ex una etiam filiam cognovit. <a name="12.4"></a>Cum adversum cunctos ingenti avaritia, libidine, crudelitate saeviret, interfectus in Palatio est anno aetatis vicesimo nono, imperii tertio, mense decimo dieque octavo.<a name="13"></a>
</P>

<p>
[13] Post hunc Claudius fuit, patruus Caligulae, Drusi, qui apud Mogontiacum monumentum habet, filius, cuius et Caligula nepos erat. Hic medie imperavit, multa gerens tranquille atque moderate, quaedam crudeliter et insulse. <a name="13.2"></a>Britanniae intulit bellum, quam nullus Romanorum post C. Caesarem attigerat, eaque devicta per Cn. Sentium et A. Plautium, inlustres ac nobiles viros, triumphum celebrem egit. Quasdam insulas etiam ultra Britannias in Oceano positas imperio Romano addidit, quae appellantur Orchades, filio autem suo Britannici nomen inposuit. <a name="13.3"></a>Tam civilis autem circa quosdam amicos extitit, ut etiam Plautium, nobilem virum, qui expeditione Britannica multa egregie fecerat, triumphantem ipse prosequeretur et conscendenti Capitolium laevus incederet. <a name="13.4"></a>Is vixit annos IV et LX, imperavit XIV. Post mortem consecratus est Divusque appellatus.<a name="14"></a>
</P>

<p>
[14] Successit huic Nero, Caligulae, avunculo suo, simillimus, qui Romanum imperium et deformavit et diminuit, inusitatae luxuriae sumptuumque, ut qui exemplo C. Caligulae in calidis et frigidis lavaret unguentis, retibus aureis piscaretur, quae blattinis funibus extrahebat. <a name="14.2"></a>Infinitam senatus partem interfecit, bonis omnibus hostis fuit. <a name="14.3"></a>Ad postremum se tanto dedecore prostituit, ut et saltaret et cantaret in scaena citharoedico habitu vel tragico. Parricidia multa commisit, fratre, uxore, sorore, matre interfectis. Urbem Romam incendit, ut spectaculi eius imaginem cerneret, quali olim Troia capta arserat. <a name="14.4"></a>In re militari nihil omnino ausus Britanniam paene amisit. <a name="14.5"></a>Nam duo sub eo nobilissima oppida capta illic atque eversa sunt. <a name="14.6"></a>Armeniam Parthi sustulerunt legionesque Romanas sub iugum miserunt. <a name="14.7"></a>Duae tamen sub eo provinciae factae sunt, Pontus Polemoniacus concedente rege Polemone et Alpes Cottiae Cottio rege defuncto.<a name="15"></a>
</P>

<p>
[15] Per haec Romano orbi execrabilis ab omnibus simul destitutus est et a senatu hostis iudicatus; cum quaereretur ad poenam, quae poena erat talis, ut nudus per publicum ductus, furca capiti eius inserta, virgis usque ad mortem caederetur atque ita praecipitaretur a saxo, e Palatio fugit et in suburbano liberti sui, quod est inter Salariam et Nomentanam viam ad quartum urbis miliarium, se interfecit. <a name="15.2"></a>Is aedificavit Romae thermas, quae ante Neronianae dictae nunc Alexandrianae appellantur. <a name="15.3"></a>Obiit tricesimo et altero aetatis anno, imperii quarto decimo, atque in eo omnis Augusti familia consumpta est.<a name="16"></a>
</P>

<p>
[16] Huic Ser. Galba successit, antiquissimae nobilitatis senator, cum septuagesimum et tertium annum ageret aetatis, ab Hispanis et Gallis imperator electus, mox ab universo exercitu libenter acceptus. Nam privata eius vita insignis fuerat militaribus et civilibus rebus. Saepe consul, saepe pro consule, frequenter dux in gravissimis bellis. <a name="16.2"></a>Huius breve imperium fuit et quod bona haberet exordia, nisi ad severitatem propensior videretur. <a name="16.3"></a>Insidiis tamen Othonis occisus est imperii mense septimo. <a name="16.4"></a>Iugulatus in foro Romae sepultusque in hortis suis, qui sunt Aurelia via non longe ab urbe Roma.<a name="17"></a>
</P>

<p>
[17] Otho occiso Galba invasit imperium, materno genere nobilior quam paterno, neutro tamen obscuro. <a name="17.2"></a>In privata vita mollis et Neroni familiaris, in imperio documentum sui non potuit ostendere. <a name="17.3"></a>Nam cum isdem temporibus, quibus Otho Galbam occiderat, etiam Vitellius factus esset a Germanicianis exercitibus imperator, bello contra eum suscepto cum apud Betriacum in Italia levi proelio victus esset, ingentes tamen copias ad bellum haberet, sponte semet occidit. Petentibus militibus, ne tam cito de belli desperaret eventu, cum tanti se non esse dixisset, ut propter eum bellum civile moveretur, voluntaria morte obiit tricesimo et octavo aetatis anno, nonagesimo et quinto imperii die.<a name="18"></a>
</P>

<p>
[18] Dein Vitellius imperio potitus est, familia honorata magis quam nobili. <a name="18.2"></a>Nam pater eius non admodum clare natus tres tamen ordinarios gesserat consulatus. <a name="18.3"></a>Hic cum multo dedecore imperavit et gravi saevitia notabilis, praecipue ingluvie et voracitate, quippe cum de die saepe quarto vel quinto feratur epulatus. <a name="18.4"></a>Notissima certe cena memoriae mandata est, quam ei Vitellius frater exhibuit, in qua super ceteros sumptus duo milia piscium, septem milia avium adposita traduntur. <a name="18.5"></a>Hic cum Neroni similis esse vellet atque id adeo prae se ferret, ut etiam exequias Neronis, quae humiliter sepultae fuerant, honoraret, a Vespasiani ducibus occisus est interfecto prius in urbe Sabino, Vespasiani imperatoris fratre, quem cum Capitolio incendit. Interfectus autem est magno dedecore: tractus per urbem Romam publice, nudus, erecto coma capite et subiecto ad mentum gladio, stercore in vultum et pectus ab omnibus obviis adpetitus, postremo iugulatus et in Tiberim deiectus etiam communi caruit sepultura. Periit autem aetatis anno septimo et quinquagesimo, imperii mense octavo et die uno.<a name="19"></a>
</P>

<p>
[19] Vespasianus huic successit, factus apud Palaestinam imperator, princeps obscure quidem natus, sed optimis conparandus, privata vita inlustris, ut qui a Claudio in Germaniam et deinde in Britanniam missus tricies et bis cum hoste conflixerit, duas validissimas gentes, viginti oppida, insulam Vectam, Britanniae proximam, imperio Romano adiecerit. <a name="19.2"></a>Romae se in imperio moderatissime gessit. Pecuniae tantum avidior fuit, ita tamen, ut eam nulli iniuste auferret. <a name="19.3"></a>Quam cum omni diligentiae provisione colligeret, tamen studiosissime largiebatur, praecipue indigentibus. <a name="19.4"></a>Nec facile ante eum cuiusquam principis vel maior est liberalitas comperta, vel iustior. <a name="19.5"></a>Placidissimae lenitatis, ut qui maiestatis quoque contra se reos non facile punierit ultra exilii poenam. <a name="19.6"></a>Sub hoc Iudaea Romano accessit imperio et Hierosolyma, quae fuit urbs nobilissima Palaestinae. <a name="19.7"></a>Achaiam, Lyciam, Rhodum, Byzantium, Samum, quae liberae ante id tempus fuerant, item Thraciam, Ciliciam, Commagenen, quae sub regibus amicis egerant, in provinciarum formam redegit.<a name="20"></a>
</P>

<p>
[20] Offensarum et inimicitiarum inmemor fuit, convicia a causidicis et philosophis in se dicta leviter tulit, diligens tamen coercitor disciplinae militaris. <a name="20.2"></a>Hic cum filio Tito de Hierosolymis triumphavit. <a name="20.3"></a>Per haec cum senatui, populo, postremo cunctis amabilis ac iucundus esset, profluvio ventris extinctus est in villa propria circa Sabinos, annum agens aetatis sexagesimum nonum, imperii nonum et diem septimum, atque inter Divos relatus est. <a name="20.4"></a>Genituram filiorum ita cognitam habuit, ut, cum multae contra eum coniurationes fierent, quas patefactas ingenti dissimulatione contempsit, in senatu dixerit aut filios sibi successuros, aut neminem.<a name="21"></a>
</P>

<p>
[21] Huic Titus filius successit, qui et ipse Vespasianus est dictus, vir omnium virtutum genere mirabilis adeo, ut amor et deliciae humani generis diceretur, facundissimus, bellicosissimus, moderatissimus. Causas Latine egit, poemata et tragoedias Graece conposuit. <a name="21.2"></a>In oppugnatione Hierosolymorum sub patre militans duodecim propugnatores duodecim sagittarum confixit ictibus. <a name="21.3"></a>Romae tantae civilitatis in imperio fuit, ut nullum omnino puniret, convictos adversum se coniurationis dimiserit vel in eadem familiaritate, qua antea, habuerit. <a name="21.4"></a>Facilitatis et liberalitatis tantae fuit, ut, cum nulli quicquam negaret et ab amicis reprehenderetur, responderit nullum tristem debere ab imperatore discedere, praeterea, cum quadam die in cena recordatus fuisset nihil se illo die cuiquam praestitisse, dixerit: "Amici, hodie diem perdidi". <a name="21.5"></a>Hic Romae amphitheatrum aedificavit et quinque milia ferarum in dedicatione eius occidit.<a name="22"></a>
</P>

<p>
[22] Per haec inusitato favore dilectus morbo periit in ea, qua pater, villa post biennium et menses octo, dies viginti, quam imperator erat factus, aetatis anno altero et quadragesimo. <a name="22.2"></a>Tantus luctus eo mortuo publicus fuit, ut omnes tamquam in propria doluerint orbitate. <a name="22.3"></a>Senatus obitu ipsius circa vesperam nuntiato nocte inrupit in curiam et tantas ei mortuo laudes gratiasque congessit, quantas nec vivo umquam egerat nec praesenti. <a name="22.4"></a>Inter Divos relatus est.<a name="23"></a>
</P>

<p>
[23] Domitianus mox accepit imperium, frater ipsius iunior, Neroni aut Caligulae aut Tiberio similior quam patri vel fratri suo. <a name="23.2"></a>Primis tamen annis moderatus in imperio fuit, mox ad ingentia vitia progressus libidinis, iracundiae, crudelitatis, avaritiae tantum in se odii concitavit, ut merita et patris et fratris aboleret. Interfecit nobilissimos e senatu. <a name="23.3"></a>Dominum se et deum primus appellari iussit. <a name="23.4"></a>Nullam sibi nisi auream et argenteam statuam in Capitolio passus est poni. <a name="23.5"></a>Consobrinos suos interfecit. <a name="23.6"></a>Superbia quoque in eo execrabilis fuit. <a name="23.7"></a>Expeditiones quattuor habuit, unam adversum Sarmatas, alteram adversum Cattos, duas adversum Dacos. <a name="23.8"></a>De Dacis Cattisque duplicem triumphum egit, de Sarmatis solam lauream usurpavit. <a name="23.9"></a>Multas tamen calamitates isdem bellis passus est; nam in Sarmatia legio eius cum duce interfecta est et a Dacis Oppius Sabinus consularis et Cornelius Fuscus, praefectus praetorio, cum magnis exercitibus occisi sunt. <a name="23.10"></a>Romae quoque multa opera fecit, in his Capitolium et Forum Transitorium, Divorum Porticus, Isium ac Serapium et Stadium. <a name="23.11"></a>Verum, cum ob scelera universis exosus esse coepisset, interfectus est suorum coniuratione in Palatio anno aetatis quadragesimo quinto, imperii quinto decimo. <a name="23.12"></a>Funus eius ingenti dedecore per vespillones exportatum et ignobiliter est sepultum.
</p>
<div class="footer">
	<p>
		<a href="/eutropius.html">Eutropius</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY>
</HTML>