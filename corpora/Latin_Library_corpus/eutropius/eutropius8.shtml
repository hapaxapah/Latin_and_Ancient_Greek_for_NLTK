<html>
	<head>
		<title>
			Eutropius: Book VIII
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>EVTROPII BREVIARIVM LIBER OCTAVVS
</p>

<p class=smallborder></P>

<p class=margin>
<a href="#1">1</A>&nbsp; <a href="#2">2</A>&nbsp; <a href="#3">3</A>&nbsp; <a href="#4">4</A>&nbsp; <a href="#5">5</A>&nbsp; <a href="#6">6</A>&nbsp; <a href="#7">7</A>&nbsp; <a href="#8">8</A>&nbsp; <a href="#9">9</A>&nbsp; <a href="#10">10</A>&nbsp; <a href="#11">11</A>&nbsp; <a href="#12">12</A>&nbsp; <a href="#13">13</A>&nbsp; <a href="#14">14</A>&nbsp; <a href="#15">15</A>&nbsp; <a href="#16">16</A>&nbsp; <a href="#17">17</A>&nbsp; <a href="#18">18</A>&nbsp; <a href="#19">19</A>&nbsp; <a href="#20">20</A>&nbsp; <a href="#21">21</A>&nbsp; <a href="#22">22</A>&nbsp; <a href="#23">23</A>
</P>

<p class=smallborder></P>

<p>
<a name="1"></a>[1] Anno octingentesimo et quinquagesimo ab urbe condita, Vetere et Valente consulibus res publica ad prosperrimum statum rediit bonis principibus ingenti felicitate commissa. <a name="1.2"></a>Domitiano enim exitiabili tyranno, Nerva successit, vir in privata vita moderatus et strenuus, nobilitatis mediae. <a name="1.3"></a>Qui senex admodum operam dante Petronio Secundo, praefecto praetorio, item Parthenio interfectore Domitiani, imperator est factus; aequissimum se et civilissimum praebuit. <a name="1.4"></a>Rei publicae divina provisione consuluit Traianum adoptando. <a name="1.5"></a>Mortuus est Romae post annum et quattuor menses imperii sui ac dies octo, aetatis septuagesimo et altero anno, atque inter Divos relatus est.<a name="2"></a>
</P>

<p>
[2] Successit ei Ulpius Crinitus Traianus, natus Italicae in Hispania, familia antiqua magis quam clara. <a name="2.2"></a>Nam pater eius primum consul fuit. <a name="2.3"></a>Imperator autem apud Agrippinam in Galliis factus est. <a name="2.4"></a>Rem publicam ita administravit, ut omnibus principibus merito praeferatur, inusitatae civilitatis et fortitudinis. <a name="2.5"></a>Romani imperii, quod post Augustum defensum magis fuerat quam nobiliter ampliatum, fines longe lateque diffudit. <a name="2.6"></a>Urbes trans Rhenum in Germania reparavit. <a name="2.7"></a>Daciam Decibalo victo subegit, provincia trans Danubium facta in his agris, quos nunc Taifali, Victoali et Tervingi habent. <a name="2.8"></a>Ea provincia decies centena milia passuum in circuitu tenuit.<a name="3"></a>
</P>

<p>
[3] Armeniam, quam occupaverant Parthi recepit, Parthomasiri occiso, qui eam tenebat. <a name="3.2"></a>Albanis regem dedit. <a name="3.3"></a>Hiberorum regem et Sauromatarum et Bosphoranorum et Arabum et Osdroenorum et Colchorum in fidem accepit. <a name="3.4"></a>Carduenos, Marcomedos occupavit et Anthemusium, magnam Persidis regionem, Seleuciam, Ctesiphontem, Babylonem; Messenios vicit ac tenuit. <a name="3.5"></a>Usque ad Indiae fines et mare Rubrum accessit atque ibi tres provincias fecit, Armeniam, Assyriam, Mesopotamiam, cum his gentibus, quae Madenam attingunt. <a name="3.6"></a>Arabiam postea in provinciae formam redegit. <a name="3.7"></a>In mari Rubro classem instituit, ut per eam Indiae fines vastaret.<a name="4"></a>
</P>

<p>
[4] Gloriam tamen militarem civilitate et moderatione superavit, Romae et per provincias aequalem se omnibus exhibens, amicos salutandi causa frequentans vel aegrotantes vel cum festos dies habuissent, convivia cum isdem indiscreta vicissim habens, saepe in vehiculis eorum sedens, nullum senatorum laedens, nihil iniustum ad augendum fiscum agens, liberalis in cunctos, publice privatimque ditans omnes et honoribus augens, quos vel mediocri familiaritate cognovisset, per orbem terrarum aedificans multa, inmunitates civitatibus tribuens, nihil non tranquillum et placidum agens, adeo ut omni eius aetate unus senator damnatus sit atque is tamen per senatum ignorante Traiano. <a name="4.2"></a>Ob haec per orbem terrarum deo proximus nihil non venerationis meruit et vivus et mortuus.<a name="5"></a>
</P>

<p>
[5] Inter alia dicta hoc ipsius fertur egregium. <a name="5.2"></a>Amicis enim culpantibus, quod nimium circa omnes communis esset, respondit talem se imperatorem esse privatis, quales esse sibi imperatores privatus optasset. <a name="5.3"></a>Post ingentem igitur gloriam belli domique quaesitam e Perside rediens apud Seleuciam Isauriae profluvio ventris extinctus est. <a name="5.4"></a>Obiit autem aetatis anno sexagesimo tertio, mense nono, die quarto, imperii nono decimo, mense sexto, die quinto decimo. <a name="5.5"></a>Inter Divos relatus est solusque omnium intra urbem sepultus est. <a name="5.6"></a>Ossa conlata in urnam auream in foro, quod aedificavit, sub columna posita sunt, cuius altitudo CXLIV pedes habet. <a name="5.7"></a>Huius tantum memoriae delatum est, ut usque ad nostram aetatem non aliter in senatu principibus adclametur, nisi "Felicior Augusto, melior Traiano". <a name="5.8"></a>Adeo in eo gloria bonitatis obtinuit, ut vel adsentantibus vel vere laudantibus occasionem magnificentissimi praestet exempli.<a name="6"></a>
</P>

<p>
[6] Defuncto Traiano Aelius Hadrianus creatus est princeps, sine aliqua quidem voluntate Traiani, sed operam dante Plotina, Traiani uxore; nam eum Traianus, quamquam consobrinae suae filium, vivus noluerat adoptare. <a name="6.2"></a>Natus et ipse Italicae in Hispania. <a name="6.3"></a>Qui Traiani gloriae invidens statim provincias tres reliquit, quas Traianus addiderat, et de Assyria, Mesopotamia, Armenia revocavit exercitus ac finem imperii esse voluit Euphraten. <a name="6.4"></a>Idem de Dacia facere conatum amici deterruerunt, ne multi cives Romani barbaris traderentur, propterea quia Traianus victa Dacia ex toto orbe Romano infinitas eo copias hominum transtulerat ad agros et urbes colendas. <a name="6.5"></a>Dacia enim diuturno bello Decibali viris fuerat exhausta.<a name="7"></a>
</P>

<p>
[7] Pacem tamen omni imperii sui tempore habuit, semel tantum per praesidem dimicavit. <a name="7.2"></a>Orbem Romanum circumiit; multa aedificavit. <a name="7.3"></a>Facundissimus Latino sermone, Graeco eruditissimus fuit. <a name="7.4"></a>Non magnam clementiae gloriam habuit, diligentissimus tamen circa aerarium et militum disciplinam. <a name="7.5"></a>Obiit in Campania maior sexagenario, imperii anno vicesimo primo, mense decimo, die vicesimo nono. <a name="7.6"></a>Senatus ei tribuere noluit divinos honores, tamen cum successor ipsius T. Aurelius Antoninus Fulvius hoc vehementer exigeret, etsi universi senatores palam resisterent, tandem obtinuit.<a name="8"></a>
</P>

<p>
[8] Ergo Hadriano successit T. Antoninus Fulvius Boionius, idem etiam Pius nominatus, genere claro, sed non admodum vetere, vir insignis et qui merito Numae Pompilio conferatur, ita ut Romulo Traianus aequetur. <a name="8.2"></a>Vixit ingenti honestate privatus, maiore in imperio, nulli acerbus, cunctis benignus, in re militari moderata gloria, defendere magis provincias quam amplificare studens, viros aequissimos ad administrandam rem publicam quaerens, bonis honorem habens, inprobos sine aliqua acerbitate detestans, regibus amicis venerabilis non minus quam terribilis, adeo ut barbarorum plurimae nationes depositis armis ad eum controversias suas litesque deferrent sententiaeque parerent. <a name="8.3"></a>Hic ante imperium ditissimus opes quidem omnes suas stipendiis militum et circa amicos liberalitatibus minuit, verum aerarium opulentum reliquit. <a name="8.4"></a>Pius propter clementiam dictus est. <a name="8.5"></a>Obiit apud Lorium, villam suam, miliario ab urbe duodecimo, vitae anno septuagesimo tertio, imperii vicesimo tertio, atque inter Divos relatus est et merito consecratus.<a name="9"></a>
</P>

<p>
[9] Post hunc imperavit M. Antoninus Verus, haud dubie nobilissimus, quippe cum eius origo paterna a Numa Pompilio, materna a Solentino rege penderet, et cum eo L. Annius Antoninus Verus. <a name="9.2"></a>Tumque primum Romana res publica duobus aequo iure imperium administrantibus paruit, cum usque ad eum singulos semper habuisset Augustos.<a name="10"></a>
</P>

<p>
[10] Hi et genere inter se coniuncti fuerunt et adfinitate. <a name="10.2"></a>Nam Verus Annius Antoninus M. Antonini filiam in matrimonium habuit, M. autem Antoninus gener Antonini Pii fuit per uxorem Galeriam Faustinam iuniorem, consobrinam suam. <a name="10.3"></a>Hi bellum contra Parthos gesserunt, qui post victoriam Traiani tum primum rebellaverant. <a name="10.4"></a>Verus Antoninus ad id profectus est. <a name="10.5"></a>Qui Antiochiae et circa Armeniam agens multa per duces suos et ingentia patravit. <a name="10.6"></a>Seleuciam, Assyriae urbem nobilissimam, cum quadringentis milibus hominum cepit; Parthicum triumphum revexit. <a name="10.7"></a>Cum fratre eodemque socero triumphavit. <a name="10.8"></a>Obiit tamen in Venetia, cum a Concordia civitate Altinum proficisceretur et cum fratre in vehiculo sederet, subito sanguine ictus, casu morbi, quem Graeci apoplexin vocant. <a name="10.9"></a>Vir ingenii parum civilis, reverentia tamen fratris nihil umquam atrox ausus. <a name="10.10"></a>Cum obisset undecimo imperii anno, inter deos relatus est.<a name="11"></a>
</P>

<p>
[11] Post eum M. Antoninus solus rem publicam tenuit, vir quem mirari facilius quis quam laudare possit. <a name="11.2"></a>A principio vitae tranquillissimus, adeo ut ex infantia quoque vultum nec ex gaudio nec ex maerore mutaverit. <a name="11.3"></a>Philosophiae deditus Stoicae, ipse etiam non solum vitae moribus, sed etiam eruditione philosophus. <a name="11.4"></a>Tantae admirationis adhuc iuvenis, ut eum successorem paraverit Hadrianus relinquere, adoptato tamen Antonino Pio generum ei idcirco esse voluerit, ut hoc ordine ad imperium perveniret.<a name="12"></a>
</P>

<p>
[12] Institutus est ad philosophiam per Apollonium Chalcedonium, ad scientiam litterarum Graecarum per Sextus Chaeronensem, Plutarchi nepotem, Latinas autem eum litteras Fronto, orator nobilissimus, docuit. <a name="12.2"></a>Hic cum omnibus Romae aequo iure egit, ad nullam insolentiam elatus est imperii fastigio; liberalitatis promptissimae. <a name="12.3"></a>Provincias ingenti benignitate et moderatione tractavit. <a name="12.4"></a>Contra Germanos eo principe res feliciter gestae sunt. <a name="12.5"></a>Bellum ipse unum gessit Marcomannicum, sed quantum nulla memoria fuit, adeo ut Punicis conferatur. <a name="12.6"></a>Nam eo gravius est factum, quod universi exercitus Romani perierant. <a name="12.7"></a>Sub hoc enim tantus casus pestilentiae fuit, ut post victoriam Persicam Romae ac per Italiam provinciasque maxima hominum pars, militum omnes fere copiae languore defecerint.<a name="13"></a>
</P>

<p>
[13] Ingenti ergo labore et moderatione, cum apud Carnuntum iugi triennio perseverasset, bellum Marcomannicum confecit, quod cum his Quadi, Vandali, Sarmatae, Suevi atque omnis barbaria commoverat, multa hominum milia interfecit, ac Pannoniis servitio liberatis Romae rursus cum Commodo Antonino, filio suo, quem iam Caesarem fecerat, triumphavit. <a name="13.2"></a>Ad huius belli sumptum cum aerario exhausto largitiones nullas haberet neque indicere provincialibus aut senatui aliquid vellet, instrumentum regii cultus facta in foro divi Traiani sectione distraxit, vasa aurea, pocula crystallina et murrina, uxoriam ac suam sericam et auream vestem, multa ornamenta gemmarum. <a name="13.3"></a>Ac per duos continuos menses ea venditio habita est multumque auri redactum. <a name="13.4"></a>Post victoriam tamen emptoribus pretia restituit, qui reddere conparata voluerunt; molestus nulli fuit, qui maluit semel empta retinere.<a name="14"></a>
</P>

<p>
[14] Hic permisit viris clarioribus, ut convivia eodem cultu quo ipse et ministris similibus exhiberent. <a name="14.2"></a>In editione munerum post victoriam adeo magnificus fuit, ut centum simul leones exhibuisse tradatur. <a name="14.3"></a>Cum igitur fortunatam rem publicam et virtute et mansuetudine reddidisset, obiit XVIII imperii anno, vitae LXI, et omnibus certatim adnitentibus inter Divos relatus est.<a name="15"></a>
</P>

<p>
[15] Huius successor L. Antoninus Commodus nihil paternum habuit, nisi quod contra Germanos feliciter et ipse pugnavit. <a name="15.2"></a>Septembrem mensem ad nomen suum transferre conatus est, ut Commodus diceretur. <a name="15.3"></a>Sed luxuria et obscenitate depravatus gladiatoriis armis saepissime in ludo, deinceps etiam in amphitheatro cum huiusmodi hominibus dimicavit. <a name="15.4"></a>Obiit morte subita atque adeo, ut strangulatus vel veneno interfectus putaretur, cum annis XII post patrem et VIII mensibus imperasset, tanta execratione omnium, ut hostis humani generis etiam mortuus iudicaretur.<a name="16"></a>
</P>

<p>
[16] Huic successit Pertinax, grandaevus iam et qui septuagenariam attigisset aetatem, praefecturam urbi tum agens, ex senatus consulto imperare iussus. <a name="16.2"></a>Octogesimo die imperii praetorianorum militum seditione et Iuliani scelere occisus est.<a name="17"></a>
</P>

<p>
[17] Post eum Salvius Iulianus rem publicam invasit, vir nobilis et iure peritissimus, nepos Salvii Iuliani, qui sub Divo Hadriano perpetuum conposuit edictum. <a name="17.2"></a>Victus est a Severo apud Mulvium pontem, interfectus in Palatio. <a name="17.3"></a>Vixit mensibus septem, postquam coeperat imperare.<a name="18"></a>
</P>

<p>
[18] Hinc imperii Romani administrationem Septimius Severus accepit, oriundus ex Africa, provincia Tripolitana, oppido Lepti. <a name="18.2"></a>Solus omni memoria et ante et postea ex Africa imperator fuit. <a name="18.3"></a>Hic primum fisci advocatus, mox militaris tribunus, per multa deinde et varia officia atque honores usque ad administrationem totius rei publicae venit. <a name="18.4"></a>Pertinacem se appellari voluit in honorem eius Pertinacis, qui a Iuliano fuerat occisus. <a name="18.5"></a>Parcus admodum fuit, natura saevus. <a name="18.6"></a>Bella multa et feliciter gessit. <a name="18.7"></a>Pescennium Nigrum, qui in Aegypto et Syria rebellaverat, apud Cyzicum interfecit. <a name="18.8"></a>Parthos vicit et Arabas interiores et Adiabenos. <a name="18.9"></a>Arabas eo usque superavit, ut etiam provinciam ibi faceret. <a name="18.10"></a>Idcirco Parthicus, Arabicus, Adiabenicus dictus est. <a name="18.11"></a>Multa toto orbe Romano reparavit. <a name="18.12"></a>Sub eo etiam Clodius Albinus, qui in occidendo Pertinace socius fuerat Iuliano, Caesarem se in Gallia fecit, victusque apud Lugdunum et interfectus.<a name="19"></a>
</P>

<p>
[19] Severus tamen praeter bellicam gloriam etiam civilibus studiis clarus fuit et litteris doctus, philosophiae scientiam ad plenum adeptus. <a name="19.2"></a>Novissimum bellum in Britannia habuit, utque receptas provincias omni securitate muniret, vallum per CXXXIII passuum milia a mari ad mare deduxit. <a name="19.3"></a>Decessit Eboraci admodum senex, imperii anno sexto decimo, mense tertio. <a name="19.4"></a>Divus appellatus est. <a name="19.5"></a>Nam filios duos successores reliquit, Bassianum et Getam, sed Bassiano Antonini nomen a senatu voluit inponi. <a name="19.6"></a>Itaque dictus est M. Aurelius Antoninus Bassianus patrique successit. <a name="19.7"></a>Nam Geta hostis publicus indicatus confestim periit.<a name="20"></a>
</P>

<p>
[20] M. igitur Aurelius Antoninus Bassianus, idemque Caracalla, morum fere paternorum fuit, paulo asperior et minax. <a name="20.2"></a>Opus Romae egregium fecit lavacri, quae thermae Antoninianae appellantur, nihil praeterea memorabile. <a name="20.3"></a>Inpatientis libidinis, qui novercam suam Iuliam uxorem duxerit. <a name="20.4"></a>Defunctus est in Osdroena apud Edessam moliens adversum Parthos expeditionem anno imperii sexto, mense secundo, vix egressus quadragesimum tertium annum. <a name="20.5"></a>Funere publico elatus est.<a name="21"></a>
</P>

<p>
[21] Deinde Opilius Macrinus, qui praefectus praetorio erat, cum filio Diadumeno facti imperatores nihil memorabile ex temporis brevitate gesserunt. <a name="21.2"></a>Nam imperium eorum duum mensium et unius anni fuit. <a name="21.3"></a>Seditione militari ambo pariter occisi sunt.<a name="22"></a>
</P>

<p>
[22] Creatus est post hos M. Aurelius Antoninus. <a name="22.2"></a>Hic Antonini Caracallae filius putabatur, sacerdos autem Heliogabali templi erat. <a name="22.3"></a>Is cum Romam ingenti et militum et senatus expectatione venisset, probris se omnibus contaminavit. <a name="22.4"></a>Inpudicissime et obscenissime vixit, biennioque post et octo mensibus tumultu interfectus est militari et cum eo mater Symiasera.<a name="23"></a>
</P>

<p>
[23] Successit huic Aurelius Alexander, ab exercitu Caesar, a senatu Augustus nominatus, invenis admodum, susceptoque adversus Persas bello Xerxen, eorum regem, gloriosissime vicit. <a name="23.2"></a>Militarem disciplinam severissime rexit. <a name="23.3"></a>Quasdam tumultuantes legiones integras exauctoravit. <a name="23.4"></a>Adsessorem habuit vel scrinii magistrum Ulpianum, iuris conditorem. <a name="23.5"></a>Romae quoque favorabilis fuit. <a name="23.6"></a>Periit in Gallia militari tumultu tertio decimo imperii anno et die nono. <a name="23.7"></a>In Mamaeam, matrem suam, unice pius.
</p>
<div class="footer">
	<p>
		<a href="/eutropius.html">Eutropius</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY>
</HTML>