<html>
	<head>
		<title>
			Eutropius: Book V
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>EVTROPII BREVIARIVM LIBER QVINTVS
</p>

<p class=smallborder></P>

<p class=margin>
	<a href="#1">1</A>&nbsp;
	<a href="#2">2</A>&nbsp;
	<a href="#3">3</A>&nbsp;
	<a href="#4">4</A>&nbsp;
	<a href="#5">5</A>&nbsp;
	<a href="#6">6</A>&nbsp;
	<a href="#7">7</A>&nbsp;
	<a href="#8">8</A>&nbsp;
	<a href="#9">9</A>&nbsp;

</P>

<p class=smallborder></P>

<p>
<a name="1"></a>[1] Dum bellum in Numidia contra Iugurtham geritur, Romani consules M. Manlius et Q. Caepio a Cimbris et Teutonis et Tugurinis et Ambronibus, quae erant Germanorum et Gallorum gentes, victi sunt iuxta flumen Rhodanum et ingenti internicione; etiam castra sua et magnam partem exercitus perdiderunt. <a name="1.2"></a>Timor Romae grandis fuit, quantus vix Hannibalis tempore Punicis bellis, ne iterum Galli Romam venirent. <a name="1.3"></a>Ergo Marius post victoriam Iugurthinam secundo consul est factus bellumque ei contra Cimbros et Teutones decretum est. <a name="1.4"></a>Tertio quoque ei et quarto delatus est consulatus, quia bellum Cimbricum protrahebatur. <a name="1.5"></a>Sed in quarto consulatu collegam habuit Q. Lutatium Catulum. <a name="1.6"></a>Cum Cimbris itaque conflixit et duobus proeliis CC milia hostium cecidit, LXXX milia cepit et ducem eorum Teutobodum, propter quod meritum absens quinto consul est factus.
<a name="2"></a>
</P>

<p>

[2] Interea Cimbri et Teutones, quorum copia adhuc infinita erat, ad Italiam transierunt. <a name="2.2"></a>Iterum a C. Mario et Q. Catulo contra eos dimicatum est, sed a Catuli parte felicius. <a name="2.3"></a>Nam proelio, quod simul ambo gesserunt, CXL milia aut in pugna aut in fuga caesa sunt, LX milia capta. <a name="2.4"></a>Romani milites ex utroque exercitu trecenti perierunt. <a name="2.5"></a>Tria et triginta Cimbris signa sublata sunt; ex his exercitus Marii duo reportavit, Catuli exercitus XXXI. <a name="2.6"></a>Is belli finis fuit; triumphus utrique decretus est.
<a name="3"></a>
</P>

<p>

[3] Sex. Iulio Caesare et L. Marcio Philippo consulibus, sexcentesimo quinquagesimo nono anno ab urbe condita, cum prope alia omnia bella cessarent, in Italia gravissimum bellum Picentes, Marsi Pelignique moverunt, qui, cum annis numerosis iam populo Romano obedirent, tum libertatem sibi aequam adserere coeperunt. <a name="3.2"></a>Perniciosum admodum hoc bellum fuit. P. <a name="3.3"></a>Rutilius consul in eo occisus est, Caepio, nobilis iuvenis, Porcius Cato, alius consul. <a name="3.4"></a>Duces autem adversus Romanos Picentibus et Marsis fuerunt T. Vettius, Hierius Asinius, T. Herennius, A. Cluentius. <a name="3.5"></a>A Romanis bene contra eos pugnatum est a C. Mario, qui sexies consul fuerat, et a Cn. Pompeio, maxime tamen a L. Cornelio Sulla, qui inter alia egregia ita Cluentium, hostium ducem, cum magnis copiis fudit, ut ex suis unum amitteret. <a name="3.6"></a>Quadriennio cum gravi tamen calamitate hoc bellum tractum est. <a name="3.7"></a>Quinto demum anno finem accepit per L. Cornelium Sullam consulem, cum antea in eodem bello ipse multa strenue, sed praetor, egisset.
<a name="4"></a>
</P>

<p>

[4] Anno urbis conditae sexcentesimo sexagesimo secundo primum Romae bellum civile commotum est, eodem anno etiam Mithridaticum. <a name="4.2"></a>Causam bello civili C. Marius sexiens consul dedit. <a name="4.3"></a>Nam cum Sulla consul contra Mithridatem gesturus bellum, qui Asiam et Achaiam occupaverat, mitteretur, isque exercitum in Campania paulisper teneret, ut belli socialis, de quo diximus, quod intra Italiam gestum fuerat, reliquiae tollerentur, Marius adfectavit, ut ipse ad bellum Mithridaticum mitteretur. <a name="4.4"></a>Qua re Sulla commotus cum exercitu ad urbem venit. <a name="4.5"></a>Illic contra Marium et Sulpicium dimicavit. <a name="4.6"></a>Primus urbem Romam armatus ingressus est, Sulpicium interfecit, Marium fugavit, atque ita ordinatis consulibus in futurum annum Cn. Octavio et L. Cornelio Cinna ad Asiam profectus est.
<a name="5"></a>
</P>

<p>

[5] Mithridates enim, qui Ponti rex erat atque Armeniam minorem et totum Ponticum mare in circuitu cum Bosphoro tenebat, primum Nicomeden, amicum populi Romani, Bithynia voluit expellere senatuique mandavit bellum se ei propter iniurias, quas passus fuerat, inlaturum. <a name="5.2"></a>A senatu responsum Mithridati est, si id faceret, quod bellum a Romanis et ipse pateretur. <a name="5.3"></a>Quare iratus Cappadociam statim occupavit et ex ea Ariobarzanen, regem et amicum populi Romani, fugavit. <a name="5.4"></a>Mox etiam Bithyniam invasit et Paphlagoniam pulsis ex ea regibus, amicis populi Romani, Pylaemene et Nicomede. <a name="5.5"></a>Inde Ephesum contendit et per omnem Asiam litteras misit, ut ubicumque inventi essent cives Romani, uno die occiderentur.
<a name="6"></a>
</P>

<p>

[6] Interea etiam Athenae, civitas Achaiae, ab Aristone Atheniensi Mithridati tradita est. <a name="6.2"></a>Miserat eum iam ad Achaiam Mithridates Archelaum, ducem suum, cum centum et viginti milibus equitum ac peditum, per quem etiam reliqua Graecia occupata est. <a name="6.3"></a>Sulla Archelaum apud Piraeum, non longe ab Athenis, obsedit, ipsas Athenas cepit. <a name="6.4"></a>Postea commisso proelio contra Archelaum ita eum vicit, ut ex CXX milibus vix decem Archelao superessent, ex Sullae exercitu XIII tantum homines interficerentur. <a name="6.5"></a>Hac pugna Mithridates cognita septuaginta milia lectissima ex Asia Archelao misit, contra quem iterum Sulla commisit. <a name="6.6"></a>Primo proelio quindecim milia hostium interfecta sunt et filius Archelai Diogenes; secundo omnes Mithridatis copiae extinctae sunt, Archelaus ipse triduo nudus in paludibus latuit. <a name="6.7"></a>Hac re audita Mithridates iussit cum Sulla de pace agi.
<a name="7"></a>
</P>

<p>

[7] Interim eo tempore Sulla etiam Dardanos, Scordiscos, Dalmatas et Maedos partim vicit, alios in fidem accepit. <a name="7.2"></a>Sed cum legati a rege Mithridate, qui pacem petebant, venissent, non aliter se daturum Sulla esse respondit, nisi rex relictis his, quae occupaverat, ad regnum suum redisset. <a name="7.3"></a>Postea tamen ad colloquium ambo venerunt. <a name="7.4"></a>Pax inter eos ordinata est, ut Sulla ad bellum civile festinans a tergo periculum non haberet. <a name="7.5"></a>Nam dum Sulla in Achaia atque Asia Mithridatem vincit, Marius, qui fugatus erat, et Cornelius Cinna, unus ex consulibus, bellum in Italia reparaverunt et ingressi urbem Romam nobilissimos e senatu et consulares viros interfecerunt, multos proscripserunt, ipsius Sullae domo eversa filios et uxorem ad fugam conpulerunt. <a name="7.6"></a>Universus reliquus senatus ex urbe fugiens ad Sullam in Graeciam venit, orans, ut patriae subveniret. <a name="7.7"></a>Ille in Italiam traiecit, bellum civile gesturus adversus Norbanum et Scipionem consules. <a name="7.8"></a>Et primo proelio contra Norbanum dimicavit non longe a Capua. <a name="7.9"></a>Tum sex milia eius cecidit, sex milia cepit, CXXIV suos amisit. <a name="7.10"></a>Inde etiam ad Scipionem se convertit et ante proelium totum eius exercitum sine sanguine in deditionem accepit.
<a name="8"></a>
</P>

<p>

[8] Sed, cum Romae mutati consules essent, Marius, Marii filius, ac Papirius Carbo consulatum accepissent, Sulla contra Marium iuniorem dimicavit et XV milibus eius occisis CCCC de suis perdidit. <a name="8.2"></a>Mox etiam urbem ingressus est. <a name="8.3"></a>Marium, Marii filium, Praeneste persecutus obsedit et ad mortem conpulit. <a name="8.4"></a>Rursus pugnam gravissimam habuit contra Lamponium et Carinatem, duces partis Marianae, ad portam Collinam. <a name="8.5"></a>LXX milia hostium in eo proelio contra Sullam fuisse dicuntur. <a name="8.6"></a>XII milia se Sullae dediderunt, ceteri in acie, in castris, in fuga insatiabili ira victorum consumpti sunt. <a name="8.7"></a>Cn. quoque Carbo, consul alter, ab Arimino ad Siciliam fugit et ibi per Cn. Pompeium interfectus est, quem adulescentem Sulla atque annos unum et viginti natum cognita eius industria exercitibus praefecerat, ut secundus a Sulla haberetur.
<a name="9"></a>
</P>

<p>

[9] Occiso ergo Carbone Siciliam Pompeius recepit. <a name="9.2"></a>Transgressus inde ad Africam, Domitium, Marianae partis ducem, et Hiardam, regem Mauritaniae, qui Domitio auxilium ferebat, occidit. <a name="9.3"></a>Post haec Sulla de Mithridate ingenti gloria triumphavit. <a name="9.4"></a>Cn. etiam Pompeius, quod nulli Romanorum tributum erat, quartum et vicesimum annum agens de Africa triumphavit. <a name="9.5"></a>Hunc finem habuerunt duo bella funestissima, Italicum, quod et sociale dictum est, et civile, quae ambo tracta sunt per annos decem. <a name="9.6"></a>Consumpserunt autem ultra CL milia hominum, viros consulares XXIV, praetorios VII, aedilicios LX, senatores fere CC.
</p>
<div class="footer">
	<p>
		<a href="/eutropius.html">Eutropius</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY>
</HTML>