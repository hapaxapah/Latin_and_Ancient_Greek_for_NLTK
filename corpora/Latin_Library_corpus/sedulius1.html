<html>
	<head>
		<title>
			Sedulius: Carmen Paschale I
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>SEDULIUS<br>CARMEN PASCHALE<br>LIBER PRIMUS
</P>

<p class=border></P>


<p>
<b>PRAEFATIO</B>
</P>

<P><br>
Paschales quicumque dapes conviva requiris,<br>
&nbsp;&nbsp;&nbsp;&nbsp;&nbsp;Dignatus nostris accubitare toris,<br>
Pone supercilium si te cognoscis amicum,<br>
&nbsp;&nbsp;&nbsp;&nbsp;&nbsp;Nec quaeras opus hic codicis artificis:<br>
Sed modicae contentus adi sollemnia mensae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;Plusque libens animo quam satiare cibo.<br>
Aut si magnarum caperis dulcedine rerum<br>
&nbsp;&nbsp;&nbsp;&nbsp;&nbsp;Divitiasque magis deliciosus amas,<br>
Nobilium nitidis doctorum vescere cenis,<br>
&nbsp;&nbsp;&nbsp;&nbsp;&nbsp;Quorum multiplices nec numerantur opes.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
Illic invenies quidquid mare nutrit edendum,<br>
&nbsp;&nbsp;&nbsp;&nbsp;&nbsp;Quidquid terra creat, quidquid ad astra volat.<br>
Cerea gemmatis flavescunt mella canistris<br>
&nbsp;&nbsp;&nbsp;&nbsp;&nbsp;Conlucentque suis aurea vasa favis.<br>
At nos exiguum de paupere carpsimus horto,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>
&nbsp;&nbsp;&nbsp;&nbsp;&nbsp;Rubra quod adpositum testa ministrat, holus.
</P>

<P>
<b>LIBER PRIMUS</B>
</P>

<P><br>
Cum sua gentiles studeant figmenta poetae<br>
Grandisonis pompare modis, tragicoque boatu<br>
Ridiculoque Geta seu qualibet arte canendi<br>
Saeva nefandarum renovent contagia rerum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>
Et scelerum monumenta canant, rituque magistro<br>
Plurima Niliacis tradant mendacia biblis:<br>
Cur ego, Daviticis adsuetus cantibus odas<br>
Cordarum resonare decem sanctoque verenter<br>
Stare choro et placidis caelestia psallere verbis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25</span><br>
Clara salutiferi taceam miracula Christi?<br>
Cum possim manifesta loqui, Dominumque tonantem<br>
Sensibus et toto delectet corde fateri:<br>
Qui sensus et corda dedit, cui convenit uni<br>
Facturam servire suam, cui iure perenni&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</span><br>
Arcibus aetheriis una est cum patre potestas,<br>
Par splendor, communis apex, sociale cacumen,<br>
Aequus honor, virtus eadem, sine tempore regnum,<br>
Semper principium, sceptrum iuge, gloria consors,<br>
Maiestas similis. haec est via namque salutis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">35</span><br>
Haec firmos ad dona gradus paschalia ducit.<br>
Haec mihi carmen erit: mentes huc vertite cuncti.<br>
Hanc constanter opem laesis adhibete medullis,<br>
Quos letale malum, quos vanis dedita curis<br>
Attica Cecropii serpit doctrina veneni,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">40</span><br>
Sectantesque magis vitam spirantis odorem<br>
Legis Athenaei paedorem linquite pagi.<br>
Quid labyrintheo, Thesidae, erratis in antro<br>
Caecaque Daedalei lustratis limina tecti?<br>
Labruscam placidis quid adhuc praeponitis uvis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">45</span><br>
Neglectisque rosis saliuncam sumitis agri?<br>
Quid lapides atque aera coli, quid fana profana<br>
Proderit et mutis animas damnare metallis?<br>
Parcite pulverei squalentia iugera campi<br>
Et steriles habitare plagas, ubi gignere fructum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">50</span><br>
Arida nescit humus, nec de tellure cruenta<br>
Livida mortiferis vellatis toxica sucis,<br>
Tartareo damnata cibo: sed amoena virecta<br>
Florentum semper nemorum sedesque beatas<br>
Per latices intrate pios, ubi semina vitae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">55</span><br>
Divinis animantur aquis et fonte superno<br>
Laetificata seges spinis mundatur ademptis,<br>
Ut messis queat esse Dei mercisque futurae<br>
Maxima centenum cumulare per horrea fructum.<br>
Omnipotens aeterne Deus, spes unica mundi,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">60</span><br>
Qui caeli fabricator ades, qui conditor orbis,<br>
Qui maris undisonas fluctu surgente procellas<br>
Mergere vicinae prohibes confinia terrae,<br>
Qui solem radiis et lunam cornibus imples<br>
Inque diem ac noctem lumen metiris utrumque,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">65</span><br>
Qui stellas numeras, quarum tu nomina solus,<br>
Signa, potestates, cursus, loca, tempora nosti,<br>
Qui diversa novam formasti in corpora terram<br>
Torpentique solo viventia membra dedisti,<br>
Qui pereuntem hominem vetiti dulcedine pomi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">70</span><br>
Instauras meliore cibo potuque sacrati<br>
Sanguinis infusum depellis ab angue venenum,<br>
Qui genus humanum praeter quos clauserat arca<br>
Diluvii rapida spumantis mole sepultum<br>
Una iterum de stirpe creas, ut mystica virtus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">75</span><br>
Quod carnis delita necant, hoc praesule ligno<br>
Monstraret liquidas renovari posse per undas,<br>
Totum namque lavans uno baptismate mundum:<br>
Pande salutarem paucos quae ducit in urbem<br>
Angusto mihi calle viam verbique lucernam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">80</span><br>
Da pedibus lucere meis, ut semita vitae<br>
Ad caulas me ruris agat, qua servat amoenum<br>
Pastor ovile bonus, qua vellere praevius albo<br>
Virginis agnus ovis grexque omnis candidus intrat.<br>
Te duce difficilis non est via; subditur omnis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">85</span><br>
Imperiis natura tuis, rituque soluto<br>
Transit in adversas iussu dominante figuras.<br>
Si iubeas mediis segetes arere pruinis,<br>
Messorem producit hiems; si currere mustum<br>
Vernali sub sole velis, florentibus arvis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">90</span><br>
Sordidus inpressas calcabit vinitor uvas:<br>
Cunctaque divinis parebunt tempora dictis.<br>
Indicio est antiqua fides et cana priorum<br>
Testis origo patrum, nullisque abolenda per aevum<br>
Temporibus constant virtutum signa tuarum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">95</span><br>
Ex quibus audaci perstringere pauca relatu<br>
Vix animis conmitto meis, silvamque patentem<br>
Ingrediens aliquos nitor contingere ramos.<br>
Nam centum licet ora movens vox ferrea clamet<br>
Centenosque sonos, humanum pectus anhelet,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">100</span><br>
Cuncta quis expediet, quorum nec lucida caeli<br>
Sidera nec bibulae numeris aequantur harenae?<br>
&nbsp;&nbsp;&nbsp;&nbsp;&nbsp;Primus abusque chao meritis vivacibus Enoch<br>
Multa per innumeros iam saecula contigit annos<br>
Natura perdente modum: quem iure creandi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">105</span><br>
Terra tulit genitum, sed mors miratur ademptum.<br>
&nbsp;&nbsp;&nbsp;&nbsp;&nbsp;Saucia iam vetulae marcebant viscera Sarrae<br>
Grandaevo consumpta situ, prolemque negabat<br>
Frigidus annoso moriens in corpore sanguis:<br>
Cum seniore viro gelidi praecordia ventris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">110</span><br>
In partum tumuere novum tremebundaque mater<br>
Algentes onerata sinus, spem gentis opimae<br>
Edidit et serum suspendit ad ubera natum.<br>
Mactandumque Deo pater obtulit, at sacer ipsam<br>
Pro pueri iugulis aries mactatur ad aram.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">115</span><br>
O iusti mens sancta viri! pietate remota<br>
Plus pietatis habens contempsit vulnera nati<br>
Amplexus praecepta Dei, typicique cruoris<br>
Auxilio ventura docet, quod sanguine Christi<br>
Humana pro gente pius occumberet agnus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">120</span><br>
&nbsp;&nbsp;&nbsp;&nbsp;&nbsp;Loth Sodomae fugiente chaos, dum respicit uxor,<br>
In statuam mutata salis stupefacta remansit,<br>
Ad poenam conversa suam: quia nemo retrorsum,<br>
Noxia contempti vitans discrimina mundi,<br>
Aspiciens salvandus erit, nec debet arator&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">125</span><br>
Dignum opus exercens vultum in sua terga referre.<br>
&nbsp;&nbsp;&nbsp;&nbsp;&nbsp;Ignibus innocuis flagrans apparuit olim<br>
Non ardens ardere rubus, nec iuncta calori<br>
Materies alimenta dabat, nec torrida vivens<br>
Sensit damna frutex, sed amici fomitis aestu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">130</span><br>
Frondea blanditae lambebant robora flammae.<br>
&nbsp;&nbsp;&nbsp;&nbsp;&nbsp;Mitis in inmitem virga est animata draconem,<br>
Per flexos sinuata globos linguisque trisulcis<br>
Squamea colla tumens inimicos ore chelydros<br>
Sorbuit et proprii redit in virgulta rigoris.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">135</span><br>
&nbsp;&nbsp;&nbsp;&nbsp;&nbsp;Pervia divisi patuerunt caerula ponti<br>
In geminum revoluta latus, nudataque tellus<br>
Cognatis spoliatur aquis, ac turba pedestris<br>
Intrat in absentis pelagi mare, perque profundum<br>
Sicca peregrinas stupuerunt marmora plantas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">140</span><br>
Mutavit natura viam, mediumque per aequor<br>
Ingrediens populus rude iam baptisma gerebat,<br>
Cui dux Christus erat, clamat nam lectio: multas<br>
Vox Domini super extat aquas; vox denique verbum est.<br>
Verbum Christus adest, geminae qui consona legis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">145</span><br>
Testamenta regens veterem patefecit abyssum,<br>
Ut doctrina sequens planis incederet arvis.<br>
&nbsp;&nbsp;&nbsp;&nbsp;&nbsp;Quid referam innumeras caelesti pane catervas<br>
Angelicos sumpsisse cibos. nimbisque superni<br>
Nectaris aeria populum dulcedine pastum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">150</span><br>
In pluviis habuisse dapes et in imbribus escas?<br>
&nbsp;&nbsp;&nbsp;&nbsp;&nbsp;Rursus in exustis sitiens exercitus arvis,<br>
Qua nimium loca sicca, diu qua terra negatis<br>
Aegra iacebat aquis, qua spes ablata bibendi<br>
Vivendique fuit, subitas arente metallo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">155</span><br>
Hausit aquas, sterilique latex de rupe manavit,<br>
Et ieiuna novum vomuerunt marmora potum.<br>
His igitur iam sacra tribus dans munera rebus,<br>
Christus erat panis, Christus petra, Christus in undis.<br>
&nbsp;&nbsp;&nbsp;&nbsp;&nbsp;Angelicis tremefacta minis adfatur asella&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">160</span><br>
Sessorem per verba suum, linguaque rudenti<br>
Edidit humanas animal pecuale loquellas.<br>
&nbsp;&nbsp;&nbsp;&nbsp;&nbsp;Sol stetit ad Gabaon mediique cacumine caeli<br>
Fixit anhelantem dilato vespere lucem,<br>
Insolitus frenare diem, nec luna cucurrit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">165</span><br>
Ordine pigra suo, donec populantibus armis<br>
Fervidus ingentem gladius consumeret hostem<br>
Coniurante polo: iam tunc famulata videbant.<br>
Sidera venturum praemisso nomine Iesum.<br>
&nbsp;&nbsp;&nbsp;&nbsp;&nbsp;Heliam corvi quondam pavere ministri&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">170</span><br>
Praebentes sine more dapes, alesque rapinis<br>
Deditus atque avido saturans cava guttura rostro<br>
Tradidit inlaesam ieiunis morsibus escam.<br>
Nunc bonus Heliae, qui perfidus antea Noe,<br>
Abluit in terris quidquid deliquit in undis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">175</span><br>
&nbsp;&nbsp;&nbsp;&nbsp;&nbsp;Plenus at ille Deo postquam miracula terris<br>
Plura dedit meritisque suis succedere dignum<br>
Heredem propriae fecit virtutis amicum,<br>
Aurea flammigeris evectus in astra quadrigis,<br>
Qua levis aerios non exprimit orbita sulcos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">180</span><br>
Sidereum penetravit iter curruque corusco<br>
Dexteriora petens spatio maiore triumphum<br>
Duxit et humani metam non contigit aevi.<br>
Quam bene fulminei praelucens semita caeli<br>
Convenit Heliae! meritoque et nomine fulgens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">185</span><br>
Hac ope dignus erat: nam si sermonis Achivi<br>
Una per accentum mutetur littera, sol est.<br>
&nbsp;&nbsp;&nbsp;&nbsp;&nbsp;Ultima labentis miseratus tempora lucis<br>
Ter quinos quondam regi Deus addidit annos<br>
Usus iure suo, patefactaque limina claudens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">190</span><br>
Mortis ab occasu vitam convertit in ortum.<br>
&nbsp;&nbsp;&nbsp;&nbsp;&nbsp;Ionas puppe cadens, coeto sorbente voratus<br>
In pelago non sensit aquas, vitale sepulchrum<br>
Ne moreretur habens, tutusque in ventre ferino<br>
Depositum, non praeda fuit, vastumque per aequor&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">195</span><br>
Venit ad ignotas inimico remige terras.<br>
&nbsp;&nbsp;&nbsp;&nbsp;&nbsp;Cum spirante Deo Babylonia sacra negarent<br>
Tres una cum mente viri durumque subirent<br>
Exitium saevi Chaldaea lege tyranni,<br>
Cuius Achaemeniam rabies accenderat iram&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">200</span><br>
Plus fornace sua: medios truduntur in ignes<br>
Nil audente rogo, tantumque ardore calentes<br>
Cordis imagineae vincunt incendia poenae<br>
Igne animi. o quanta est credentum gloria! flammis<br>
Ardentis fidei restincta est flamma camini.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">205</span><br>
&nbsp;&nbsp;&nbsp;&nbsp;&nbsp;Digna sed inmitem mox perculit ultio regem.<br>
Nam quod ab humana vecors pietate recessit,<br>
Agrestes pecudum consors fuit ille per herbas<br>
Aulica depasto mutans convivia faeno.<br>
Pronus ab amne bibit, septenaque tempora lustrat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">210</span><br>
Omnibus hirsutus silvis et montibus errans.<br>
&nbsp;&nbsp;&nbsp;&nbsp;&nbsp;Nec minus et Darii furuerunt iussa tyranni,<br>
Ecce etenim sceleri scelus addidit ira furentis<br>
Hebraeumque decus Danihel decernitur insons<br>
Ieiunis cibus esse feris. sed belua iusto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">215</span><br>
Mitis facta viro, sanctos ne laederet artus,<br>
Coepit amare famem; rabies mollita furorem<br>
Deposuit saevisque in faucibus ira quievit,<br>
Et didicere truces praedam servare leones.<br>
&nbsp;&nbsp;&nbsp;&nbsp;&nbsp;Dic, ubi sunt, natura, tuae post talia leges?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">220</span><br>
Qui quotiens tibi iura tulit? qui tartara iussit<br>
Translatum nescire virum, sterilemque marito<br>
Fecundavit anum, sacram praecepit ad aram<br>
Sponte venire pecus, muliebres transtulit artus<br>
In simulacra salis, ramos incendia passos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">225</span><br>
Non ardere dedit, virgultum solvit in anguem,<br>
Per pelagus siccavit iter, mirabile nimbis<br>
Manna pluit, saxo latices produxit ab imo,<br>
Quadrupedem fari plano sermone coegit,<br>
Suspensis rapidas elementis distulit horas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">230</span><br>
Per volucres hominem pasci dedit atque coruscis<br>
In caelum transvexit equis, iam morte gravato<br>
Adiecit tria lustra viro, praedonis in ore<br>
Naufragio fundavit opem, flagrante camino<br>
Servavit sub rore pios, per pascua regem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">235</span><br>
Pavit ut hirsutam pecudem, rictusque leonum<br>
Instimulante fame iussit nescire furorem?<br>
Nempe creatori, cuius quaecumque videntur<br>
Seu quaecumque latent et rerum machina sermo est,<br>
Omne suum famulatur opus sequiturque iubentis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">240</span><br>
Imperium quacumque trahit sententia nutu.<br>
&nbsp;&nbsp;&nbsp;&nbsp;&nbsp;Heu miseri, qui vana colunt, qui corde sinistro<br>
Religiosa sibi sculpunt simulacra suumque<br>
Factorem fugiunt et quae fecere verentur!<br>
Quis furor est? quae tanta animos dementia ludit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">245</span><br>
Ut volucrem turpemque bovem tortumque draconem<br>
Semihominemque canem supplex homo plenus adoret?<br>
&nbsp;&nbsp;&nbsp;&nbsp;&nbsp;Ast alii solem caecatis mentibus acti<br>
Adfirmant rerum esse patrem, quia rite videtur<br>
Clara serenatis infundere lumina terris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">250</span><br>
Et totum lustrare polum: cum constet ab istis<br>
Motibus instabilem rapidis discursibus ignem<br>
Officium, non esse Deum, quique ordine certo<br>
Nunc oritur, nunc occiduas dimissus in oras<br>
Partitur cum nocte vices nec sempter ubique est.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">255</span><br>
Nec lumen fuit ille manens in origine mundi<br>
Cum geminum sine sole diem novus orbis haberet.<br>
Sic lunae quoque vota ferunt, quam crescere cernunt<br>
Ac minui, stellisque litant quae luce fugantur.<br>
Hic laticem colit, ille larem, sed iungere sacris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">260</span><br>
Non audent inimica suis, ne lite propinqua<br>
Aut rogus exiguas desiccet fortior undas,<br>
Aut validis tenues moriantur fontibus ignes.<br>
&nbsp;&nbsp;&nbsp;&nbsp;&nbsp;Arboreis alius ponit radicibus aras<br>
Instituitque dapes et ramos flebilis orat,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">265</span><br>
Ut natos caramque domum dilectaque rura<br>
Coniugiique fidem, famulos censumque gubernent.<br>
Lignee, ligna rogas, surdis clamare videris,<br>
A mutis responsa petis, quae iura domorum<br>
Hac ratione regunt, si caesa securibus actis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">270</span><br>
Ardua pendentis sustentent culmina tecti,<br>
Aut subiecta focis dapibus famulentur edendis.<br>
&nbsp;&nbsp;&nbsp;&nbsp;&nbsp;Nonnulli venerantur holus mollesque per hortos<br>
Numina sicca rigant verique hac arte videntur<br>
Transplantatorum cultores esse deorum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">275</span><br>
&nbsp;&nbsp;&nbsp;&nbsp;&nbsp;Plura referre pudet, sanctoque in carmine longum<br>
Vel damnare nefas, ne mollia sentibus uram<br>
Lilia, purpurei neu per violaria campi<br>
Carduus et spinis surgat paliurus acutis.<br>
Iam satis humanis erroribus addita monstra&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">280</span><br>
Risimus aut potius tales deflevimum actus.<br>
&nbsp;&nbsp;&nbsp;&nbsp;&nbsp;Nunc coeptam iuvat ire viam montemque per altum<br>
Nitentes firmare gradus; properemus in urbem,<br>
Libertatis opem, radians ubi regia fulvis<br>
Emicat aula tholis, ubi dantur digna petenti,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">285</span><br>
Quarentem spes certa manet, claustrisque remotis<br>
Pervia pulsanti reserantur limina cordi.<br>
Hic est ille lapis, reprobum quem vertice gestat<br>
Angulus atque oculis praebet miracula nostris:<br>
Cuius onus leve est, cuius iuga ferre suave est.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">290</span><br>
&nbsp;&nbsp;&nbsp;&nbsp;&nbsp;Per digesta prius veteris miraculi legis<br>
Rettulimus, sancti coniuncto Spiritus actu<br>
Quae Genitor socia Nati virtute peregit.<br>
Per digesta rudis necnon miracula legis<br>
Dicemus, sancti coniuncto Spiritus actu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">295</span><br>
Quae Natus socia Patris virtute peregit,<br>
Semper ut una manens deitatis forma perennis<br>
Quod simplex triplicet quodque est triplicabile simplet.<br>
&nbsp;&nbsp;&nbsp;&nbsp;&nbsp;Haec est vera fides; hanc sprevit habere salutem<br>
Arrius infelix, qui curva per avia rectum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">300</span><br>
Flectere nisus iter, foveam dilapsus in atram<br>
Conruit et tetri mersus petit ima profundi:<br>
Tam vacuus sensu, iustae quam tempore poenae<br>
Visceribus fusis vacuus quoque ventre remansit.<br>
Demens, perpetui qui non imitanda parentis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">305</span><br>
Iura caducorum gradibus simulavit honorum!<br>
Namque homines inter natum genitore minorem<br>
Lex carnalis habet, quoniam pater ipse parentis<br>
Filius ante fuit, mox et qui filius est nunc<br>
Adsolet esse pater: sic per genus omne nepotum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">310</span><br>
It nova progenies et avi numerantur avorum.<br>
At Dominus, verbum, virtus, sapientia, Christus,<br>
Et totum commune Patris, de lumine lumen,<br>
De solo solus, cui nec minus est Patre quicquam,<br>
Nec quo crescat habet, genitus, non quippe creatus:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">315</span><br>
Ipse est principium. nam sicut clarus habetur<br>
In genitore manens, genitor quoque clarus in ipso<br>
Permanet, et rerum caput est Deus unus ubique.<br>
Non quia <i>qui</I> summus Pater est, et Filius <i>hic</I> est,<br>
Sed quia <i>quod</I> summus Pater est, et Filius <i>hoc</I> est.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">320</span><br>
Sic ait ipse docens: 'ego in Patre et Pater in me'.<br>
Rursus: 'ego atque Pater unum sumus'. Arrius 'unum'<br>
Debet scire 'sumus'que Sabellius esse fatendum.<br>
Iste fidem ternam, hic non amplectitur unam.<br>
Ambo errore pares, quamquam diversa sequentes.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">325</span><br>
Qualiter adsueti varias producere sectas<br>
Inpugnant sua dicta viri, qui brachia nudis<br>
Ostendunt exerta umeris, nil tradere docti.<br>
Sed tantum certare cati, prudentia quorum<br>
Stulta iacet, quia vana Deo est sapientia mundi.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">330</span><br>
Hic loquitur nimis, ille tacet; hic ambulat, hic stat;<br>
Alter amat fletus, alter crispare cachinnum:<br>
Diversisque modis par est vesania cunctis.<br>
&nbsp;&nbsp;&nbsp;&nbsp;&nbsp;Interea dum rite viam sermone levamus<br>
Spesque fidesque meum comitantur in ardua gressum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">335</span><br>
Blandius ad summam tandem pervenimus arcem.<br>
En signo sacrata crucis vexilla coruscant,<br>
En regis pia castra micant, tuba clamat erilis,<br>
Militibus sua porta patet: qui militat intret,<br>
Ianua vos aeterna vocat, quae ianua Christus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">340</span><br>
Aurea perpetuae capietis praemia vitae,<br>
Arma quibus Domini tota virtute geruntur<br>
Et fixum est in fronte decus. Decus armaque porto<br>
Militiaeque tuae, bone rex, pars ultima resto.<br>
Hic proprias sedes, huius mihi moenibus urbis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">345</span><br>
Exiguam concede domum, tuus incola sanctis<br>
Ut merear habitare locis alboque beati<br>
Ordinis extremus conscribi in saecula civis.<br>
Grandia posco quidem, sed tu dare grandia nosti,<br>
Quem magis offendit quisquis sperando tepescit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">350</span><br>
&nbsp;&nbsp;&nbsp;&nbsp;&nbsp;Christe, fave votis, qui mundum in morte iacentem<br>
Vivificare volens quondam terrena petisti<br>
Caelitus, humanam dignatus sumere formam,<br>
Sic aliena gerens, ut nec tua linquere posses.<br>
&nbsp;&nbsp;&nbsp;&nbsp;&nbsp;Hoc Matthaeus agens hominem generaliter implet,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">355</span><br>
Marcus ut alta fremit vox per deserta leonis,<br>
Iura sacerdotii Lucas tenet ore iuvenci,<br>
More volans aquilae verbo petit astra Iohannes.<br>
Quatuor hi proceres una te voce canentes<br>
Tempora ceu totidem latum sparguntur in orbem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">360</span><br>
Sic et apostolici semper duodenus honoris<br>
Fulget apex numero, menses imitatus et horas,<br>
Omnibus ut rebus totus tibi militet annus.<br>
&nbsp;&nbsp;&nbsp;&nbsp;&nbsp;Hinc igitur veteris recolens exordia mortis<br>
Ad vitam properabo novam lacrimasque serendo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">365</span><br>
Gaudia longa metam: nam qui deflemus in Adam<br>
Semina mittentes, mox exultabimus omnes<br>
Portantes nostros Christo veniente maniplos.
</p>

<p class=border></P>

<p>
<table border=0 cellspacing=15 cellpadding=0 align=Center>
<tr>
	<td><a href="christian.html">Christian Latin</A>
	<td><a href="index.html">The Latin Library</A>
	<td><a href="classics.html">The Classics Page</A>
</TABLE>
</p>
</BODY></HTML>