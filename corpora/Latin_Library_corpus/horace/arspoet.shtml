<html>
	<head>
		<title>
			Horace: Ars Poetica
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>Q. HORATII FLACCI ARS POETICA

</p>

<P class=border></P>

<p>
&nbsp;&nbsp;&nbsp;&nbsp;&nbsp;Humano capiti ceruicem pictor equinam<BR>iungere si uelit et uarias inducere plumas<BR>undique collatis membris, ut turpiter atrum<BR>desinat in piscem mulier formosa superne,<BR>spectatum admissi, risum teneatis, amici?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR>Credite, Pisones, isti tabulae fore librum<BR>persimilem, cuius, uelut aegri somnia, uanae<BR>fingentur species, ut nec pes nec caput uni<BR>reddatur formae. "Pictoribus atque poetis<BR>quidlibet audendi semper fuit aequa potestas."&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>Scimus, et hanc ueniam petimusque damusque uicissim,<BR>sed non ut placidis coeant immitia, non ut<BR>serpentes auibus geminentur, tigribus agni.<BR>Inceptis grauibus plerumque et magna professis<BR>purpureus, late qui splendeat, unus et alter&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR>adsuitur pannus, cum lucus et ara Dianae<BR>et properantis aquae per amoenos ambitus agros<BR>aut flumen Rhenum aut pluuius describitur arcus;<BR>sed nunc non erat his locus. Et fortasse cupressum<BR>scis simulare; quid hoc, si fractis enatat exspes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT><BR>nauibus, aere dato qui pingitur? Amphora coepit<BR>institui; currente rota cur urceus exit?<BR>Denique sit quod uis, simplex dumtaxat et unum.<BR>&nbsp;&nbsp;&nbsp;&nbsp;&nbsp;Maxima pars uatum, pater et iuuenes patre digni,<BR>decipimur specie recti. Breuis esse laboro,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>25</FONT><BR>obscurus fio; sectantem leuia nerui<BR>deficiunt animique; professus grandia turget;<BR>serpit humi tutus nimium timidusque procellae;<BR>qui uariare cupit rem prodigialiter unam,<BR>delphinum siluis adpingit, fluctibus aprum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>30</FONT><BR>In uitium ducit culpae fuga, si caret arte.<BR>Aemilium circa ludum faber imus et unguis<BR>exprimet et mollis imitabitur aere capillos,<BR>infelix operis summa, quia ponere totum<BR>nesciet. Hunc ego me, siquid componere curem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>35</FONT><BR>non magis esse uelim quam naso uiuere prauo<BR>spectandum nigris oculis nigroque capillo.<BR>&nbsp;&nbsp;&nbsp;&nbsp;&nbsp;Sumite materiam uestris, qui scribitis, aequam<BR>uiribus et uersate diu quid ferre recusent,<BR>quid ualeant umeri. Cui lecta potenter erit res,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>40</FONT><BR>nec facundia deseret hunc, nec lucidus ordo.<BR>&nbsp;&nbsp;&nbsp;&nbsp;&nbsp;Ordinis haec uirtus erit et uenus, aut ego fallor,<BR>ut iam nunc dicat iam nunc debentia dici,<BR>pleraque differat et praesens in tempus omittat,<BR>hoc amet, hoc spernat promissi carminis auctor.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>45</FONT><BR>&nbsp;&nbsp;&nbsp;&nbsp;&nbsp;In uerbis etiam tenuis cautusque serendis<BR>dixeris egregie, notum si callida uerbum<BR>reddiderit iunctura nouum. Si forte necesse est<BR>indiciis monstrare recentibus abdita rerum, et<BR>fingere cinctutis non exaudita Cethegis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>50</FONT><BR>continget dabiturque licentia sumpta pudenter,<BR>et noua fictaque nuper habebunt uerba fidem, si<BR>Graeco fonte cadent parce detorta. Quid autem<BR>Caecilio Plautoque dabit Romanus, ademptum<BR>Vergilio Varioque? Ego cur, adquirere pauca&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>55</FONT><BR>si possum, inuideor, cum lingua Catonis et Enni<BR>sermonem patrium ditauerit et noua rerum<BR>nomina protulerit? Licuit semperque licebit<BR>signatum praesente nota producere nomen.<BR>Vt siluae foliis pronos mutantur in annos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>60</FONT><BR>prima cadunt, ita uerborum uetus interit aetas,<BR>et iuuenum ritu florent modo nata uigentque.<BR>Debemur morti nos nostraque. Siue receptus<BR>terra Neptunus classes Aquilonibus arcet,<BR>regis opus, sterilisue diu palus aptaque remis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>65</FONT><BR>uicinas urbes alit et graue sentit aratrum,<BR>seu cursum mutauit iniquom frugibus amnis,<BR>doctus iter melius, mortalia facta peribunt,<BR>nedum sermonem stet honos et gratia uiuax.<BR>Multa renascentur quae iam cecidere, cadentque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>70</FONT><BR>quae nunc sunt in honore uocabula, si uolet usus,<BR>quem penes arbitrium est et ius et norma loquendi.<BR>&nbsp;&nbsp;&nbsp;&nbsp;&nbsp;Res gestae regumque ducumque et tristia bella<BR>quo scribi possent numero, monstrauit Homerus.<BR>Versibus impariter iunctis querimonia primum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>75</FONT><BR>post etiam inclusa est uoti sententia compos;<BR>quis tamen exiguos elegos emiserit auctor,<BR>grammatici certant et adhuc sub iudice lis est.<BR>Archilochum proprio rabies armauit iambo;<BR>hunc socci cepere pedem grandesque coturni,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>80</FONT><BR>alternis aptum sermonibus et popularis<BR>uincentem strepitus et natum rebus agendis.<BR>Musa dedit fidibus diuos puerosque deorum<BR>et pugilem uictorem et equom certamine primum<BR>et iuuenum curas et libera uina referre.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>85</FONT><BR>&nbsp;&nbsp;&nbsp;&nbsp;&nbsp;Discriptas seruare uices operumque colores<BR>cur ego, si nequeo ignoroque, poeta salutor?<BR>Cur nescire pudens praue quam discere malo?<BR>Versibus exponi tragicis res comica non uult;<BR>indignatur item priuatis ac prope socco&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>90</FONT><BR>dignis carminibus narrari cena Thyestae.<BR>Singula quaeque locum teneant sortita decentem.<BR>&nbsp;&nbsp;&nbsp;&nbsp;&nbsp;Interdum tamen et uocem comoedia tollit,<BR>iratusque Chremes tumido delitigat ore;<BR>et tragicus plerumque dolet sermone pedestri&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>95</FONT><BR>Telephus et Peleus, cum pauper et exul uterque<BR>proicit ampullas et sesquipedalia uerba,<BR>si curat cor spectantis tetigisse querella.<BR>&nbsp;&nbsp;&nbsp;&nbsp;&nbsp;Non satis est pulchra esse poemata; dulcia sunto<BR>et, quocumque uolent, animum auditoris agunto.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>100</FONT><BR>Vt ridentibus adrident, ita flentibus adsunt<BR>humani uoltus; si uis me flere, dolendum est<BR>primum ipsi tibi; tum tua me infortunia laedent,<BR>Telephe uel Peleu; male si mandata loqueris,<BR>aut dormitabo aut ridebo. Tristia maestum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>105</FONT><BR>uoltum uerba decent, iratum plena minarum,<BR>ludentem lasciua, seuerum seria dictu.<BR>Format enim natura prius non intus ad omnem<BR>fortunarum habitum; iuuat aut impellit ad iram,<BR>aut ad humum maerore graui deducit et angit;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>110</FONT><BR>post effert animi motus interprete lingua.<BR>Si dicentis erunt fortunis absona dicta,<BR>Romani tollent equites peditesque cachinnum.<BR>Intererit multum, diuosne loquatur an heros,<BR>maturusne senex an adhuc florente iuuenta&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>115</FONT><BR>feruidus, et matrona potens an sedula nutrix,<BR>mercatorne uagus cultorne uirentis agelli,<BR>Colchus an Assyrius, Thebis nutritus an Argis.<BR>&nbsp;&nbsp;&nbsp;&nbsp;&nbsp;Aut famam sequere aut sibi conuenientia finge<BR>scriptor. Honoratum si forte reponis Achillem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>120</FONT><BR>impiger, iracundus, inexorabilis, acer<BR>iura neget sibi nata, nihil non arroget armis.<BR>Sit Medea ferox inuictaque, flebilis Ino,<BR>perfidus Ixion, Io uaga, tristis Orestes.<BR>Siquid inexpertum scaenae committis et audes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>125</FONT><BR>personam formare nouam, seruetur ad imum<BR>qualis ab incepto processerit et sibi constet.<BR>Difficile est proprie communia dicere, tuque<BR>rectius Iliacum carmen deducis in actus<BR>quam si proferres ignota indictaque primus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>130</FONT><BR>Publica materies priuati iuris erit, si<BR>non circa uilem patulumque moraberis orbem,<BR>nec uerbo uerbum curabis reddere fidus<BR>interpres nec desilies imitator in artum,<BR>unde pedem proferre pudor uetet aut operis lex.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>135</FONT><BR>&nbsp;&nbsp;&nbsp;&nbsp;&nbsp;Nec sic incipies, ut scriptor cyclicus olim:<BR>"Fortunam Priami cantabo et nobile bellum".<BR>Quid dignum tanto feret hic promissor hiatu?<BR>Parturient montes, nascetur ridiculus mus.<BR>Quanto rectius hic, qui nil molitur inepte:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>140</FONT><BR>"Dic mihi, Musa, uirum, captae post tempora Troiae<BR>qui mores hominum multorum uidit et urbes".<BR>Non fumum ex fulgore, sed ex fumo dare lucem<BR>cogitat, ut speciosa dehinc miracula promat,<BR>Antiphaten Scyllamque et cum Cyclope Charybdim.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>145</FONT><BR>Nec reditum Diomedis ab interitu Meleagri,<BR>nec gemino bellum Troianum orditur ab ouo;<BR>semper ad euentum festinat et in medias res<BR>non secus ac notas auditorem rapit, et quae<BR>desperat tractata nitescere posse relinquit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>150</FONT><BR>atque ita mentitur, sic ueris falsa remiscet,<BR>primo ne medium, medio ne discrepet imum.<BR>&nbsp;&nbsp;&nbsp;&nbsp;&nbsp;Tu quid ego et populus mecum desideret audi,<BR>si plosoris eges aulaea manentis et usque<BR>sessuri donec cantor. "Vos plaudite" dicat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>155</FONT><BR>Aetatis cuiusque notandi sunt tibi mores,<BR>mobilibusque decor naturis dandus et annis.<BR>Reddere qui uoces iam scit puer et pede certo<BR>signat humum, gestit paribus conludere et iram<BR>colligit ac ponit temere et mutatur in horas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>160</FONT><BR>inberbus iuuenis tandem custode remoto<BR>gaudet equis canibusque et aprici gramine Campi,<BR>cereus in uitium flecti, monitoribus asper,<BR>utilium tardus prouisor, prodigus aeris,<BR>sublimis cupidusque et amata relinquere pernix.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>165</FONT><BR>Conuersis studiis aetas animusque uirilis<BR>quaerit opes et amicitias, inseruit honori,<BR>commisisse cauet quod mox mutare laboret.<BR>Multa senem circumueniunt incommoda, uel quod<BR>quaerit et inuentis miser abstinet ac timet uti,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>170</FONT><BR>uel quod res omnis timide gelideque ministrat,<BR>dilator, spe longus, iners auidusque futuri,<BR>difficilis, querulus, laudator temporis acti<BR>se puero, castigator censorque minorum.<BR>Multa ferunt anni uenientes commoda secum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>175</FONT><BR>multa recedentes adimunt. Ne forte seniles<BR>mandentur iuueni partes pueroque uiriles;<BR>semper in adiunctis aeuoque morabitur aptis.<BR>&nbsp;&nbsp;&nbsp;&nbsp;&nbsp;Aut agitur res in scaenis aut acta refertur.<BR>Segnius inritant animos demissa per aurem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>180</FONT><BR>quam quae sunt oculis subiecta fidelibus et quae<BR>ipse sibi tradit spectator; non tamen intus<BR>digna geri promes in scaenam multaque tolles<BR>ex oculis, quae mox narret facundia praesens.<BR>Ne pueros coram populo Medea trucidet,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>185</FONT><BR>aut humana palam coquat exta nefarius Atreus,<BR>aut in auem Procne uertatur, Cadmus in anguem.<BR>Quodcumque ostendis mihi sic, incredulus odi.<BR>&nbsp;&nbsp;&nbsp;&nbsp;&nbsp;Neue minor neu sit quinto productior actu<BR>fabula, quae posci uolt et spectanda reponi;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>190</FONT><BR>nec deus intersit, nisi dignus uindice nodus<BR>inciderit; nec quarta loqui persona laboret.<BR>&nbsp;&nbsp;&nbsp;&nbsp;&nbsp;Actoris partis chorus officiumque uirile<BR>defendat, neu quid medios intercinat actus,<BR>quod non proposito conducat et haereat apte.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>195</FONT><BR>Ille bonis faueatque et consilietur amice<BR>et regat iratos et amet peccare timentis;<BR>ille dapes laudet mensae breuis, ille salubrem<BR>iustitiam legesque et apertis otia portis;<BR>ille tegat commissa deosque precetur et oret,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>200</FONT><BR>ut redeat miseris, abeat Fortuna superbis.<BR>&nbsp;&nbsp;&nbsp;&nbsp;&nbsp;Tibia non, ut nunc, orichalco uincta tubaeque<BR>aemula, sed tenuis simplexque foramine pauco<BR>adspirare et adesse choris erat utilis atque<BR>nondum spissa nimis complere sedilia flatu,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>205</FONT><BR>quo sane populus numerabilis, utpote paruos,<BR>et frugi castusque uerecundusque coibat.<BR>Postquam coepit agros extendere uictor et urbes<BR>latior amplecti murus uinoque diurno<BR>placari Genius festis impune diebus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>210</FONT><BR>accessit numerisque modisque licentia maior.<BR>Indoctus quid enim saperet liberque laborum<BR>rusticus urbano confusus, turpis honesto?<BR>Sic priscae motumque et luxuriem addidit arti<BR>tibicen traxitque uagus per pulpita uestem;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>215</FONT><BR>sic etiam fidibus uoces creuere seueris<BR>et tulit eloquium insolitum facundia praeceps,<BR>utiliumque sagax rerum et diuina futuri<BR>sortilegis non discrepuit sententia Delphis.<BR>Carmine qui tragico uilem certauit ob hircum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>220</FONT><BR>mox etiam agrestis Satyros nudauit et asper<BR>incolumi grauitate iocum temptauit eo quod<BR>inlecebris erat et grata nouitate morandus<BR>spectator functusque sacris et potus et exlex.<BR>Verum ita risores, ita commendare dicacis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>225</FONT><BR>conueniet Satyros, ita uertere seria ludo,<BR>ne quicumque deus, quicumque adhibebitur heros,<BR>regali conspectus in auro nuper et ostro,<BR>migret in obscuras humili sermone tabernas,<BR>aut, dum uitat humum, nubes et inania captet.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>230</FONT><BR>Effutire leuis indigna tragoedia uersus,<BR>ut festis matrona moueri iussa diebus,<BR>intererit Satyris paulum pudibunda proteruis.<BR>Non ego inornata et dominantia nomina solum<BR>uerbaque, Pisones, Satyrorum scriptor amabo,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>235</FONT><BR>nec sic enitar tragico diferre colori<BR>ut nihil intersit Dauusne loquatur et audax<BR>Pythias, emuncto lucrata Simone talentum,<BR>an custos famulusque dei Silenus alumni.<BR>Ex noto fictum carmen sequar, ut sibi quiuis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>240</FONT><BR>speret idem, sudet multum frustraque laboret<BR>ausus idem; tantum series iuncturaque pollet,<BR>tantum de medio sumptis accedit honoris.<BR>Siluis deducti caueant me iudice Fauni<BR>ne, uelut innati triuiis ac paene forenses,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>245</FONT><BR>aut nimium teneris iuuenentur uersibus unquam<BR>aut inmunda crepent ignominiosaque dicta;<BR>offenduntur enim quibus est equos et pater et res,<BR>nec, siquid fricti ciceris probat et nucis emptor,<BR>aequis accipiunt animis donantue corona.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>250</FONT><BR>&nbsp;&nbsp;&nbsp;&nbsp;&nbsp;Syllaba longa breui subiecta uocatur iambus,<BR>pes citus; unde etiam trimetris adcrescere iussit<BR>nomen iambeis, cum senos redderet ictus,<BR>primus ad extremum similis sibi; non ita pridem,<BR>tardior ut paulo grauiorque ueniret ad auris,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>255</FONT><BR>spondeos stabilis in iura paterna recepit<BR>commodus et patiens, non ut de sede secunda<BR>cederet aut quarta socialiter. Hic et in Acci<BR>nobilibus trimetris adparet rarus, et Enni<BR>in scaenam missos cum magno pondere uersus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>260</FONT><BR>aut operae celeris nimium curaque carentis<BR>aut ignoratae premit artis crimine turpi.<BR>Non quiuis uidet inmodulata poemata iudex,<BR>et data Romanis uenia est indigna poetis.<BR>Idcircone uager scribamque licenter? An omnis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>265</FONT><BR>uisuros peccata putem mea, tutus et intra<BR>spem ueniae cautus? Vitaui denique culpam,<BR>non laudem merui. Vos exemplaria Graeca<BR>nocturna uersate manu, uersate diurna.<BR>At uestri proaui Plautinos et numeros et&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>270</FONT><BR>laudauere sales, nimium patienter utrumque,<BR>ne dicam stulte, mirati, si modo ego et uos<BR>scimus inurbanum lepido seponere dicto<BR>legitimumque sonum digitis callemus et aure.<BR>Ignotum tragicae genus inuenisse Camenae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>275</FONT><BR>dicitur et plaustris uexisse poemata Thespis<BR>quae canerent agerentque peruncti faecibus ora.<BR>Post hunc personae pallaeque repertor honestae<BR>Aeschylus et modicis instrauit pulpita tignis<BR>et docuit magnumque loqui nitique coturno.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>280</FONT><BR>Successit uetus his comoedia, non sine multa<BR>laude; sed in uitium libertas excidit et uim<BR>dignam lege regi; lex est accepta chorusque<BR>turpiter obticuit sublato iure nocendi.<BR>Nil intemptatum nostri liquere poetae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>285</FONT><BR>nec minimum meruere decus uestigia Graeca<BR>ausi deserere et celebrare domestica facta,<BR>uel qui praetextas uel qui docuere togatas.<BR>Nec uirtute foret clarisue potentius armis<BR>quam lingua Latium, si non offenderet unum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>290</FONT><BR>quemque poetarum limae labor et mora. Vos, o<BR>Pompilius sanguis, carmen reprehendite quod non<BR>multa dies et multa litura coercuit atque<BR>praesectum deciens non castigauit ad unguem.<BR>Ingenium misera quia fortunatius arte&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>295</FONT><BR>credit et excludit sanos Helicone poetas<BR>Democritus, bona pars non unguis ponere curat,<BR>non barbam, secreta petit loca, balnea uitat;<BR>nanciscetur enim pretium nomenque poetae,<BR>si tribus Anticyris caput insanabile nunquam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>300</FONT><BR>tonsori Licino commiserit. O ego laeuus<BR>qui purgor bilem sub uerni temporis horam!<BR>Non alius faceret meliora poemata; uerum<BR>nil tanti est. Ergo fungar uice cotis, acutum<BR>reddere quae ferrum ualet exsors ipsa secandi;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>305</FONT><BR>munus et officium, nil scribens ipse, docebo,<BR>unde parentur opes, quid alat formetque poetam,<BR>quid deceat, quid non, quo uirtus, quo ferat error.<BR>&nbsp;&nbsp;&nbsp;&nbsp;&nbsp;Scribendi recte sapere est et principium et fons.<BR>Rem tibi Socraticae poterunt ostendere chartae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>310</FONT><BR>uerbaque prouisam rem non inuita sequentur.<BR>Qui didicit, patriae quid debeat et quid amicis,<BR>quo sit amore parens, quo frater amandus et hospes,<BR>quod sit conscripti, quod iudicis officium, quae<BR>partes in bellum missi ducis, ille profecto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>315</FONT><BR>reddere personae scit conuenientia cuique.<BR>Respicere exemplar uitae morumque iubebo<BR>doctum imitatorem et uiuas hinc ducere uoces.<BR>&nbsp;&nbsp;&nbsp;&nbsp;&nbsp;Interdum speciosa locis morataque recte<BR>fabula nullius ueneris, sine pondere et arte,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>320</FONT><BR>ualdius oblectat populum meliusque moratur<BR>quam uersus inopes rerum nugaeque canorae.<BR>&nbsp;&nbsp;&nbsp;&nbsp;&nbsp;Grais ingenium, Grais dedit ore rotundo<BR>Musa loqui, praeter laudem nullius auaris;<BR>Romani pueri longis rationibus assem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>325</FONT><BR>discunt in partis centum diducere. "Dicat<BR>filius Albini: si de quincunce remota est<BR>uncia, quid superat?. . . Poteras dixisse. &#151; Triens. &#151; Eu!<BR>Rem poteris seruare tuam. Redit uncia, quid fit? "<BR>Semis".  An, haec animos aerugo et cura peculi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>330</FONT><BR>cum semel imbuerit, speramus carmina fingi<BR>posse linenda cedro et leui seruanda cupresso?<BR>&nbsp;&nbsp;&nbsp;&nbsp;&nbsp;Aut prodesse uolunt aut delectare poetae<BR>aut simul et iucunda et idonea dicere uitae.<BR>Quicquid praecipies, esto breuis, ut cito dicta&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>335</FONT><BR>percipiant animi dociles teneantque fideles.<BR>Omne superuacuum pleno de pectore manat.<BR>Ficta uoluptatis causa sint proxima ueris,<BR>ne quodcumque uolet poscat sibi fabula credi,<BR>neu pransae Lamiae uiuum puerum extrahat aluo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>340</FONT><BR>Centuriae seniorum agitant expertia frugis,<BR>celsi praetereunt austera poemata Ramnes.<BR>Omne tulit punctum qui miscuit utile dulci,<BR>lectorem delectando pariterque monendo;<BR>hic meret aera liber Sosiis, hic et mare transit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>345</FONT><BR>et longum noto scriptori prorogat aeuum.<BR>&nbsp;&nbsp;&nbsp;&nbsp;&nbsp;Sunt delicta tamen quibus ignouisse uelimus;<BR>nam neque chorda sonum reddit quem uolt manus et mens,<BR>poscentique grauem persaepe remittit acutum,<BR>nec semper feriet quodcumque minabitur arcus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>350</FONT><BR>Verum ubi plura nitent in carmine, non ego paucis<BR>offendar maculis, quas aut incuria fudit,<BR>aut humana parum cauit natura. Quid ergo est?<BR>Vt scriptor si peccat idem librarius usque,<BR>quamuis est monitus, uenia caret, et Citharoedus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>355</FONT><BR>ridetur, chorda qui semper oberrat eadem,<BR>sic mihi, qui multum cessat, fit Choerilus ille,<BR>quem bis terque bonum cum risu miror; et idem<BR>indignor quandoque bonus dormitat Homerus;<BR>uerum operi longo fas est obrepere somnum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>360</FONT><BR>&nbsp;&nbsp;&nbsp;&nbsp;&nbsp;Vt pictura poesis; erit quae, si propius stes,<BR>te capiat magis, et quaedam, si longius abstes;<BR>haec amat obscurum, uolet haec sub luce uideri,<BR>iudicis argutum quae non formidat acumen;<BR>haec placuit semel, haec deciens repetita placebit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>365</FONT><BR>&nbsp;&nbsp;&nbsp;&nbsp;&nbsp;O maior iuuenum, quamuis et uoce paterna<BR>fingeris ad rectum et per te sapis, hoc tibi dictum<BR>tolle memor, certis medium et tolerabile rebus<BR>recte concedi; consultus iuris et actor<BR>causarum mediocris abest uirtute diserti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>370</FONT><BR>Messallae nec scit quantum Cascellius Aulus,<BR>sed tamen in pretio est; mediocribus esse poetis<BR>non homines, non di, non concessere columnae.<BR>Vt gratas inter mensas symphonia discors<BR>et crassum unguentum et Sardo cum melle papauer&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>375</FONT><BR>offendunt, poterat duci quia cena sine istis,<BR>sic animis natum inuentumque poema iuuandis,<BR>si paulum summo decessit, uergit ad imum.<BR>Ludere qui nescit, campestribus abstinet armis,<BR>indoctusque pilae disciue trochiue quiescit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>380</FONT><BR>ne spissae risum tollant impune coronae;<BR>qui nescit, uersus tamen audet fingere. Quidni?<BR>Liber et ingenuus, praesertim census equestrem<BR>summam nummorum uitioque remotus ab omni.<BR>Tu nihil inuita dices faciesue Minerua;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>385</FONT><BR>id tibi iudicium est, ea mens. Siquid tamen olim<BR>scripseris, in Maeci descendat iudicis auris<BR>et patris et nostras, nonumque prematur in annum<BR>membranis intus positis; delere licebit<BR>quod non edideris; nescit uox missa reuerti.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>390</FONT><BR>&nbsp;&nbsp;&nbsp;&nbsp;&nbsp;Siluestris homines sacer interpresque deorum<BR>caedibus et uictu foedo deterruit Orpheus,<BR>dictus ob hoc lenire tigris rabidosque leones;<BR>dictus et Amphion, Thebanae conditor urbis,<BR>saxa mouere sono testudinis et prece blanda&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>395</FONT><BR>ducere quo uellet. Fuit haec sapientia quondam,<BR>publica priuatis secernere, sacra profanis,<BR>concubitu prohibere uago, dare iura maritis,<BR>oppida moliri, leges incidere ligno.<BR>Sic honor et nomen diuinis uatibus atque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>400</FONT><BR>carminibus uenit. Post hos insignis Homerus<BR>Tyrtaeusque mares animos in Martia bella<BR>uersibus exacuit, dictae per carmina sortes,<BR>et uitae monstrata uia est et gratia regum<BR>Pieriis temptata modis ludusque repertus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>405</FONT><BR>et longorum operum finis: ne forte pudori<BR>sit tibi Musa lyrae sollers et cantor Apollo.<BR>&nbsp;&nbsp;&nbsp;&nbsp;&nbsp;Natura fieret laudabile carmen an arte,<BR>quaesitum est; ego nec studium sine diuite uena<BR>nec rude quid prosit uideo ingenium; alterius sic&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>410</FONT><BR>altera poscit opem res et coniurat amice.<BR>Qui studet optatam cursu contingere metam,<BR>multa tulit fecitque puer, sudauit et alsit,<BR>abstinuit uenere et uino; qui Pythia cantat<BR>tibicen, didicit prius extimuitque magistrum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>415</FONT><BR>Nunc satis est dixisse: "Ego mira poemata pango;<BR>occupet extremum scabies; mihi turpe relinqui est<BR>et, quod non didici, sane nescire fateri."<BR>&nbsp;&nbsp;&nbsp;&nbsp;&nbsp;Vt praeco, ad merces turbam qui cogit emendas,<BR>adsentatores iubet ad lucrum ire poeta&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>420</FONT><BR>diues agris, diues positis in fenore nummis.<BR>Si uero est unctum qui recte ponere possit<BR>et spondere leui pro paupere et eripere atris<BR>litibus implicitum, mirabor si sciet inter<BR>noscere mendacem uerumque beatus amicum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>425</FONT><BR>Tu seu donaris seu quid donare uoles cui,<BR>nolito ad uersus tibi factos ducere plenum<BR>laetitiae; clamabit enim: "Pulchre, bene, recte",<BR>pallescet super his, etiam stillabit amicis<BR>ex oculis rorem, saliet, tundet pede terram.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>430</FONT><BR>Vt qui conducti plorant in funere dicunt<BR>et faciunt prope plura dolentibus ex animo, sic<BR>derisor uero plus laudatore mouetur.<BR>Reges dicuntur multis urgere culillis<BR>et torquere mero, quem perspexisse laborent&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>435</FONT><BR>an sit amicitia dignus; si carmina condes,<BR>numquam te fallent animi sub uolpe latentes.<BR>Quintilio siquid recitares: "Corrige, sodes,<BR>hoc" aiebat "et hoc"; melius te posse negares,<BR>bis terque expertum frustra; delere iubebat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>440</FONT><BR>et male tornatos incudi reddere uersus.<BR>Si defendere delictum quam uertere malles,<BR>nullum ultra uerbum aut operam insumebat inanem,<BR>quin sine riuali teque et tua solus amares.<BR>Vir bonus et prudens uersus reprehendet inertis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>445</FONT><BR>culpabit duros, incomptis adlinet atrum<BR>transuorso calamo signum, ambitiosa recidet<BR>ornamenta, parum claris lucem dare coget,<BR>arguet ambigue dictum, mutanda notabit,<BR>fiet Aristarchus, nec dicet: "Cur ego amicum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>450</FONT><BR>offendam in nugis?" Hae nugae seria ducent<BR>in mala derisum semel exceptumque sinistre.<BR>&nbsp;&nbsp;&nbsp;&nbsp;&nbsp;Vt mala quem scabies aut morbus regius urget<BR>aut fanaticus error et iracunda Diana,<BR>uesanum tetigisse timent fugiuntque poetam,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>455</FONT><BR>qui sapiunt; agitant pueri incautique sequuntur.<BR>Hic dum sublimis uersus ructatur et errat,<BR>si ueluti merulis intentus decidit auceps<BR>in puteum foueamue, licet "succurrite" longum<BR>clamet "io ciues", non sit qui tollere curet.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>460</FONT><BR>Si curet quis opem ferre et demittere funem,<BR>"qui scis an prudens huc se deiecerit atque<BR>seruari nolit?" dicam, Siculique poetae<BR>narrabo interitum. Deus inmortalis haberi<BR>dum cupit Empedocles, ardentem frigidus Aetnam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>465</FONT><BR>insiluit. Sit ius liceatque perire poetis;<BR>inuitum qui seruat, idem facit occidenti.<BR>Nec semel hoc fecit nec, si retractus erit, iam<BR>fiet homo et ponet famosae mortis amorem.<BR>Nec satis apparet cur uersus factitet, utrum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>470</FONT><BR>minxerit in patrios cineres, an triste bidental<BR>mouerit incestus; certe furit, ac uelut ursus,<BR>obiectos caueae ualuit si frangere clatros,<BR>indoctum doctumque fugat recitator acerbus;<BR>quem uero arripuit, tenet occiditque legendo,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>475</FONT><BR>non missura cutem nisi plena cruoris hirudo.
</P>

<div class="footer">
	<p>
		<a href="/hor.html">Horace</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY>
</HTML>