<html>
	<head>
		<title>
			Horace: Carmen Saeculare
		</title>
		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>
<p class=pagehead>Q. HORATII FLACCI CARMEN SAECVLARE</FONT>
</p>

<P class=border></P>

<P>
Phoebe silvarumque potens Diana,<BR>
lucidum caeli decus, o colendi<BR>
semper et culti, date quae precamur<BR>
&nbsp;&nbsp;&nbsp;&nbsp;&nbsp;tempore sacro,<BR>
quo Sibyllini monuere versus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR>
virgines lectas puerosque castos<BR>
dis, quibus septem placuere colles,<BR>
&nbsp;&nbsp;&nbsp;&nbsp;&nbsp;dicere carmen.<BR>
alme Sol, curru nitido diem qui<BR>
promis et celas aliusque et idem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>
nasceris, possis nihil urbe Roma<BR>
&nbsp;&nbsp;&nbsp;&nbsp;&nbsp;visere maius.<BR>
Rite maturos aperire partus<BR>
lenis, Ilithyia, tuere matres,<BR>
sive tu Lucina probas vocari&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR>
&nbsp;&nbsp;&nbsp;&nbsp;&nbsp;seu Genitalis:   <BR>
diva, producas subolem patrumque<BR>
prosperes decreta super iugandis<BR>
feminis prolisque novae feraci<BR>
&nbsp;&nbsp;&nbsp;&nbsp;&nbsp;lege marita,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT><BR>
certus undenos deciens per annos<BR>
orbis ut cantus referatque ludos<BR>
ter die claro totiensque grata<BR>
&nbsp;&nbsp;&nbsp;&nbsp;&nbsp;nocte frequentis.<BR>
Vosque, veraces cecinisse Parcae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>25</FONT><BR>
quod semel dictum est stabilisque rerum<BR>
terminus servet, bona iam peractis<BR>
&nbsp;&nbsp;&nbsp;&nbsp;&nbsp;iungite fata.<BR>
fertilis frugum pecorisque Tellus<BR>
spicea donet Cererem corona;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>30</FONT><BR>
nutriant fetus et aquae salubres<BR>
&nbsp;&nbsp;&nbsp;&nbsp;&nbsp;et Iovis aurae.<BR>
condito mitis placidusque telo<BR>
supplices audi pueros, Apollo;<BR>
siderum regina bicornis, audi,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>35</FONT><BR>
&nbsp;&nbsp;&nbsp;&nbsp;&nbsp;Luna, puellas.<BR>
Roma si vestrum est opus Iliaeque<BR>
litus Etruscum tenuere turmae,<BR>
iussa pars mutare lares et urbem<BR>
&nbsp;&nbsp;&nbsp;&nbsp;&nbsp;sospite cursu,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>40</FONT><BR>
cui per ardentem sine fraude Troiam<BR>
castus Aeneas patriae superstes<BR>
liberum munivit iter, daturus<BR>
&nbsp;&nbsp;&nbsp;&nbsp;&nbsp;plura relictis:<BR>
di, probos mores docili iuventae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>45</FONT><BR>
di, senectuti placidae quietem,<BR>
Romulae genti date remque prolemque<BR>
&nbsp;&nbsp;&nbsp;&nbsp;&nbsp;et decus omne.<BR>
Quaeque vos bobus veneratur albis<BR>
clarus Anchisae Venerisque sanguis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>50</FONT><BR>
impetret, bellante prior, iacentem <BR>
&nbsp;&nbsp;&nbsp;&nbsp;&nbsp;lenis in hostem.<BR>
iam mari terraque manus potentis<BR>
Medus Albanasque timet securis,<BR>
iam Scythae responsa petunt, superbi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>55</FONT> <BR>
&nbsp;&nbsp;&nbsp;&nbsp;&nbsp;nuper et Indi.<BR>
iam Fides et Pax et Honos Pudorque<BR>
priscus et neglecta redire Virtus<BR>
audet adparetque beata pleno<BR>
&nbsp;&nbsp;&nbsp;&nbsp;&nbsp;Copia cornu.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>60</FONT><BR>
Augur et fulgente decorus arcu<BR>
Phoebus acceptusque novem Camenis,<BR>
qui salutari levat arte fessos<BR>
&nbsp;&nbsp;&nbsp;&nbsp;&nbsp;corporis artus,   <BR>
si Palatinas videt aequos aras,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>65</FONT><BR>
remque Romanam Latiumque felix<BR>
alterum in lustrum meliusque semper<BR>
&nbsp;&nbsp;&nbsp;&nbsp;&nbsp;prorogat aevum,<BR>
quaeque Aventinum tenet Algidumque,<BR>
quindecim Diana preces virorum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>70</FONT><BR>
curat et votis puerorum amicas<BR>
&nbsp;&nbsp;&nbsp;&nbsp;&nbsp;adplicat auris.<BR>
Haec Iovem sentire deosque cunctos<BR>
spem bonam certamque domum reporto,<BR>
doctus et Phoebi chorus et Dianae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>75</FONT><BR>
&nbsp;&nbsp;&nbsp;&nbsp;&nbsp;dicere laudes.
</P>

<div class="footer">
	<p>
		<a href="/hor.html">Horace</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY>
</HTML>