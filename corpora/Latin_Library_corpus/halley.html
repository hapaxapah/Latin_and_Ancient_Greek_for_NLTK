<html>
	<head>
		<title>
			Edmond Halley (1656Ð1742)
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>EDMOND HALLEY<br>
IN VIRI PRAESTANTISSIMI ISAACI NEWTONI OPUS HOCCE MATHEMATICO-PHYSICUM SAECULI GENTISQUE NOSTRAE DECUS EGREGIUM.

</p>

<p class=border></P> 

<p>
En tibi norma poli, & divae libramina molis,<br>
Computus en Jovis; & quae, dum primordia rerum<br>
Pangeret, omniparens leges violare creator<br>
Noluit, atque operum quae fundamenta loc’rit.<br>
Intima panduntur victi penetralia caeli,<br>
Nec latet extremos quae vis circumrotat orbes.<br>
Sol solio residens ad se jubet omnia prono<br>
Tendere descensu, nec recto tramite currus<br>
Sidereos patitur vastum per inane moveri;<br>
Sed rapit inmotis, se centro, singula gyris.<br>
Jam patet horrificis quae sit via flexa cometis;<br>
Jam non miramur barbati phaenomena astri.<br>
Discimus hinc tandem qua causa argentea Phoebe<br>
Passibus haud aequis graditur; cur subdita nulli<br>
Hactenus astronomo numerorum fraena recuset:<br>
Cur remeant nodi, curque auges progrediuntur.<br>
Discimus & quantis refluum dum fluctibus ulvam<br>
Deserit, ac nautis suspectas nudat arenas;<br>
Alternis vicibus suprema ad littora pulsans.<br>
Quae totiens animos veterum torsere sophorum,<br>
Quaeque scholas frustra rauco certamine vexant,<br>
Obvia conspicimus, nubem pellente mathesi.<br>
Jam dubios nulla caligine praegravat error,<br>
Queis superum penetrare domos atque ardua caeli<br>
Scandere sublimis genii concessit acumen.<br>
&nbsp;&nbsp;&nbsp;&nbsp;Surgite mortales, terrenas mittite curas;<br>
Atque hinc caeligenae vires dignoscite mentis,<br>
A pecudum vita longe lateque remotae.<br>
Qui scriptis jussit tabulis compescere caedes,<br>
Furta & adulteria, & perjurae crimina fraudis;<br>
Quive vagis populis circundare moenibus urbes<br>
Auctor erat; Cererisve beavit munere gentes;<br>
Vel qui curarum lenimen pressit ab uva;<br>
Vel qui Niliaca monstravit arundine pictos<br>
Consociare sonos, oculisque exponere voces;<br>
Humanum sortem minus extulit: utpote pauca<br>
Respiciens miserae tantum solamina vitae.<br>
Jam vero superis convivae admittimur, alti<br>
Jura poli tractare licet, jamque abdita caecae<br>
Claustra patent terras, rerumque immobilis ordo,<br>
Et quae praeteriti latuerunt secula mundi.<br>
&nbsp;&nbsp;&nbsp;&nbsp;Talia monstrantem mecum celebrate camenis,<br>
Vos &ocirc; caelicolum gaudentes nectare vesci,<br>
NEWTONUM clausi reserantem scrinia veri,<br>
NEWTONUM Musis charum, cui pectore puro<br>
Phoebus adest, totoque incessit numine mentem;<br>
Nec fas est proprius mortali attingere divos.<br>
</p>

<p class=border></P>

<p>
 <table border=0 cellspacing=15 cellpadding=0 align=CENTER>
<tr>
	<td><a href="neo.html">Neo-Latin</A>
	<td><a href="index.html">The Latin Library</A>
	<td><a href="classics.html">The Classics Page</A>
</TABLE>
</P>
</BODY>
</HTML>