<html>
	<head>
		<title>
			Campion: Ad Thamesin
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>THOMAE CAMPIANI AD THAMESIN
</p>

<p class=smallborder></P>
       
<p>
<b>ARGUMENTUM</B>
</p>

<p>

Totum hoc poema gratulationem in se habet ad Thamesin de Hyspanorum fuga, in 
qua adumbrantur causa quibus adducti Hyspani expeditionem in Angliam 
fecerint. eae autem sunt, avaratia, crudelitas, superbia, atque invidia.  
deinde facta apostrophe ad reginam pastoraliter desinit.
</p>

<p>
&nbsp;&nbsp;&nbsp;&nbsp;&nbsp;nympha potens Thamesis soli cessura Dianae,<br>
caeruleum caput effer aquis: carchesia late<br>
quae modo constiterant signis horrenda cruentis,<br>
ecce tuos trepide liquere fugacia portus.<br>
non tulit Hispanos crudelia signa sequentes &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
Neptunus pater, et multum indignantia spumis<br>
aequora, non Deus aetherea qui fulminat arce,<br>
nubila qui solvit, ventorumque assidet alis.<br>
ille suos cultus, sua templa, suosque Britannos<br>
proteget, ultricemque suam victribus armis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2> 10</FONT><br>
nec Romana feret purgatis orgia fanis<br>
reffluere, aut vetitas fieri libamen ad aras.<br>
o pietas odiosa Deo, scelerataque sacra,<br>
quae magis inficiunt (damnosa piacula) sontes.<br>
&nbsp;&nbsp;&nbsp;&nbsp;&nbsp;est locus Hesperiis, Diti sacer, abditus undis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2> 15</FONT><br>
quem pius occuluit Nereus, hominumque misertus<br>
Oceanus, quemque ipse deis metuendus Apollo<br>
luminis inditio quod detegit omnia, sensit<br>
ignotis sub aquis melius potuisse latere.<br>
at pater umbrarum, cui Nox parit horrida natos &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>20</FONT><br>
terribiles, nigro vultus signante corymbo<br>
ille per obscuras petit antra immania silvas<br>
aurea, silvarum Stygiae sub tegmine nymphae<br>
atra tenebrosis spectant in fontibus ora.<br>
Eumenides regem comitantur, et ortus Echidna &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2> 25</FONT><br>
Cerberus, et quae monstra tulit furialis origo,<br>
quos caput horrendum quatiens sic alloquitur Dis:<br>
&nbsp;&nbsp;&nbsp;&nbsp;&nbsp;"paci inimica cohors, nunc iras sumite pleno<br>
pectore, nunc totas penitus diffundite vires,<br>
exululate sacros, et quos horrere susurros&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2> 30</FONT><br>
ipse velim, collecta simul conflate venena,<br>
tabe Promethea riguus quas Caucasus herbas,<br>
Tantaleaeve ferunt limphae, Phlegethonve Acheronve,<br>
laethificas armate manus, Anioque Tyburque<br>
sentiat infusum virus, Duriusque Tagusque, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>35</FONT><br>
diraque Avernales exuscitet unda furores,<br>
irarumque minas, avidique incendia belli."<br>
&nbsp;&nbsp;&nbsp;&nbsp;&nbsp;dixit, et effugiunt quassantes ore colubros<br>
anguicomae. Ditim dolor excitat, evolat antro,<br>
et vagus excurrit sinuosi margine ponti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2> 40</FONT><br>
atra velut nubes ventis agitata, senemque<br>
Oceanumque vocat, et rauco clamore remugit.<br>
constiterant fluctus, egere silentia venti,<br>
cyaneis os tollit aquis venerabile numen<br>
aequoreum, madidasque comas a fronte removit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2> 45</FONT><br>
Ismarias superare nives albedine visas.<br>
quamvis nulla senis subiit reverentia Ditem,<br>
sic tamen affatur, mollitque astutia vultum:<br>
"o qui luctantes civiliaque arma gerentes<br>
imperio fluctus componis, et aequora late &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>50</FONT><br>
fusa, et sidentes ruptis de montibus amnes,<br>
cur invisa iacet, cur haec vacat insula cultu?<br>
pondere terra gemit, foeto maturuit alvo<br>
resplendens aurum; ferit hoc mortalia sydus<br>
pectora, tu solus prohibes quod amabilis auri &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>55</FONT><br>
suadet amor facinus. non has Romanus ad oras,<br>
non venit Hispanus castris assuetus et armis,<br>
nec quisquam Italiae, tua monstra natantia terrent.<br>
esto precor facilis, quosque ingens gloria Martis<br>
extulit Hesperios, animis rebusque potentes &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2> 60</FONT><br>
excipe, conde sinu, nostroque in littora siste."<br>
quem contra Oceanus: "tibi, Dis, patet Orcus, et omnis<br>
vis terrena, nocensque aegris mortalibus aurum<br>
verum siquid habent, et habent tua munera pulchri.<br>
sunt Angli, sunt Troiana de gente Britanni, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2> 65</FONT><br>
qui pacem numenque colunt, et templa fatigant.<br>
sin longa spectes serie numerosa trophaea,<br>
has etiam spectes immensae molis arenas."<br>
ingemuit, traxitque imo suspiria corde<br>
Tartareus, spumaque oris barbam albicat atra. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>70</FONT><br>
agressumque tuas, decus o regina Britannum,<br>
virtutes narrare, fremens occoepit acutis<br>
obturbare senem stridoribus, et ferus ira<br>
concussit piceos scabra rubigine dentes.<br>
ardebant oculi, vultu pax exulat omnis, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>75</FONT><br>
excidit obsequium et meditata precamina, diras<br>
evomit atque minas quales irata Medea.<br>
"et tibi," ait, "quoniam levis est mea visa potestas,<br>
rumpam fundamenta maris quae tegmine nostras<br>
obfuscant aedes, post imas quaere sub umbras&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2> 80</FONT><br>
in fluctus requiem, sedemque cadentibus undis."<br>
horruit Oceanus (vitium formido senile est).<br>
sed quid non ausit demens furor, et mala praeceps<br>
in sua? vix motum longa mulcedine Ditem<br>
leniit, et malus impetratis rebus abivit. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>85</FONT><br>
carbasa tenduntur subito venientibus Euris,<br>
et ruit aequoreos male gratum pondus in armos.<br>
cogitat Oceanus rapido nunc mergere ponto,<br>
nunc gravibus scopulis, in acutaque figere saxa.<br>
cauta iram cohibet mens, at vindicta dolentem &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>90</FONT><br>
oblectat, sensitque animo te, Drace, futurum<br>
exitio Hispanis, clarumque insignibus ausis<br>
Frobucerum, pariterque novis successibus oras<br>
ampla reportantem ad patrias spolia auripotentem<br>
Candisium: audaces animos fortuna secundat. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>95</FONT><br>
&nbsp;&nbsp;&nbsp;&nbsp;&nbsp;excipit Hesperios Dis, quem tegit aurea palla,<br>
corporis et tenebrae vestis fulgore coruscant,<br>
vix hunc credideris caecas habitare cavernas,<br>
squallentemque situ Stygiis sordere sub umbris.<br>
o quam splendescit Venus aurea! suavis in auro est &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>100</FONT><br>
gratia, multos honos, absque auro gratia nulla est.<br>
&nbsp;&nbsp;&nbsp;&nbsp;&nbsp;propter Avarities stat inhospita, lumine laeta<br>
sollicito; mirum, hoc laetatur in hospite, nullum<br>
quae colit hospitium! Libica est procul invia Syrtis<br>
per vada, stant tacitae longa insuetudine silvae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>105</FONT><br>
semper et obdormit tranquilla in montibus Eccho,<br>
dissimilisque sui, non est qui suscitet illam.<br>
moenibus obsepta est sublimibus aerea turris,<br>
Mulciber hanc vario torquens errore viarum<br>
aeternum statuit non expugnabile tectum. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>110</FONT><br>
haec domus, hic misera insomnis noctesque diesque<br>
thesaurum observat caeca tellure sepultum.<br>
et quia causa deest, fingit sibi monstra timenda,<br>
formidatque animo quas non praesenserat umbras.<br>
turribus aeriis tuta est si credere posset, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>115</FONT><br>
tuta loco, extructis ingens super aequor arenis.<br>
alta per exiguam clauduntur moenia portam,<br>
hanc sola ingreditur, nunquam egreditur nisi Plutus<br>
evocet, eximium hunc spretis habet omnibus unum.<br>
&nbsp;&nbsp;&nbsp;&nbsp;&nbsp;proxima purpurea succedit cuspide Caedes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>120</FONT><br>
suspitiose oculos obliquans, atque cruentum<br>
vix animo halato cor in ilia gurgitat atra,<br>
atra aestu, rabieque insana fellis adusti.<br>
ultima subsequitur manifesta Superbia curru,<br>
fastiditque solum, sellam haud dignatur eburnam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>125</FONT><br>
qua vehitur, quam traxit avis Iunonia pompam<br>
pennarum expandens, gemmasque elata recludens.<br>
agmina conveniunt, dextras utrinque dederunt,<br>
Dis ait: "Hesperii, satis est dextraeque moraeque,<br>
mensa diesque vocant, periit pars optima lucis."&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>130</FONT><br>
applaudunt regi umbrarum portuque recedunt.<br>
&nbsp;&nbsp;&nbsp;&nbsp;&nbsp;ecce fatigatos laevo curvamine coeli<br>
lentus agens Hyperion equos, curruque reclinans,<br>
viderat Hesperios, et quis novus incola terras<br>
venit in ignotas miratur, eoque morantes &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>135</FONT><br>
cursores animat, Tethidosque hortatur ad undas.<br>
interea ingentem vino cratera propinant,<br>
indulgentque epulis Dis cum regaliter usis<br>
hospitibus, donec gelidis stipata tenebris<br>
induxit somnos nox, atque papavera sparsit. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>140</FONT><br>
&nbsp;&nbsp;&nbsp;&nbsp;&nbsp;postera deformes roseo velamine texit<br>
umbras Aurora, et simulatis fronte capillis.<br>
concurrunt Stygiae feriuntes tympana nymphae,<br>
et recinunt miserum clamoso gutture carmen.<br>
ducentesque choros dominum regemque requirunt.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>145</FONT><br>
turba petit silvas somno experrecta madentes<br>
rore levi suavesque expirans gramen odores.<br>
valle sub obscura liquidis argenteus undis<br>
fons erat, Invidiae sacer, hunc, Narcisse, petisses<br>
tutus, in adversam quia nulla repercutitur lux&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>150</FONT><br>
seu lucis radius speciem, sed quicquid in orbe<br>
est usquam limphis manifesto cernitur illis.<br>
fons mundi speculum est, sed qui speculatur in illo<br>
morbum oculis haurit macidum, et lethale venenum.<br>
huc divertentes cum Dite Hyspana iuventus &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>155</FONT><br>
immisere oculos avide putealibus undis,<br>
et sub aqua mirantur aquas, urbesque, domosque.<br>
agnovere suos portus, nemora, arvaque et aurei<br>
lucida signa Tagi. longe omnibus eminet una<br>
cuncta mari tellus, celeberrima rupibus albis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>160</FONT><br>
hanc spectant, et agros, urbes, vada, flumina, fontes<br>
laudant inviti, hac una regione morantur,<br>
quaeque vident cupiunt, atque invidere videndo.<br>
paulatim increvit pulmonibus ardor anhelis,<br>
lividus ora color, macies cariosa medullas &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>165</FONT><br>
occupat, illi acres pugnant superare dolores.<br>
iamque odio locus est, nec iam discedere possunt.<br>
sic miseri cum flamma aedes circumflua vastat,<br>
excussi somnis media sub nocte paventes<br>
corpora proriperent, obsistit at obvius ignis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>170</FONT><br>
cernentesque adversa oculos, et cassa moventes<br>
effugia exurit feralis taeda lacertos.<br>
&nbsp;&nbsp;&nbsp;&nbsp;&nbsp;ostquam irretitas acies, et vulneris aestus<br>
senserat arderi et frangi iuvenilia corda<br>
Dis, arrisit aquis, laetusque silentia rupit: &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>175</FONT><br>
"spectatae satis, o iuvenes, nimiumque recedant<br>
coelestes lymphae, mens est et numen in illis.<br>
ecce ferunt violas detexaque lilia nymphae,<br>
ecce struunt in serta rosas fontemque coronant."<br>
nondum extreme gravis diverberat ora loquentis &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>180</FONT><br>
imber, et obducto recidentia nubila coelo.<br>
tristis hiems et nox nullo suadente resurgit<br>
vespere, terrarumque orbem intempesta recondit.<br>
per iuga dissiliunt fluctus, volvuntur et imas<br>
in valles, teretesque trahunt de montibus ornos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>185</FONT><br>
intremuere omnes, Dis autem interritus umbras<br>
increpat, et facilem concussit arundine terram.<br>
terra tremit, nigrasque aditum patefecit ad arces.<br>
&nbsp;&nbsp;&nbsp;&nbsp;&nbsp;at dirupta iam ruituris subvolat Auster<br>
nube, pruinosisque cadentes sustinet alis. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>190</FONT><br>
Taenarium nemus umbriferum, tacitaeque cavernas<br>
noctis, et aeternum quibus obdormire sepulchris<br>
adsuevit Morphei pater, haec praetervolat aestu<br>
fulmineo, donec portas prope sensit opacas<br>
stantem Hecaten, mediis qua circumcingitur umbris.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>195</FONT><br>
desilit hic terramque vagis amplectitur ulnis.<br>
laeta viro occurrit Plutonia, dumque stupescit<br>
haud expectatos comites, fugit imbrifer Auster,<br>
et numerosa horret niveis concussa capillis<br>
styria, luctificique fluunt cum grandine nimbi.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>200</FONT><br>
&nbsp;&nbsp;&nbsp;&nbsp;&nbsp;delitias facit hospitibus, Stygiosque lepores<br>
Dis, et in obscuros Trivia comitante recessus<br>
monstrat iter. stant mensae epulis vinoque repletae,<br>
aureo et effulgent operosa cubilia tecto.<br>
accubuere, canente suam accumbentibus Orpheo &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>205</FONT><br>
Euridicen, quaeque olim inter Rhodopeia saxa<br>
fudit ad umbrosas quercus, tenuesque miricas.<br>
Quin etiam immites Thressas flevisset, et Hebro<br>
dimersum caput et cytheram, si non dea mater,<br>
flens dea Calliope, nati compresserat ora. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>210</FONT><br>
conticuit, subitoque oritur miserabile murmur,<br>
quale sepulturis cum naenia flebilis inter<br>
affines canitur resono plangore gementes.<br>
lugentque Hesperii nequaquam in vatis honorem,<br>
pestiferi sed enim torquentur imagine fontis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2> 215</FONT><br>
visorumque memor furit aegris dira cupido<br>
pectoribus, totasque aedes singultibus implent.<br>
nec sua turpari moesto convivia luctu<br>
sustinet ulterius Cereris gener, atque ita fatur:<br>
&nbsp;&nbsp;&nbsp;&nbsp;&nbsp;"ita leves umbrae, celsas ad sydera pinus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>220</FONT><br>
extruite, et fluidas lato super aequore turres,<br>
vosque nisi hospitii pigeat fortassis Iberi.<br>
exhilarate animos, neu quem simulachra dolorem<br>
vana ferant. nam quae niveis fronte insula saxis<br>
emicuit spectans Helecen gelidumque Booten &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>225</FONT><br>
insula, dives opum sedes, veneranda Britannis,<br>
ingentes diffisa suis horrere carinas<br>
discet, et Hispano tandem succumbere ferro."<br>
&nbsp;&nbsp;&nbsp;&nbsp;&nbsp;cincta sub haec aderat torto caput angue Megaera,<br>
horrida tela, ignes, et ahenea monstra ministrans.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2> 230</FONT><br>
ergo incenduntur furiis, Stygiasque ad arenas<br>
armati incedunt, nigros ubi cernere manes<br>
littoribus tot erat, quot apes praesepia circum,<br>
aut aestate solent turmatim irrepere sulcis<br>
formicae. cursansque ignito horrendo flagello &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>235</FONT><br>
undique Tysiphone cessantes verberat umbras.<br>
iam sed in immensum ceu turres seu iuga Pindi<br>
increvere rates, quas et mirata iuventus<br>
Hesperia, et Stygio faciunt vota impia regi.<br>
&nbsp;&nbsp;&nbsp;&nbsp;&nbsp;incubuere omnes, et olenti littore classem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>240</FONT><br>
diducunt mare per gelidum, Cynosuris euntes<br>
respicit, aspectu sed dedignante Calistho,<br>
iamque fremens, ut erat vultu illaetabilis ursa<br>
unguibus immites nimbos concussit, et auras<br>
nubibus infestat, pugnamque Aquilonibus Austros&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>245</FONT><br>
adversum insituit, veteresque resuscitat iras.<br>
&nbsp;&nbsp;&nbsp;&nbsp;&nbsp;at tu, nympharum Thamesis pulcherrima, limphis<br>
alta tuis, procul ut vidisti hostilia signa,<br>
tu dea flumineam spaciosa gurgite frontem<br>
celata, aequoreas turbasti fluctibus undas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2> 250</FONT><br>
donec Ibera cohors ventorum pulsa furore,<br>
et virtute virum, per Hybernica saxa refugit.<br>
illic dira fames Scythicas illapsa per auras,<br>
et Lybico vesana sitis de pulvere nata,<br>
tum Phlegetonteae pestes, rabidique furores, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>255</FONT><br>
ingratusque sibi dolor, et sua funera Erinnis<br>
exornans, nigra Hyspanos sub Tartara mittunt.<br>
&nbsp;&nbsp;&nbsp;&nbsp;&nbsp;sic o sic pereant advorsis undique fatis;<br>
ira Calisthoniae trepidisque impendeat ursae,<br>
sive bibant Tyberim, vel aquas torrentis Iberi,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2> 260</FONT><br>
sive Aurora novo, sero vel sole recedens<br>
Hesperus illustret gentes, umbrasque repellat.<br>
sic pereat, quicunque tuas fleturus in oras<br>
vela inimica dabit Brutique nepotibus, et diis,<br>
o vetus hospitium, sanctumque Britannia nomen!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>265</FONT><br>
&nbsp;&nbsp;&nbsp;&nbsp;&nbsp;tuque viresce diu, dea, ceu Daphneia laurus,<br>
tu, dea, tu foelix Anglorum numen Elisa<br>
non aconitum in te virus, non ensis acumen,<br>
nec magicum vim carmen habet, nec flamma calorem.<br>
scilicet integrum divina potentia pectus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2> 270</FONT><br>
firmat et humano dedit inviolabile ferro.<br>
ergo diu vigeas: procul hinc fuge, pigra senectus,<br>
Ismarioque cuba glaciali frigida saxo,<br>
vel steriles inter quas alluit Ister arenas.<br>
i fuge, coelestes animas tentare nefandum est .&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>275</FONT><br>
fallor? an excessit tardo per inane volatu?<br>
ecce autem rigidam trahit inter nubila pallam,<br>
et tremit, et cani recidunt horrore capilli.<br>
at te, diva, rosis ambit formosa iuventa,<br>
atque Heliconiacas aspergit floribus undas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2> 280</FONT><br>
o diva, o miseris spes Elisabetha Britannis<br>
una, senectutem superes, pulsisque superstes<br>
hostibus, innumeros gemines virtutibus annos.
</p>
 <p class=border></P>

<p>
<table border=0 cellspacing=15 cellpadding=0 align=Center>
<tr>
	<td><a href="/campion.html">Campion</A>
	<td><a href="/neo.html">Neo-Latin</A>
	<td><a href="/index.html">The Latin Library</A>
	<td><a href="/classics.html">The Classics Page</A>
</TABLE>
</p>

</BODY></HTML>