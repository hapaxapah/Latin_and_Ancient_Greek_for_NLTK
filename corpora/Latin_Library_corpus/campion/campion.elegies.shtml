<html>
	<head>
		<title>
			Campion: Elegies
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>THOMAE CAMPIANI ELEGIARUM LIBER
</p>

<p class=border></P>
       
<p>
I. (1619 only)
</p>

<p>
Ver anni lunaeque fuit: pars verna diei;<br>
&nbsp;&nbsp;&nbsp;&nbsp;verque erat aetatis dulce, Sybilla, tuae.<br>
carpentem vernos niveo te pollice flores<br>
&nbsp;&nbsp;&nbsp;&nbsp;
ut vidi, dixi, "tu dea veris eris."<br>
et vocalis&nbsp;"eris" blanditaque reddidit Eccho; &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>5</FONT></B><br>
&nbsp;&nbsp;&nbsp;&nbsp;
allusit votis mimica nympha meis.<br>
vixdum nata mihi simulat suspiria, formam<br>
&nbsp;&nbsp;&nbsp;&nbsp;
quae dum specto tuam plurima cudit Amor.<br>
si taceo, tacet illa; tacentem spiritus urit:<br>
&nbsp;&nbsp;&nbsp;&nbsp;
si loquor, offendor garrulitate deae. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>10</FONT></B><br>
veris amica Venus fetas quoque sanguine venas<br>
&nbsp;&nbsp;&nbsp;&nbsp;
incendit flammis insidiosa suis.<br>
nec minus hac immitis Amor sua spicula nostro<br>
&nbsp;&nbsp;&nbsp;&nbsp;
pectore crudeli fixit acuta manu.<br>
"heu miser," exclamo, "causa non laedor ab una;" &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>15</FONT></B><br>
&nbsp;&nbsp;&nbsp;&nbsp;
"una," Eccho resonat; "quam, rogo, diva, refers?<br>
anne Sybillam?" "illam," respondit: sentio vatem<br>
&nbsp;&nbsp;&nbsp;&nbsp;
mox ego veridicam fatidicamque nimis:<br>
nam perii, et verno quae coepit tempore flamma,<br>
&nbsp;&nbsp;&nbsp;&nbsp;
iam mihi non ullo frigore ponet hyems.&nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>20</FONT></B>
</p>

<p>
II.
</p>

<p>
Cum speciosa mihi mellitaque verba dedisti,<br>
&nbsp;&nbsp;&nbsp;&nbsp;
despectisque aliis primus et unus eram:<br>
mene tuos posuisse sinu refovente calores<br>
&nbsp;&nbsp;&nbsp;&nbsp;
vana putas? an sic foemina nota mihi?<br>
errabas. fateor, veros non sensimus ignes, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>5</FONT></B><br>
&nbsp;&nbsp;&nbsp;&nbsp;
nec mihi mutandus tam cito crescit amor.<br>

nos elephantinos nutrimus pectore foetus,<br>
&nbsp;&nbsp;&nbsp;&nbsp;
qui bene robusti secula multa vident,<br>
dum tua diversis varie mens rapta procellis<br>
&nbsp;&nbsp;&nbsp;&nbsp;
nescit in assueto littore stare diu; &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>10</FONT></B><br>
qui mihi te pactam vidit per foedera sacra,<br>
&nbsp;&nbsp;&nbsp;&nbsp;
cum rediit, vidit foedera nulla dies.<br>
Ottale, successor meus, haud invisa tenere<br>
&nbsp;&nbsp;&nbsp;&nbsp;
per me regna potes, non diuturna tamen.<br>
si promissa semel constaret semper amanti, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>15</FONT></B><br>
&nbsp;&nbsp;&nbsp;&nbsp;
non cuperet tua nunc esse, sed esse mea.<br>
pacta prius nostris penitus complexibus haesit,<br>
&nbsp;&nbsp;&nbsp;&nbsp;
illius illecebrans gratia nota mihi est;<br>
nota sed ante aliis, mecum quos expulit omnes,<br>
&nbsp;&nbsp;&nbsp;&nbsp;
teque eadem quae nos, Ottale, damna manent. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>20</FONT></B><br>
nec tibi proficiet quod sis formosus, habendi<br>
&nbsp;&nbsp;&nbsp;&nbsp;
foemina non semper pendet ab ore viri.<br>
carbones aliquae, vel si quid tetrius illis,<br>
&nbsp;&nbsp;&nbsp;&nbsp;
deliciis spretis, saepe vorare solent,<br>
vidi ego quae cinerem lingua glutiret avara, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>25</FONT></B><br>
&nbsp;&nbsp;&nbsp;&nbsp;
"iamque in amaritie quam mihi suavis!" ait.<br>
multa suis mulier sentit contraria votis,<br>
&nbsp;&nbsp;&nbsp;&nbsp;
prendere quae nemo prae levitate potest.<br>
Ottale, nullus eris si tu sincerus amator.<br>
&nbsp;&nbsp;&nbsp;&nbsp;
ni malus et fallax, Ottale, nullus eris. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>30</FONT></B><br>
nam quis eam teneat, cuius levis ante recurrit<br>
&nbsp;&nbsp;&nbsp;&nbsp;
sidere quam firmo pectore possit amor?
</p>

<p>
III. (1619 only)
</p>

<p>
Ni bene cognosses, melius me nemo meorum,<br>
&nbsp;&nbsp;&nbsp;&nbsp;
hoc condonassem nunc ego, Calve, tibi.<br>
nec mihi dum constat satis hoc quo nomine signem;<br>
&nbsp;&nbsp;&nbsp;&nbsp;
erroremne tuum, stultitiamne vocem.<br>
irascor veteri, quod me magis urit, amico;&nbsp;&nbsp;&nbsp;&nbsp;&nbsp;&nbsp;&nbsp;&nbsp; <b><font size=2>5</FONT></B><br>
&nbsp;&nbsp;&nbsp;&nbsp;
nec nos vulgari foedere iunxit amor.<br>
ira loqui cogit quam vellem durius in te;<br>
&nbsp;&nbsp;&nbsp;&nbsp;
es nimis incautus; nec tibi, Calve, sapis;<br>
formosam qui cum dominam sine teste teneres,<br>
&nbsp;&nbsp;&nbsp;&nbsp;
raro qua, fateor, pulchrior esse solet; &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>10</FONT></B><br>
quaeque tuis multo tibi charior esset ocellis,<br>
&nbsp;&nbsp;&nbsp;&nbsp;
pro qua vovisses forsan, amice, mori:<br>
hanc mihi, quemque adeo nosti, tu credere bardus<br>
&nbsp;&nbsp;&nbsp;&nbsp;
ut velles? talem siccine, crude, mihi?<br>
quid facerem? quis vel potuit minus? illico captus &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>15</FONT></B><br>
&nbsp;&nbsp;&nbsp;&nbsp;
ostendo ingenium, nec bene sanus amo.<br>
muneribus tento, cunctaque Cupidinis arte,<br>
&nbsp;&nbsp;&nbsp;&nbsp;
qua non est, et scis, notior ulla mihi.<br>
vici, et iam (testis mihi sit chorus omnis Amorum)<br>
&nbsp;&nbsp;&nbsp;&nbsp;
osculor invitus, quod tua sola foret.&nbsp;&nbsp;&nbsp;&nbsp;&nbsp;&nbsp;&nbsp;&nbsp; <b><font size=2>20</FONT></B><br>
ista voluptatem mihi scrupulus abstulit omnem,<br>
&nbsp;&nbsp;&nbsp;&nbsp;
et summe iratus tunc tibi, Calve, fui,<br>
quod tua culpa minus fidum te fecit amico;<br>
&nbsp;&nbsp;&nbsp;&nbsp;
qua nisi te purges, non cadet ira mihi.
</p>

<p>
IV.
</p>

<p>
Ille miser facilis cui nemo invidit amores<br>
&nbsp;&nbsp;&nbsp;&nbsp;
felle metuque nimis qui sine tutus amat;<br>
noctes atque dies cui prona inservit amica,<br>
&nbsp;&nbsp;&nbsp;&nbsp;
officiis, regno, et nomine pulsa suis.<br>
nam quis te dominam post tot servilia dicet? &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>5</FONT></B><br>
&nbsp;&nbsp;&nbsp;&nbsp;
ora quis ignavae victa stupebit iners?<br>
imperet, et iubeat quae se constanter amari<br>
&nbsp;&nbsp;&nbsp;&nbsp;
expetit; utcunque est, obsequium omne nocet.<br>
qua (bene quod sperabat) amantes reppulit arte<br>
&nbsp;&nbsp;&nbsp;&nbsp;
Penelope, docta scilicet usa mora, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>10</FONT></B><br>
hac magis incendit, cupidosque potentius ussit;<br>
&nbsp;&nbsp;&nbsp;&nbsp;
deceptamque sua risit ab arte Deus.<br>
nec minus ipsa dolos persensit callida, vinci<br>
&nbsp;&nbsp;&nbsp;&nbsp;
fraude sua voluit, dissimulare tamen:<br>
discite, formosae, non indulgere beatis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>15</FONT></B><br>
&nbsp;&nbsp;&nbsp;&nbsp;
fletibus assuescat siquis amare velit.<br>
nec tristes lachrimae, cita nec suspiria desint,<br>
&nbsp;&nbsp;&nbsp;&nbsp;
audiat et dominae dicta superba tremens:<br>
sit tamen irarum modus, haud illaeta labore<br>
&nbsp;&nbsp;&nbsp;&nbsp;
nox fessum reparet, pacificusque torus; &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>20</FONT></B><br>
quaeque minas misero iactarunt pulchra labella<br>
&nbsp;&nbsp;&nbsp;&nbsp;
mordeat, et victor pectora dura premat;<br>
tum leviter niveis incumbens ore mamillis<br>
&nbsp;&nbsp;&nbsp;&nbsp;
sanguineam exugat dente labroque notam:<br>
sic velut acer eques per pascua laeta triumphet, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>25</FONT></B><br>
&nbsp;&nbsp;&nbsp;&nbsp;
femina iam partes sola ferentis agat.<br>
sed simul orta dies perverterit otia noctis,<br>
&nbsp;&nbsp;&nbsp;&nbsp;
cum veste antiquos induat illa animos:<br>
iamque assurgenti speculumque togamque ministret,<br>
&nbsp;&nbsp;&nbsp;&nbsp;
praestet aquam manibus, calceolumque pedi. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>30</FONT></B><br>
postilla assideat, fessus si forte videtur;<br>
&nbsp;&nbsp;&nbsp;&nbsp;
sin minus, actutum proiiciendus erit.<br>
custos regni amor est; dominantes servat amores<br>
&nbsp;&nbsp;&nbsp;&nbsp;
saevitia, et nullo iure inhibente metus.<br>
odi quod nimium possim, truculenta sit opto,&nbsp;&nbsp;&nbsp;&nbsp;&nbsp;&nbsp;&nbsp;&nbsp; <b><font size=2>35</FONT></B><br>
&nbsp;&nbsp;&nbsp;&nbsp;
dum mea formosa est, dummodo grata mihi.<br>
turbato quot apes furem sectantur ab alveo,<br>
&nbsp;&nbsp;&nbsp;&nbsp;
tot mihi rivales displicuisse velim.<br>
dulce nec invitam foret eripuisse puellam<br>
&nbsp;&nbsp;&nbsp;&nbsp;
e medio iuvenum triste minante choro,&nbsp;&nbsp;&nbsp;&nbsp;&nbsp;&nbsp;&nbsp;&nbsp; <b><font size=2>40</FONT></B><br>
multorumque oculis pariter votisque placentem<br>
&nbsp;&nbsp;&nbsp;&nbsp;
posse per amplexus applicuisse mihi.<br>
Spartanae nomen tantum famamque secutus<br>
&nbsp;&nbsp;&nbsp;&nbsp;
primus apud Graios ausus amare Paris;<br>
quodque vir ille palam, timide petiere Pelasgi,&nbsp;&nbsp;&nbsp;&nbsp;&nbsp;&nbsp;&nbsp;&nbsp; <b><font size=2>45</FONT></B><br>
&nbsp;&nbsp;&nbsp;&nbsp;
crimine utrique pares, unus adulter erat.<br>
quove animo Troiae portas subiisse putatis<br>
&nbsp;&nbsp;&nbsp;&nbsp;
cum rapta insignem coniuge Priamidem?<br>
aurato curru rex, et regina volentes<br>
&nbsp;&nbsp;&nbsp;&nbsp;
accurrunt; fratres, ecce, vehuntur equis;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>50</FONT></B><br>
et populus circum, iuvenesque patresque, globantur,<br>
&nbsp;&nbsp;&nbsp;&nbsp;
aemula spectatum multa puella venit.<br>
unam omnes Helenam spectant, gratantur ovantes<br>
&nbsp;&nbsp;&nbsp;&nbsp;
omnes uni Helenae; sed Paris ipse sibi.<br>
illi vel fratres talem invidere, sed illi &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>55</FONT></B><br>
&nbsp;&nbsp;&nbsp;&nbsp;
suave fuit, quod res invidiosa fuit.<br>
o foelix cui per tantos nupsisse tumultus<br>
&nbsp;&nbsp;&nbsp;&nbsp;
contigit, et dignum bello habuisse torum.<br>
ut tam pulchra meis cadant quoque praemia coeptis,<br>
&nbsp;&nbsp;&nbsp;&nbsp;
optarem pugnas et tua fata, Pari.&nbsp;&nbsp;&nbsp;&nbsp;&nbsp;&nbsp;&nbsp;&nbsp; <b><font size=2>60</FONT></B>
</p>

<p>
V.
</p>

<p>
Prima suis, Fanni, formosis profuit aetas,<br>
&nbsp;&nbsp;&nbsp;&nbsp;
solaque de facie rustica pugna fuit;<br>
donec vis formae succrevit, viribus aurum,<br>
&nbsp;&nbsp;&nbsp;&nbsp;
quo sine nunc vires, et bona forma iacet.<br>
ergo sapis triplici nummos qui congeris arca:&nbsp;&nbsp;&nbsp;&nbsp;&nbsp;&nbsp;&nbsp;&nbsp; <b><font size=2>5</FONT></B><br>
&nbsp;&nbsp;&nbsp;&nbsp;
semper quod dones, quodque supersit habes.<br>
ultro te iuvenes, ultro petiere puellae,<br>
&nbsp;&nbsp;&nbsp;&nbsp;
rivales de te diraque bella movent.<br>
at non arenti color est tibi laetior arvo,<br>
&nbsp;&nbsp;&nbsp;&nbsp;
labra sed incultis asperiora rubis. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>10</FONT></B><br>
vel nulli, vel sunt atri rubigine dentes,<br>
&nbsp;&nbsp;&nbsp;&nbsp;
iamque anima ipsa Stygem et busta senilis olet.<br>
forsitan ingenium quod amabile ducis amantes;<br>
&nbsp;&nbsp;&nbsp;&nbsp;
hei mihi, quod nimium hest haec quoque causa levis!<br>
sit tamen ampla satis per se; tibi nulla fuisset, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>15</FONT></B><br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;qui nihilo plus quam magna crumena sapis.<br>
ceu lepidus coleris tamen et formosus, Adoni,<br>
nec fugit amplexus lauta puella tuos.<br>
nonnullae accedunt quas tu, furiose, repellis;<br>
&nbsp;&nbsp;&nbsp;&nbsp;
pulsisque, ut par est, lacrima crebra cadit. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>20</FONT></B><br>
o foelix, si non odiosa podagra gravaret,<br>
&nbsp;&nbsp;&nbsp;&nbsp;
nervus et effetus, membraque inepta senis,<br>
si non ingratae Veneris funesta puellae<br>
&nbsp;&nbsp;&nbsp;&nbsp;
supplicia afflictus pesque manusque daret!<br>
te tamen haud ulli possunt arcere dolores &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>25</FONT></B><br>
&nbsp;&nbsp;&nbsp;&nbsp;
cum petit amplexus foemina cara tuos.<br>
plurima possit amor; verum si olfecerit aurum<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;mulcebit barbam Mellia nostra tuam.
</p>

<p>
VI.
</p>

<p>
Caspia, tot poenas meruit patientia nostra?<br>
&nbsp;&nbsp;&nbsp;&nbsp;
culpa erat insistens primo in amore fides?<br>
mene fugis quod iussa feram? quod fortis amator<br>
&nbsp;&nbsp;&nbsp;&nbsp;
non succumbo malis quae dare multa potes?<br>
Troile, non illud nocuit tibi, Cressis acerbas &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>5</FONT></B><br>
&nbsp;&nbsp;&nbsp;&nbsp;
eripuit tandem commiserata moras,<br>
non illud solis in terris questa puella est<br>
&nbsp;&nbsp;&nbsp;&nbsp;
dum rapit infidum mobilis aura virum,<br>
saepe alios levitas, sed nos constantia laedit;<br>
&nbsp;&nbsp;&nbsp;&nbsp;
supplicium pietas et benefacta timent. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>10</FONT></B><br>
forsan erit miserorum aliquis gravis ultor amantum,<br>
&nbsp;&nbsp;&nbsp;&nbsp;
cui longa poenas pro feritate dabis.<br>
ah memini ignoto languentia membra dolore,<br>
&nbsp;&nbsp;&nbsp;&nbsp;
et speciem ereptam pene fuisse tibi;<br>
more meo lacrimans aderam, fidusque minister, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>15</FONT></B><br>
&nbsp;&nbsp;&nbsp;&nbsp;
tum mihi facta malis lenior ipsa tuis;<br>
protinus insensum tibi supplex invoco numen,<br>
&nbsp;&nbsp;&nbsp;&nbsp;
et subita ex votis est revocata salus.<br>
tanti erit in nostro semel ingemuisse furore,<br>
&nbsp;&nbsp;&nbsp;&nbsp;
tanta erat in propriis pax aliena malis. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>20</FONT></B><br>
quid precibus valeam tua pectora ferrea norunt,<br>
&nbsp;&nbsp;&nbsp;&nbsp;
et nossent melius, sed mea fata vetant.<br>
multa tamen cupiam pro te discrimina inire,<br>
&nbsp;&nbsp;&nbsp;&nbsp;
multa iube, dulcis nam labor omnis erit.<br>
dulcis erit, sed erit labor; heu miserere laboris; &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>25</FONT></B><br>
&nbsp;&nbsp;&nbsp;&nbsp;
noster ab hac nimium parte laborat amor.<br>
saevitiam natura feris, sed moribus apta<br>
&nbsp;&nbsp;&nbsp;&nbsp;
corpora, et arma manu, fronte, vel ore dedit;<br>
humana includi formoso pectore corda<br>
&nbsp;&nbsp;&nbsp;&nbsp;
iussit, in hac specie quaeritur unus amor. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>30</FONT><font color="#AF0000"><br>
</FONT></B>quo speciosa magis tanto tu mitior esses:<br>
&nbsp;&nbsp;&nbsp;&nbsp;
me miserum! tanto saevior ira tua est.<br>
ingentesque animos assumis conscia formae,<br>
&nbsp;&nbsp;&nbsp;&nbsp;
virtutes novit foemina quaeque suas.<br>
si lubet accedat reliquis clementia, palmam&nbsp;&nbsp;&nbsp;&nbsp;&nbsp;&nbsp;&nbsp;&nbsp; <b><font size=2>35</FONT><font color="#AF0000"><br>
</FONT></B>&nbsp;&nbsp;&nbsp;&nbsp;&nbsp;&nbsp;&nbsp;&nbsp;ut sine rivali me tribuente feras.<br>
dotibus ingenii superas et corporis omnes,<br>
&nbsp;&nbsp;&nbsp;&nbsp;
hoc uno vinci nomine turpe puta. 
</p>

<p>
VII.
</p>

<p>
Tene ego desererem? mater velut anxia natum,<br>
&nbsp;&nbsp;&nbsp;&nbsp;
unanimem aut fratrem prodere chara soror?<br>
delerem ex animo tam suaves immemor horas?<br>
&nbsp;&nbsp;&nbsp;&nbsp;
delicias, lusus, basia docta, iocos?<br>
desine iam teneros fletu corrumpere ocellos; &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>5</FONT></B><br>
&nbsp;&nbsp;&nbsp;&nbsp;
ante calor flammis excidet, unda mari,<br>
et prius a domina discendent sidera luna,<br>
&nbsp;&nbsp;&nbsp;&nbsp;
quam te destituat, me violante, fides.<br>
ista manus nobis aequalia foedera sanxit,<br>
&nbsp;&nbsp;&nbsp;&nbsp;
quam tu nunc lachrimis suspiciosa lavas. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>10</FONT></B><br>
semper habes aliquid querelo sub corde timoris,<br>
&nbsp;&nbsp;&nbsp;&nbsp;
foemineo multi sunt in amore metus.<br>
saepe mihi Thesei memoras fugientia vela,<br>
&nbsp;&nbsp;&nbsp;&nbsp;
utque erat indigno Dido cremata rogo.<br>
neglectis quaecunque solent miserisque nocere, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>15</FONT></B><br>
&nbsp;&nbsp;&nbsp;&nbsp;
haec tua sed nondum pectora laesa dolent.<br>
quid feci? mea tu, cum non sint, crimina ploras;<br>
&nbsp;&nbsp;&nbsp;&nbsp;
hocne fides? mores hoc meruere mei?<br>
forte licet miseras fiducia fallat amantes,<br>
&nbsp;&nbsp;&nbsp;&nbsp;
plus illa insanus possit obesse metus.&nbsp;&nbsp;&nbsp;&nbsp;&nbsp;&nbsp;&nbsp;&nbsp; <b><font size=2>20</FONT></B><br>
lugubri exemplo Cephali sat fabula nota est,<br>
&nbsp;&nbsp;&nbsp;&nbsp;
ne nimium ex Procri sit tibi, nostra, cave.
</p>

<p>
VIII.
</p>

<p>
Parce, puer Veneris, parce, imperiose Cupido,<br>
&nbsp;&nbsp;&nbsp;&nbsp;
iam nimis intentas vertis in ora faces:<br>
ah pudet, abiectus cecidi, miserere iacentis;<br>
&nbsp;&nbsp;&nbsp;&nbsp;
quem modo laesisti, nunc tueare, timor.<br>
"rusticus ille prior fuit, ingratusque puellae, &nbsp;&nbsp;&nbsp;&nbsp;&nbsp;&nbsp;&nbsp;&nbsp; <b><font size=2>5</FONT></B><br>
&nbsp;&nbsp;&nbsp;&nbsp;
hic tamen ingenue signa fatentis habet."<br>
vixdum prima diem reserarant lumina solis,<br>
&nbsp;&nbsp;&nbsp;&nbsp;
sum thalamum sibi, pulchra Sybilla, tuum.<br>
horrida rura virum, sed non metuenda, tenebant;<br>
&nbsp;&nbsp;&nbsp;&nbsp;
tutum rivali fecit in urbe locum. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>10</FONT></B><br>
ipsa etiam speciosa toro sed sola recumbens<br>
&nbsp;&nbsp;&nbsp;&nbsp;
adventum primo visa probare meum.<br>
dissumulans sic fata. "quid hoc? absente marito<br>
&nbsp;&nbsp;&nbsp;&nbsp;
ad nuptae iuvenem stare cubile decet."<br>
ast ego, virgineum diffundens ore ruborem, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>15</FONT></B><br>
&nbsp;&nbsp;&nbsp;&nbsp;
respondi blandus quae mihi iussit Amor.<br>
longa dehinc variis teritur sermonibus hora<br>
&nbsp;&nbsp;&nbsp;&nbsp;
dum votis obstat sola ministra meis:<br>
optabam tacitus, licet haud inamabilis esset,<br>
&nbsp;&nbsp;&nbsp;&nbsp;
membra feris miserae diripienda dari. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>20</FONT></B><br>
discedant famulae, quoties locus aptus amori,<br>
&nbsp;&nbsp;&nbsp;&nbsp;
nec domina sistant vel revocante gradus;<br>
adversatur herae si quae crudelis amanti est,<br>
&nbsp;&nbsp;&nbsp;&nbsp;
invidiamque sibi diraque bella parit.<br>
iamne vacat monstrare aliis praecepta pudoris &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>25</FONT></B><br>
&nbsp;&nbsp;&nbsp;&nbsp;
cum reus indictae rusticitatis agar?<br>
forte ministra moras, sed quas abitura, trahebat,<br>
&nbsp;&nbsp;&nbsp;&nbsp;
mansit et illa diu ut posset abesse diu.<br>
sed nec eat prorsus, iusta illam causa morata est,<br>
&nbsp;&nbsp;&nbsp;&nbsp;
quae discedenti tum mihi nulla foret. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>30</FONT></B><br>
verbis affari, nudos spectare lacertos,<br>
&nbsp;&nbsp;&nbsp;&nbsp;
caetera ne liceant, haec quoque pondus habent.<br>
dum velut iratae cupio non esse molestus,<br>
&nbsp;&nbsp;&nbsp;&nbsp;
in me odia incendi credulitate mea.<br>
tu tamen hanc veniam vati concede, Cupido, <b><font size=2>35</FONT></B><br>
&nbsp;&nbsp;&nbsp;&nbsp;
perque tuas iuro, flammea tela, faces<br>
nulla leves posthac conatus verba repellent;<br>
&nbsp;&nbsp;&nbsp;&nbsp;
cassibus exibit foemina nulla meis.<br>
candida seu nigra est, mollis seu dura, pudica<br>
&nbsp;&nbsp;&nbsp;&nbsp;
sive levis, iuevenis sive adeo illa senex; &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>40</FONT></B><br>
qualiscunque datur, modo sit formosa, rogare<br>
&nbsp;&nbsp;&nbsp;&nbsp;
non metuam, et longa sollicitare prece.<br>
quae nolit, poterit satis illa negare petenti;<br>
&nbsp;&nbsp;&nbsp;&nbsp;
quae velit, illa tamen saepe petita, velit.<br>
nolit, sive velit, semper repetenda puella est; &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>45</FONT></B><br>
&nbsp;&nbsp;&nbsp;&nbsp;
hoc ferri grate munus utrique solet.<br>
si perversa, tamen formam placuisse iuvabit;<br>
&nbsp;&nbsp;&nbsp;&nbsp;
si cupida, optato convenit apta viro.<br>
annuit, et vultu probat haec ridente Cupido,<br>
&nbsp;&nbsp;&nbsp;&nbsp;
iamque nova incedo mactus amator ope; &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>50</FONT></B><br>
indico tamen hoc vobis, mala turba, puellae,<br>
&nbsp;&nbsp;&nbsp;&nbsp;
cum peto vos, culpam ne memorate meam.
</p>

<p>
IX.
</p>

<p>
Ergo meam ducet? deducet ab urbe puellam<br>
&nbsp;&nbsp;&nbsp;&nbsp;
cui rutilo sordent ora perusta cane?<br>
Mellea iamne meo valedicere possit amori,<br>
&nbsp;&nbsp;&nbsp;&nbsp;
urbeque posthabita vilia rura colet?<br>
anne fides, sensusque simul periere? sequetur &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>5 </FONT></B>&nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font color="#AF0000"><br>
</FONT></B>&nbsp;&nbsp;&nbsp;&nbsp;&nbsp;&nbsp;&nbsp;&nbsp;post tot formosos illa senile iugum?<br>
"pauperis uxor sim potius quam regis amica,"<br>
&nbsp;&nbsp;&nbsp;&nbsp;
sic ais; ah stulte relligiosa sapis!<br>
verum habeas; quid enim tibi, perfida, tristius optem<br>
&nbsp;&nbsp;&nbsp;&nbsp;
quam tali dignam concubuisse viro? &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>10</FONT></B><br>
utrique et similes parias; patris exprimat ora<br>
&nbsp;&nbsp;&nbsp;&nbsp;
progenies; mores ingeniumque tuum.<br>
vitam igitur nobis pingui de rure maritus<br>
&nbsp;&nbsp;&nbsp;&nbsp;
eripiet, miserae perfugiumque animae?<br>
tam tristes taedas peterit nox ulla videre? &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>15</FONT><font color="#AF0000"><br>
</FONT></B>&nbsp;&nbsp;&nbsp;&nbsp;&nbsp;&nbsp;&nbsp;&nbsp;Endimeoneis raptave Luna genis?<br>
igneus horrentes inducat turbo procellas,<br>
&nbsp;&nbsp;&nbsp;&nbsp;
et rapiat flores aura prophana sacros;<br>
Tartareique canes diros ululent Hymenaeos,<br>
&nbsp;&nbsp;&nbsp;&nbsp;
praedicat lites scissaque flamma facum. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>20</FONT></B><br>
strataque cum lecti genialis sponsa recludit<br>
&nbsp;&nbsp;&nbsp;&nbsp;
per totum videat serpere monstra torum.<br>
vos parvique Lares, nocturni et ridiculi dii,<br>
&nbsp;&nbsp;&nbsp;&nbsp;
terrea Pigmaeo gens oriunda Obera,<br>
raso qui capitis, cilii, mentique capillo &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>25</FONT></B><br>
&nbsp;&nbsp;&nbsp;&nbsp;
luditis indignos, turba iocosa, viros:<br>
raptaque per somnum vihitis qui corpora, et altis<br>
&nbsp;&nbsp;&nbsp;&nbsp;
fossis aut undo ponitis illa lacu:<br>
confluite huc, vestro nimium res digna cachinno est.<br>
&nbsp;&nbsp;&nbsp;&nbsp;
eia agite, o lepidi, protinus ite, Lares, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>30</FONT></B><font size="-1"><br>
</FONT>pulchramque informi positam cum coniuge sponsam<br>
&nbsp;&nbsp;&nbsp;&nbsp;
eripite, haud ullo conspiciente dolos;<br>
amplexumque meos cum se sperabit amores,<br>
&nbsp;&nbsp;&nbsp;&nbsp;
stramineam pupam brahcia dura ferant,<br>
aut tritum teneat carioso pene Priapum, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>35</FONT></B><br>
&nbsp;&nbsp;&nbsp;&nbsp;
praeclare ut miseram rideat omnis ager;<br>
fabula nec toto crebrescat notior orbe,<br>
&nbsp;&nbsp;&nbsp;&nbsp;
huic cedant claudi probra venusta dei;<br>
ipseque nescierim, quamvis dolor intus et ira<br>
&nbsp;&nbsp;&nbsp;&nbsp;
aestuet, in risus solvar an in lachrimas. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>40</FONT></B>
</p>

<p>
X.
</p>

<p>
Illa mihi merito nox est infausta notanda,<br>
&nbsp;&nbsp;&nbsp;&nbsp;
quam votum veneri sprevit amica torum.<br>
sic promissa fides? reditum sic ausa pacisci<br>
&nbsp;&nbsp;&nbsp;&nbsp;
improba deque meo vix revocanda sinu?<br>
credideram, persuasit Amor, suasere tenenti &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>5</FONT></B><br>
&nbsp;&nbsp;&nbsp;&nbsp;
quae mihi discedens oscula longa dedit.<br>
ergo vigil, tacitusque tori de parte cubavi,<br>
&nbsp;&nbsp;&nbsp;&nbsp;
esset ut infidae foedifragaeque locus.<br>
adieci porrho plumas et lintea struxi,<br>
&nbsp;&nbsp;&nbsp;&nbsp;
mollius ut tenerum poneret illa latus: &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>10</FONT></B><br>
nulla venit, quamvis visa est mihi saepe venire;<br>
&nbsp;&nbsp;&nbsp;&nbsp;
quae cupidos oculos falleret umbra fuit.<br>
audito quoties dicebam murmure laetus<br>
&nbsp;&nbsp;&nbsp;&nbsp;
"iam venit!" extendo brachia, nulla venit.<br>
me strepitu latebrosa attentum bestia lusit, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>15</FONT></B><br>
&nbsp;&nbsp;&nbsp;&nbsp;
spemque avido ventis mota fenestra dedit.<br>
sic desiderio tandem languere medulla<br>
&nbsp;&nbsp;&nbsp;&nbsp;
coepit, inasssuetis ignibus hausta fuit.<br>
iamque erat ut cuperem gelida de rupe, Prometheu,<br>
&nbsp;&nbsp;&nbsp;&nbsp;
expectare tuas, vulnere crudus, aves.&nbsp;&nbsp;&nbsp;&nbsp;&nbsp;&nbsp;&nbsp;&nbsp; <b><font size=2>20</FONT></B><br>
at quanto levior iam tum mihi poena fuisset<br>
&nbsp;&nbsp;&nbsp;&nbsp;
captasse impasti ludicra poma senis.<br>
ecquis erit miser? inveniat quam possit amare,<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;quam cupide indicta nocte manere velit.<br>
me videat quisquis sponsae periuria nescit;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>25</FONT></B><br>
&nbsp;&nbsp;&nbsp;&nbsp;
en lachrimis oculi lividaque ora tument,<br>
insomnique horrent artus, dum forsitan illa<br>
&nbsp;&nbsp;&nbsp;&nbsp;
immemor, et dulci victa sopore, iacet.<br>
nec metuit promissa; fidem nam perdidit et me;<br>
&nbsp;&nbsp;&nbsp;&nbsp;
nec timuit, quorum est numine abusa, deos. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>30</FONT></B><br>
conventum in silvis statuit Babilonia Thisbe<br>
&nbsp;&nbsp;&nbsp;&nbsp;
cum iuvene ardenti, sed prior ipsa venit:<br>
cumqeu viro periit, qui si potuisset abesse,<br>
&nbsp;&nbsp;&nbsp;&nbsp;
haud scio nox miserae tristior utra foret.<br>
non iter in silvas, nec erat tibi cura cavendi &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>35</FONT></B><br>
&nbsp;&nbsp;&nbsp;&nbsp;
custodes, potuit tota patere domus,<br>
si velles saltem, si non periura fuisses,<br>
&nbsp;&nbsp;&nbsp;&nbsp;
basia si veri signa caloris erant.<br>
nam quid detinuit? famulis pax una: quid ergo?<br>
&nbsp;&nbsp;&nbsp;&nbsp;
sex septemve gradus? ianua aperta? torus, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>40</FONT></B><br>
et qui te misere remoratus quaerat in illo?<br>
&nbsp;&nbsp;&nbsp;&nbsp;
haeccine tam fuerat triste subire tibi?<br>
quam vellem causam vel inanem fingere posses,<br>
&nbsp;&nbsp;&nbsp;&nbsp;
invito ut faceres ista coacta metu:<br>
sed nihil occurrit, res est indigna, nefasque; &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>45</FONT></B><br>
&nbsp;&nbsp;&nbsp;&nbsp;
impia, fecisti dirum in amore scelus,<br>
quod nullis poterit precibus lachrimisve piari,<br>
&nbsp;&nbsp;&nbsp;&nbsp;
ni mihi sex noctes sacrificare velis.
</p>

<p>
XI.
</p>

<p>
Qui sapit ignotas timeat spectare puellas;<br>
&nbsp;&nbsp;&nbsp;&nbsp;
hinc iuvenum atque senum maxima turba petit.<br>
incautos novitate rapit non optuma forma,<br>
&nbsp;&nbsp;&nbsp;&nbsp;
quemque semel prendit non cito solvit Amor.<br>
quod pulchrum varium est; species non una probatur, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>5</FONT></B><br>
&nbsp;&nbsp;&nbsp;&nbsp;
nec tabulis eadem conspicienda Venus.<br>
sive lepos oculis, in vultu seu rosa fulget,<br>
&nbsp;&nbsp;&nbsp;&nbsp;
compositis membris si decor aptus inest,<br>
gratia sive pedes, leviter seu brachia motat,<br>
&nbsp;&nbsp;&nbsp;&nbsp;
undique spectanti retia tendit Amor. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>10</FONT></B><font size="-1"><br>
</FONT>distineat iuvenem neque pompa, nec aurea vestis,<br>
&nbsp;&nbsp;&nbsp;&nbsp;
nec picti currus, mormoreaeve fores:<br>
raro urbem solus provecta nocta pererret,<br>
&nbsp;&nbsp;&nbsp;&nbsp;
nox tenebris fieri multa proterva sinit;<br>
siqua die placita est, noctu pulcherrima fiet: &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>15</FONT></B><br>
&nbsp;&nbsp;&nbsp;&nbsp;
adde merum, Phaedram possit amare gener.<br>
haec ego: cum contra est telis facibusque minatus,<br>
&nbsp;&nbsp;&nbsp;&nbsp;
ni silieam, triplex pectore vulnus Amor.
</p>

<p>
XII
</p>

<p>
Qui gerit auspiciis res et, nisi consulat exta,<br>
&nbsp;&nbsp;&nbsp;&nbsp;
nil agit, hic subitos nescit abire dies.<br>
suspiciosa mora est, fortuna irridet inertes,<br>
&nbsp;&nbsp;&nbsp;&nbsp;
omnia praecipiti dans redimensque manu.<br>
dum Menelaus abest, Helenen Priameius urget, <b><font color="#AF0000">&nbsp;&nbsp;&nbsp;&nbsp;&nbsp;&nbsp;&nbsp;&nbsp;</FONT><font size=2>5</FONT></B><br>
&nbsp;&nbsp;&nbsp;&nbsp;
urgentique aderant numina Fors et Amor.<br>
Herus aeque omnes voluere cubilia, solus<br>
&nbsp;&nbsp;&nbsp;&nbsp;
Laeander Cypria sed duce victor amat.<br>
solus congreditur dubia sub luce puellam<br>
&nbsp;&nbsp;&nbsp;&nbsp;
defessam sacris anti ministeriis.&nbsp;&nbsp;&nbsp;&nbsp;&nbsp;&nbsp;&nbsp;&nbsp; <b><font size=2>10</FONT></B><br>
saepe opportune cadit importuna voluntas,<br>
&nbsp;&nbsp;&nbsp;&nbsp;
insperataque sors ad cita vota venit.<br>
parva sed immemoris sponsi cunctatio Thisben<br>
&nbsp;&nbsp;&nbsp;&nbsp;
seque per umbrosum praecipitavit iter.<br>
una dies aufert quod secula nulla resolvent, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>15</FONT></B><br>
&nbsp;&nbsp;&nbsp;&nbsp;
secula quod dederint nulla, dat una dies.<br>
mane rosas si non decerpis, vespere lapsas<br>
&nbsp;&nbsp;&nbsp;&nbsp;
aspiecies spinis succubuisse suis.<br>
dum iuvat, et fas est, praesentibus utere; totum<br>
&nbsp;&nbsp;&nbsp;&nbsp;
incertum est quod erit; quid fuit, invalidum. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>20</FONT></B>
</p>

<p>
XIII.
</p>

<p>
AD EDOARDUM MYCHELBURNUM DE OBITU SORORIS
</p>

<p>
Ergone perpetuos dabit umbra sororia fletus?<br>
&nbsp;&nbsp;&nbsp;&nbsp;
inque fugam molles ossea forma deas?<br>
sic, Edoarde, situ ferali horrenda Thalia<br>
&nbsp;&nbsp;&nbsp;&nbsp;
antiquosque sales deliciasque abiget?<br>
carmina nequaquam tangunt funebria manes. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>5</FONT></B><br>
&nbsp;&nbsp;&nbsp;&nbsp;
impetrabilior saxa ad acuta canas.<br>
parce piam cruciare animam; si chara sorori<br>
&nbsp;&nbsp;&nbsp;&nbsp;
exstinctae superest, ne sit iniqua tibi.<br>
aspice, distortis elegeia lassa capillis<br>
&nbsp;&nbsp;&nbsp;&nbsp;
procubuit, lachrymis arida facta suis; &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>10</FONT></B><br>
ecce, premit, frustraque oculos exsolvit inanes:<br>
&nbsp;&nbsp;&nbsp;&nbsp;
prodiga quod sparsim fudit, egena sitit.<br>
sic proiecta graves Istri glacialis ad undas<br>
&nbsp;&nbsp;&nbsp;&nbsp;
dicitur emeritum deposuisse caput.<br>
sic exhausta sacri vatis lugubre canendo &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>15</FONT></B><br>
&nbsp;&nbsp;&nbsp;&nbsp;
exilium, et tardos ad meliora deos.<br>
iam satis est, Edoarde, tui miserere, deaeque;<br>
&nbsp;&nbsp;&nbsp;&nbsp;
fessa dea est nimium sollicitata diu.<br>
assueti redeant animi, solatia, lusus;<br>
&nbsp;&nbsp;&nbsp;&nbsp;
exuat atratam vestra Thalia togam. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>20</FONT></B><br>
nec te detineat formae pereuntis imago;<br>
&nbsp;&nbsp;&nbsp;&nbsp;
ad manes abiit non reditura soror.<br>
neve recorderis quae verba novissima dixit;<br>
&nbsp;&nbsp;&nbsp;&nbsp;
praesidio illa minus proficiente iuvant.<br>
verba dolorem acuunt, solvunt oblivia curas, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>25</FONT></B><br>
&nbsp;&nbsp;&nbsp;&nbsp;
immemores animos cura dolorque fugit.<br>
sed tua si pietas monitis parere recusat,<br>
&nbsp;&nbsp;&nbsp;&nbsp;
aegraque mens constans in feritate sua est,<br>
nulla sit in terris regio, non ora, nec aetas<br>
&nbsp;&nbsp;&nbsp;&nbsp;
inscia ploratus, insatiate, tui. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>30</FONT></B><br>
non Hyades tantum celebrent fulgentia coelo<br>
&nbsp;&nbsp;&nbsp;&nbsp;
sidera, fraternus quas reparavit amor,<br>
quantum fama tuas lacrhimas, obitusque sororis;<br>
&nbsp;&nbsp;&nbsp;&nbsp;
o bene defleto funere digna soror!<br>
et, tibi, si placet hoc, indulge, Edoarde, dolori;&nbsp;&nbsp;&nbsp;&nbsp;&nbsp;&nbsp;&nbsp;&nbsp; <b><font size=2>35</FONT></B><br>
&nbsp;&nbsp;&nbsp;&nbsp;
singultuque gravem pectore pasce animum.<br>
tristitiam levat ipsa dies; gaudebit et ultro<br>
&nbsp;&nbsp;&nbsp;&nbsp;
ascitis tandem mens vegetare iocis. 
</p>

<p>
XIV. (1595 only)
</p>

<p>
Ite procul tetrici, moneo, procul ite severi,<br>
&nbsp;&nbsp;&nbsp;&nbsp;
ludit censuras pagina nostra graves.<br>
ite senes, nisi forte aliquis torpente medulla<br>
carminibus flammas credit inesse meis.<br>
aptior ad teneros lusus florentor aetas; &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>5</FONT></B><br>
&nbsp;&nbsp;&nbsp;&nbsp;
vel iuvenis, vel me docta puella legat.<br>
et vatem celebrant Bruti de nomine primum<br>
&nbsp;&nbsp;&nbsp;&nbsp;
qui molles elegos et sua furta canat.<br>
probro nec semper fax sit tua, Phoebe, remota<br>
&nbsp;&nbsp;&nbsp;&nbsp;
fervet ab innato flamma calore magis. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>10</FONT></B><br>
nobis egelidas Neptunus molliit auras<br>
&nbsp;&nbsp;&nbsp;&nbsp;
qui fovet amplexu litora lata suo.<br>
et nos Phoebus amat, quantumque hieme abdicat, ardens<br>
&nbsp;&nbsp;&nbsp;&nbsp;
tanto plus facili conspicit ore pater.<br>
quid sacras memorem nymphis habilantibus undas, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>15</FONT></B><br>
&nbsp;&nbsp;&nbsp;&nbsp;
sive tuas, Thamesis, sive, Sabrina, tuas?<br>
mille etiam Charites silveis, totidemque Napaeae,<br>
&nbsp;&nbsp;&nbsp;&nbsp;
tot Veneres, tot eunt indigenae deae.<br>
ut taceam musas, toto quas orbe silentes<br>
&nbsp;&nbsp;&nbsp;&nbsp;
Chaucerus mira fecerat arte loqui. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>20</FONT></B><br>
ille Palaemonios varie depinxit amores,<br>
&nbsp;&nbsp;&nbsp;&nbsp;
infidamque viro Chressida Dardanio.<br>
prodigiosa illo dictante canebat arator<br>
&nbsp;&nbsp;&nbsp;&nbsp;
ludicra, decertans cum molitore faber.<br>
sic peregrinantum ritus perstringit aniles, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>25</FONT></B><br>
&nbsp;&nbsp;&nbsp;&nbsp;
rivalemque dei devovet usque papam.<br>
quis deus, o vates magnis erepte tenebris,<br>
&nbsp;&nbsp;&nbsp;&nbsp;
admovit capiti lumina tanta tuo?<br>
fabula nec vulgi, nec te Romana fefellit<br>
&nbsp;&nbsp;&nbsp;&nbsp;
pompa, nec Ausonii picta theatra lupi. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>30</FONT></B><br>
imperio titubante novos sibi finxit honores<br>
&nbsp;&nbsp;&nbsp;&nbsp;
queis mundi dominos callida Roma tenet.<br>
iuris sola sui gentes procul Anglia ridet<br>
&nbsp;&nbsp;&nbsp;&nbsp;
tendentes Latio libera colla iugo.<br>
sacra libertate dea regnante potimur, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>35</FONT></B><br>
&nbsp;&nbsp;&nbsp;&nbsp;
quae dare iam nobis otia sola potest.<br>
omnia nnc pacem, montesque urbesque fatentur,<br>
&nbsp;&nbsp;&nbsp;&nbsp;
cum Venere et nudo qui pede saltat Amor.<br>
pacis amans deus est, quamvis fera bella Cupido<br>
&nbsp;&nbsp;&nbsp;&nbsp;
corde gerens nostro semper ad arma vocat.&nbsp;&nbsp;&nbsp;&nbsp;&nbsp;&nbsp;&nbsp;&nbsp; <b><font size=2>40</FONT></B><br>
alme puer, teneris adsit tua gratia musis,<br>
&nbsp;&nbsp;&nbsp;&nbsp;
paces suve deae, seu tua bella canunt.
</p>

<p>
XV. (1595 only)
</p>

<p>
DE MELLEA LUSUS
</p>

<p>
Pulchra roseta inter mea Mellea pulchrior illis<br>
dum legit umbroso mollia fraga solo,<br>
venit Amor, qui iam pharetra positisque sagittis<br>
gestitat ignivomo ferra forata cavo.<br>
pulvis agit sine voce pilas ubi concipit ignem, <b><font color="#AF0000">&nbsp;&nbsp;&nbsp;&nbsp;&nbsp;&nbsp;&nbsp;&nbsp;</FONT><font size=2>5</FONT><font color="#AF0000"><br>
</FONT></B>et nivis in tacito pulvere candor inest.<br>
audax o nimium puer! o versute Cupido!<br>
tu ne ferebaris caecus? at ipse vides,<br>
argutoque minax intendis acumine ferrum.<br>
intueror, licet hac fronde latere velis. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>10</FONT></B><br>
erubuit deprensus Amor, risuque fugavit<br>
mollitiem, et dixit "tu mihi miles eris.<br>
si confirmandus de more poposceris aurum,<br>
aurea virgo tibi haec oscula quinque dabit.<br>
post illa ut nostris possit succedere castris, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>15</FONT></B><br>
aurea iam de te basia quinque feret."<br>
"immo etiam de me centum, vel millia centum,<br>
et placeas mage si prodigus esse velis."<br>
dixi, aufugit Amor, pictasque reverberat alas,<br>
nos veriti numen mutua labra damus. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>20</FONT></B><br>
gessimus acre dehinc ductore Cupidine bellum,<br>
et reparat nova nos in nova bella dies.
</p>

<p>
XVI. (1595 only)
</p>

<p>
CASPIA POTITUS LAETATUR
</p>

<p>
Quos cupiam laetus? quos alloquar? anne deorum<br>
&nbsp;&nbsp;&nbsp;&nbsp;
formosorum aliquem noster adibit amor?<br>
tutius an manes tacitasque exoscitet umbras?<br>
&nbsp;&nbsp;&nbsp;&nbsp;
sors erit invidiae facta beata nimis.<br>
tum neque Shora suos audebit prodere lusus, <b><font color="#AF0000">&nbsp;&nbsp;&nbsp;&nbsp;&nbsp;&nbsp;&nbsp;&nbsp;</FONT><font size=2>5</FONT><font color="#AF0000"><br>
</FONT></B>&nbsp;&nbsp;&nbsp;&nbsp;&nbsp;&nbsp;&nbsp;&nbsp;errore implexos nec Rosimunda lares.<br>
nocte immortalem me Caspia reddidit una,<br>
&nbsp;&nbsp;&nbsp;&nbsp;
tanta extirpabit gaudia nulla dies.<br>
quas ego, quam cupide vidi tetigique papillas!<br>
&nbsp;&nbsp;&nbsp;&nbsp;
quam formosa inter brachia molle latus! &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>10</FONT></B><br>
qualia inhaerenti spiravit basia labro!<br>
&nbsp;&nbsp;&nbsp;&nbsp;
qualia - sed castis non referenda viris!<br>
delitias tantas miratus et ipse Cupido est,<br>
&nbsp;&nbsp;&nbsp;&nbsp;
quasque dedit nobis optat habere vices.<br>
iniectis igitur miser asservare lacertis &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>15</FONT></B><br>
&nbsp;&nbsp;&nbsp;&nbsp;
cogor, pectoribusque insinuare meis.<br>
sed miserum iuvat esse diu, sed saepius illo<br>
&nbsp;&nbsp;&nbsp;&nbsp;
rivalem cupiam posse timere loco.<br>
quae mihi per longos venit exorata labores,<br>
&nbsp;&nbsp;&nbsp;&nbsp;
non nisi per magnos est retinenda metus. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>20</FONT></B><br>
nox est, si moriar, satis haec mihi sola beato;<br>
&nbsp;&nbsp;&nbsp;&nbsp;
si vivo, non sunt millia mille satis.
</p>

<p>
XVII. (1595 only)
</p>

<p>
AD AMICOS CUM AEGROTARET
</p>

<p>
Aeger eram, non uva meos lenire dolores,<br>
&nbsp;&nbsp;&nbsp;&nbsp;
nec condita modis mille operosa Ceres,<br>
non dulces potuere ioci, comitumve lepores;<br>
&nbsp;&nbsp;&nbsp;&nbsp;
ex angore animi mens hebetata fuit.<br>
deciderat manibus lyra, nec suspiria crebris<b><font color="#AF0000">&nbsp;&nbsp;&nbsp;&nbsp;&nbsp;&nbsp;&nbsp;&nbsp; </FONT><font size=2>5</FONT><font color="#AF0000"><br>
</FONT></B>&nbsp;&nbsp;&nbsp;&nbsp;&nbsp;&nbsp;&nbsp;&nbsp;exitibus numeros sustinuere suos.<br>
horrebam procul obscurae confinia noctis,<br>
&nbsp;&nbsp;&nbsp;&nbsp;
nec lassos artus mollia fulcra iuvant.<br>
illaetos querimur tarde proserpere soles,<br>
&nbsp;&nbsp;&nbsp;&nbsp;
noxque die gravior fit mihi, nocte dies. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>10</FONT></B><br>
excutiunt placidos insomnia dira sopores,<br>
&nbsp;&nbsp;&nbsp;&nbsp;
somnia non ullam post habitura fidem.<br>
in me saepe ruunt armatis agmina turmis,<br>
&nbsp;&nbsp;&nbsp;&nbsp;
sulphureisque boant aenea monstra cavis.<br>
hispidus hinc serpens inter deserta relicto &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>15</FONT></B><br>
&nbsp;&nbsp;&nbsp;&nbsp;
fit mihi, vel frendens obvius ore leo.<br>
et quae nulla aetas tulerit portenta videmus,<br>
&nbsp;&nbsp;&nbsp;&nbsp;
excurrit vario flexilis orbe timor.<br>
iam iam lapsuras capiti impendere ruinas<br>
&nbsp;&nbsp;&nbsp;&nbsp;
suspicor, aut tremulo sub pede sidit humus. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>20</FONT></B><br>
iam mare, iam ventos metuo, saxa aspera terrent,<br>
&nbsp;&nbsp;&nbsp;&nbsp;
antennas video fractaque transtra ratis.<br>
amisos etiam comites in littore flemus,<br>
&nbsp;&nbsp;&nbsp;&nbsp;
et cadit ex oculis lachrima vera meis.<br>
te modo spectabam tumidas, Hatecliffe, per undas &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>25</FONT></B><br>
&nbsp;&nbsp;&nbsp;&nbsp;
aegre versantem brachia fessa salo.<br>
iamque tuos, Stanforde, tuos, Thurbarne, volutos<br>
&nbsp;&nbsp;&nbsp;&nbsp;
exanimes artus per vada summa lego.<br>
collectos manibus moerens amplector, et omnis<br>
&nbsp;&nbsp;&nbsp;&nbsp;
flebilibus resonat quaestibus ora meis.&nbsp;&nbsp;&nbsp;&nbsp;&nbsp;&nbsp;&nbsp;&nbsp; <b><font size=2>30</FONT></B><br>
si mihi displiceant somni mirabile non est,<br>
&nbsp;&nbsp;&nbsp;&nbsp;
quos misere afflictos tam ferus horror habet.<br>
nec minus illepide nocturnis territa visis<br>
&nbsp;&nbsp;&nbsp;&nbsp;
mens vigilans toto somniat illa die.<br>
sed vos o chari multum valeatis amici, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>35</FONT></B><br>
&nbsp;&nbsp;&nbsp;&nbsp;
differor externis dum miser ipse locis.<br>
invidiosa via est quae nos disiungit amantes,<br>
&nbsp;&nbsp;&nbsp;&nbsp;
nec sociis socio iam licet esse mihi.<br>
verum vos video absentes et somnio, somnis<br>
&nbsp;&nbsp;&nbsp;&nbsp;
anxia turba meis non onerosa tamen. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>40</FONT></B><br>
vestra vel in somnis lachrimavi funera, flentes<br>
&nbsp;&nbsp;&nbsp;&nbsp;
vos quoque si moriar tymbon adite meum.
</p>

<p>
XVIII. (1595 only) 
</p>

<p>
Postquam Vulcanus Veneris nudaret amores<br>
&nbsp;&nbsp;&nbsp;&nbsp;
fertur frons tenerae diriguisse deae;<br>
fracto dedidicit stupra occultare pudore,<br>
&nbsp;&nbsp;&nbsp;&nbsp;
iamque odit fabricas conditor ipse suas.<br>
"ah Venus," exclamat, spumosa fusior unda &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font color="#AF0000"> </FONT><font size=2>5</FONT></B><br>
&nbsp;&nbsp;&nbsp;&nbsp;
quae non nuptibiles undique miscet aquaa:<br>
nos coniunxit Hymen, nos festa corona derorum,<br>
&nbsp;&nbsp;&nbsp;&nbsp;
nos Charites, tua nos non violanda fides.<br>
cur non alternos simul exercemus amores?<br>
&nbsp;&nbsp;&nbsp;&nbsp;
hostibus externis cur mea regna patent? &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>10</FONT></B><br>
sanguineam ex acie referens Mars horridus hastam<br>
&nbsp;&nbsp;&nbsp;&nbsp;
ibit in amplexus, o Cytherea, tuos?<br>
proditione illam victor possidereit arcem<br>
&nbsp;&nbsp;&nbsp;&nbsp;
quam mihi connubii iure remisit Hymen?<br>
dispeream si non pereat male perditus ille &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>15</FONT></B><br>
&nbsp;&nbsp;&nbsp;&nbsp;
qui iacit in nostras nubila nigra faces."&nbsp;&nbsp;&nbsp;&nbsp;&nbsp;&nbsp;&nbsp;&nbsp;<br>
protinus induitur monichorum more cucullum,<br>
&nbsp;&nbsp;&nbsp;&nbsp;
et cadit a fusco vertice rasa coma.<br>
candorem vultu simulat germanaque claustra<br>
&nbsp;&nbsp;&nbsp;&nbsp;
ingreditur simplex, quam minimeque malus. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>20</FONT></B><font size="-1"><br>
</FONT>insidias intus struit, inconcessa recludens<br>
&nbsp;&nbsp;&nbsp;&nbsp;
arcana, Aetnaeo sacraque operta cavo.<br>
fulmina syderei Iovis arma micantia, et altos<br>
&nbsp;&nbsp;&nbsp;&nbsp;
quod superos tonitru Tartaraque ima quatit,<br>
amens committit miseris mortalibus, amens&nbsp;&nbsp;&nbsp;&nbsp;&nbsp;&nbsp;&nbsp;&nbsp; <b><font size=2>25</FONT></B><br>
&nbsp;&nbsp;&nbsp;&nbsp;
sulphureoque ardens igne odioque deus.<br>
"et quid Thracis," ait, "clipeusve vel hasta iuvabit<br>
&nbsp;&nbsp;&nbsp;&nbsp;
inter fulminei concita tela Iovis?"<br>
ecce Neapolitas Galli obsidione recingunt<br>
&nbsp;&nbsp;&nbsp;&nbsp;
arces, haec Marti suaserit arma Venus,&nbsp;&nbsp;&nbsp;&nbsp;&nbsp;&nbsp;&nbsp;&nbsp; <b><font size=2>30</FONT></B><br>
quos mollis comitatur Amor; sed ut inclita cernunt<br>
&nbsp;&nbsp;&nbsp;&nbsp;
fulmina, et aeratos igne volare globos,<br>
stragibus hinc atque hinc diris, foedoque cruore<br>
&nbsp;&nbsp;&nbsp;&nbsp;
interpidus totos sparsit adulter agros.<br>
insidias risit dea coniugis, atque superbum &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>35</FONT></B><br>
&nbsp;&nbsp;&nbsp;&nbsp;
candido amatorem suscipit apta sinu.<br>
infremuit Lemni pater, eque voragine fumos<br>
&nbsp;&nbsp;&nbsp;&nbsp;
colligit Aetnaea tartareaque Styge.<br>
hos consopitis aspergat, fata vetabant<br>
&nbsp;&nbsp;&nbsp;&nbsp;
tangere foelices spurca venena deos. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>40</FONT></B><br>
aere sed laeso feriunt contagia Gallos,<br>
&nbsp;&nbsp;&nbsp;&nbsp;
atque Neapolita coepit in urbe lues,<br>
quam vitare satis poterat nec foemina, nec vir,<br>
&nbsp;&nbsp;&nbsp;&nbsp;
dum redit in seriem transitione malum.<br>
debuerat saltem formosis parcere, at illis &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>45</FONT></B><br>
&nbsp;&nbsp;&nbsp;&nbsp;
et color et vires interiere simul.<br>
respexit tandem Venus, et miserata puellas<br>
&nbsp;&nbsp;&nbsp;&nbsp;
corticibus sacris nigra venena fugat.<br>
restauratque toris vires, membrisque colorem,<br>
&nbsp;&nbsp;&nbsp;&nbsp;
lacteolumque genis purpureumque decus.&nbsp;&nbsp;&nbsp;&nbsp;&nbsp;&nbsp;&nbsp;&nbsp; <b><font size=2>50</FONT></B><br>
ergo ubi nec cessisse dolos, nec viribus aequum<br>
&nbsp;&nbsp;&nbsp;&nbsp;
vidit se Marti qui paret arma faber<br>
obticet, indulgens Veneri et rivalis amori,<br>
&nbsp;&nbsp;&nbsp;&nbsp;
si decuma obtingant nox sibi, laetus habet.<br>
</p>
 <p class=border></P>

<p>
<table border=0 cellspacing=15 cellpadding=0 align=Center>
<tr>
	<td><a href="/campion.html">Campion</A>
	<td><a href="/neo.html">Neo-Latin</A>
	<td><a href="/index.html">The Latin Library</A>
	<td><a href="/classics.html">The Classics Page</A>
</TABLE>
</p>

</BODY></HTML>