<html>
	<head>
		<title>
			Campion: Epigrams I
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>THOMAE CAMPIANI EPIGRAMMATUM LIBER PRIMUS
</p>

<p class=border></P>

<p>
1.  AD EXCELSISSIMUM FLORENTISSIMUMQUE CAROLUM,<br> MAGNAE BRITANNIAE PRINCIPEM
</p>

<p>
Ludicra qui tibi nunc dicat, olim (amplissime princeps),<br>
&nbsp;&nbsp;&nbsp;&nbsp;grandior ut fueris, grandia forte canet,<br>
quaeque genus celebrare tuum et tua lucida possunt<br>
&nbsp;&nbsp;&nbsp;&nbsp;facta, domi crescunt, sive patrata foris.<br>
at tenues ne tu nimis (optime) despice Musas: &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">5</FONT></B><br>
&nbsp;&nbsp;&nbsp;&nbsp;pondere magna valent, parva lepore iuvant.<br>
regibus athletae spatiis grati esse solebant<br>
&nbsp;&nbsp;&nbsp;&nbsp;apricis, nani ridiculique domi.<br>
magnus Alexander magno plaudebat Homero,<br>
&nbsp;&nbsp;&nbsp;&nbsp;suspiciens inter praelia ficta deos; &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">10</FONT></B><br>
Caesar, maior eo, Romana epigrammata legit,<br>
&nbsp;&nbsp;&nbsp;&nbsp;sceptigera quaedam fecit et ipse manu.<br>
talia sed recitent alii tibi (maxime princeps);<br>
&nbsp;&nbsp;&nbsp;&nbsp;tu facias semper maxima, parva lege.<br>
enecat activam quia contemplatio vitam &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">15</FONT></B><br>
&nbsp;&nbsp;&nbsp;&nbsp;longa, brevis, necnon ingeniosa, fovet.
</p>

<p>
2.  DE LIBRIS SUIS
</p>

<p>
Nuper cur natum libro praepono priori?<br>
&nbsp;&nbsp;&nbsp;&nbsp;princeps est aequum principe stare loco.
</p>

<p>
3.  AD LECTOREM
</p>

<p>
Nec sua barbaricis Galeno scribere visum est,<br>
&nbsp;&nbsp;&nbsp;&nbsp;in mensa nullum qui didicere modum;<br>
nec mea commendo nimium lectoribus illis<br>
&nbsp;&nbsp;&nbsp;&nbsp;qui sine delectu vilia quaeque legunt.
</p>

<p>
4. IN NERVAM
</p>

<p>
In coenam immunis propter ioca salsa vocatur<br>
&nbsp;&nbsp;&nbsp;&nbsp;Nerva; suum fas est lingere quemque salem.
</p>

<p>
5.  IN TABACCAM
</p>

<p>
Aurum nauta suis Hispanus vectat ab Indis,<br>
&nbsp;&nbsp;&nbsp;&nbsp;et longas queritur se subiise vias.<br>
maius iter portus ad eosdem suscipit Anglus,<br>
&nbsp;&nbsp;&nbsp;&nbsp;ut referat fumos, nuda tabacca, tuos:<br>
copia detonsis quos vendit Ibera Britannis, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">5</FONT></B><br>
&nbsp;&nbsp;&nbsp;&nbsp;per fumos ad se vellera call&iacute;de trahens.<br>
nec mirum est stupidos vitiatis naribus Anglos<br>
&nbsp;&nbsp;&nbsp;&nbsp;olfacere Hesperios non potuisse dolos.
</p>

<p>
6.  DE AURO POTABILI
</p>

<p>
Pomponi, tantum vendis medicabilis auri,<br>
&nbsp;&nbsp;&nbsp;&nbsp;quantum dat fidei credula turba tibi;<br>
evadunt aliqui, sed non vi futilis auri:<br>
&nbsp;&nbsp;&nbsp;&nbsp;servantur sola certius ergo fide 
</p>

<p>
7.  AD BERINUM
</p>

<p>
Nomen traxit Amor suum, Berine,<br>
a fervente mari, unde diva mater<br>
est e fluctibus orta sals-amaris<br>
(verum vivida si refert vetustas),<br>
credo non sine maxima procella. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="-1"><b>5</B></FONT><br>
nec dici temere hoc putes, Berine;<br>
quippe instar maris aestuant amantes,<br>
saepe et naufragium rei queruntur,<br>
plusque illa fidei. vorax Charybdis<br>
moecha est, et furia acrior marina. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size="-1"><b>10</B></FONT>
</p>

<p>
8.  IN VILLUM
</p>

<p>
Discursus cur te bibulum iam musaque fallit?<br>
&nbsp;&nbsp;&nbsp;&nbsp;humectas mentis lampada, Ville, nimis.
</p>

<p>
9.  IN NERVAM
</p>

<p>
Fratres, cognatos, natos, et utrunque parentem<br>
&nbsp;&nbsp;&nbsp;&nbsp;composuit constans Nervaque rectus adhuc;<br>
solus stirpe manens e tanta, sanguinis omne<br>
&nbsp;&nbsp;&nbsp;&nbsp;iam decus in venis comprimit ille suis.<br>
ergo beatorum mensas vir providus ambit, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">5</FONT></B><br>
&nbsp;&nbsp;&nbsp;&nbsp;inde sibi sanguis crescat ut usque novus.<br>
iamque pater, mater, iam fratres, atque nepotes,<br>
&nbsp;&nbsp;&nbsp;&nbsp;spreto est externo sanguine, Nerva, tibi.
</p>

<p>
10.  IN MATHONEM
</p>

<p>
Ebrius uxorem duxit Matho, sobrius horret,<br>
&nbsp;&nbsp;&nbsp;&nbsp;cui nunc in sola est ebrietate salus.
</p>

<p>
11.  DE BONA FAMA
</p>

<p>
Qui sapit in multis, vix desipuisse videri<br>
&nbsp;&nbsp;&nbsp;&nbsp;ulla in re poterit; tam bona fama bona est.
</p>

<p>
12.  AD CALVUM
</p>

<p>
Cantor saltatorque priori de ordine certant,<br>
&nbsp;&nbsp;&nbsp;&nbsp;Calve; sed ante choros musica nata fuit:<br>
dignior et motus animi quae temperat ars quam<br>
&nbsp;&nbsp;&nbsp;&nbsp;corporis est, quanto corpore mens melior.
</p>

<p>
13.  AD COSMUM
</p>

<p>
Plena boni est mulier bona res pretiosaque, Cosme:<br>
&nbsp;&nbsp;&nbsp;&nbsp;rara sed esse nimis res pretiosa solet.
</p>

<p>
14.  IN LYCUM
</p>

<p>
Non ex officiis quae mutua gratia debet<br>
&nbsp;&nbsp;&nbsp;&nbsp;ferre per alternas atque referre vices,<br>
sed Lycus ex usu privato pendit amicos;<br>
&nbsp;&nbsp;&nbsp;&nbsp;nec tacet; et solus quod sapit, inde putat. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">5</FONT></B><br>
pectore vir bonus et sapiens cernetur aperto;<br>
&nbsp;&nbsp;&nbsp;&nbsp;non itidem malus; is, quod sapit, omne tegit:<br>
sis licet ex fructu nummorum iam, Lyce, dives,<br>
&nbsp;&nbsp;&nbsp;&nbsp;fictae ne speres faenus amicitiae.  
</p>

<p>
15.  AD EURUM
</p>

<p>
Multum qui loquitur, si non sapit, idque vetustum est;<br>
&nbsp;&nbsp;&nbsp;&nbsp;Caccula causidicus si sapit, Eure, novum est.
</p>

<p>
16.  AD HAEDUM
</p>

<p>
In multis bene cum feci tibi, non bene nosti;<br>
&nbsp;&nbsp;&nbsp;&nbsp;si malefecissem, notior (Haede) forem.
</p>

<p>
17.  IN BARNUM
</p>

<p>
In vinum solvi cupis Aufilena quod haurit,<br>
&nbsp;&nbsp;&nbsp;&nbsp;basia sic faelix, dum bibit illa, dabis;<br>
forsitan attinges quoque cor; sed (Barne) matella<br>
&nbsp;&nbsp;&nbsp;&nbsp;exceptus tandem qualis amator eris! 
</p>

<p>
18.  IN CACCULAM
</p>

<p>
Caccula causidicus quid ni ditissimus esset?<br>
et loquitur nemo magis, et verba omnia vendit.
</p>

<p>
19.  IN SABELLUM
</p>

<p>
Nummos si repeto (Sabelle) rides;<br>
coenam si nego perfuris (Sabelle).<br>
utrumvis pariter mihi molestum est:<br>
in re non fero seria iocosum;<br>
in re non fero serium iocosa.<b><font> </FONT></B>&nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">5</FONT></B>
</p>

<p>
20.  IN SECTOREM ZONARIUM
</p>

<p>
Artifices inter sector zonarius omnes<br>
&nbsp;&nbsp;&nbsp;&nbsp;lucrum non fallax solus ubique facit;<br>
namque opera expleta, cuncta sine ilite morave,<br>
&nbsp;&nbsp;&nbsp;&nbsp;mercedem propria continet ille manu.
</p>

<p>
21.  IN NERVAM
</p>

<p>
Temperiem laudare tuam vis Nervaque tangi;<br>
&nbsp;&nbsp;&nbsp;&nbsp;ex tactu tepidus, Nerva, fatebor, eras.<br>

sed quid homo tepidus sonat Anglis ipse docebo;<br>
&nbsp;&nbsp;&nbsp;&nbsp;scilicet haud multum qui bonus aut malus est.
</p>

<p>
22.  IN TUCCAM
</p>

<p>
Non salve, sed solve tibi Lycus obvius infit;<br>
&nbsp;&nbsp;&nbsp;&nbsp;urbanus sed tu nil nisi, Tucca, vale.
</p>

<p>
23.  IN CALUM
</p>

<p>
Colligit, et scriptos Calus in se ridet iambos:<br>
&nbsp;&nbsp;&nbsp;&nbsp;vix credas homini quam male dicta placent,<br>
invidiamque viro ceu quid probat utile magno<br>
&nbsp;&nbsp;&nbsp;&nbsp;quem metui potius quam placuisse iuvat.<br>
haec Calus: at genius quando susurrat in aurem, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">5</FONT></B><br>
&nbsp;&nbsp;&nbsp;&nbsp;est gravis invidiae saepe ruina comes.
</p>

<p>
24.  IN MARINAM
</p>

<p>
Docta minus, moechis ut erat contenta duobus,<br>
&nbsp;&nbsp;&nbsp;&nbsp;sic etiam bigis vecta Marina fuit:<br>
nunc eadem solis agitur fastosa quadrigis,<br>
&nbsp;&nbsp;&nbsp;&nbsp;nunc igitur moechos bis capit illa duos.
</p>

<p>
25.  IN TATIUM
</p>

<p>
Haud melior Tatio vir erat, nec amicior alter;<br>
&nbsp;&nbsp;&nbsp;&nbsp;hoc tolerabilior iam Calus; aula docet.<br>
nam faciles nondum gustata potentia reddit,<br>
&nbsp;&nbsp;&nbsp;&nbsp;at prima prohibet plurima fronte pudor.<br>
simplicitate sua sic virgo educta pudice <b><font>&nbsp;&nbsp;&nbsp;&nbsp;&nbsp;&nbsp;&nbsp;&nbsp;</FONT><font size="-1">5</FONT><font><br>
</FONT></B>&nbsp;&nbsp;&nbsp;&nbsp;&nbsp;&nbsp;&nbsp;&nbsp;lusus declinat, verbaque nuda nimis:<br>
aptior haec tandem licet obtrectante labello<br>
&nbsp;&nbsp;&nbsp;&nbsp;basiolum discit reddere, parque pari;<br>
inde manum tangi patitur, tectasque mamillas,<br>
&nbsp;&nbsp;&nbsp;&nbsp;nec refugit quamvis arctior instat amans. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">10</FONT></B><br>
ast Venerem simul illa sapit, tacitosque Hymenaeos,<br>
&nbsp;&nbsp;&nbsp;&nbsp;inpune et fieri perdita quaeque videt;<br>
perfricta quid non audebit denique fronte,<br>
&nbsp;&nbsp;&nbsp;&nbsp;aut quem nequitiae ponet aperta modum?<br>
pessimus ex pravo sic nascitur aulicus usu; &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">15</FONT></B><br>
&nbsp;&nbsp;&nbsp;&nbsp;nec mirum, cui non imperat una Venus.
</p>

<p>
26.  IN ACERRUM
</p>

<p>
Cautus homo est, et Acerrus habet quot lumina quondam<br>
VArgus, at haec dubie cuncta nihilve vident.
</p>

<p>
27.  IN CALVUM
</p>

<p>
Ne quem nunc metuas in te atros scribere versus;<br>
&nbsp;&nbsp;&nbsp;&nbsp;nigrorem Aethiopi qui paret, ecquis erit?<br>
perfosso quid opus nova figere spicula corde?<br>
&nbsp;&nbsp;&nbsp;&nbsp;quis dabit in misera pocula dira phthisi?<br>
omnis cura tibi, Cale, sit de funere, tanquam &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">5</FONT></B><br>
&nbsp;&nbsp;&nbsp;&nbsp;mortuus, et speres iam bona verba licet.
</p>

<p>
28.  AD LICINIUM
</p>

<p>
Vir bonus esse potest, Licini, cui foemina nulla<br>
&nbsp;&nbsp;&nbsp;&nbsp;imperat; at contra vir malus esse potest.
</p>

<p>
29.  IN GAURUM
</p>

<p>
Causidicos in lite paras tibi, Gaure, peritos,<br>
&nbsp;&nbsp;&nbsp;&nbsp;quorum tu meritis munera nulla negas:<br>
in morbo medicos contra conducis inertes,<br>
&nbsp;&nbsp;&nbsp;&nbsp;quamque potest minimo; sic tibi, Gaure, sapis?<br>
haeredi siquidem rem, vitam nemo relinquet; &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">5</FONT></B><br>
&nbsp;&nbsp;&nbsp;&nbsp;haeredi potius vivitur, anne tibi? 
</p>

<p>
30.  IN PARDALUM
</p>

<p>
Ex quibus existunt animalia spagyrus iisdem<br>
&nbsp;&nbsp;&nbsp;&nbsp;dicit ali; verum est, id ratioque docet.<br>
ex sale, mercurioque, et sulphure corpore constant,<br>
&nbsp;&nbsp;&nbsp;&nbsp;ut Paracelsiacae perstrepit aura scholae.<br>
Pardalus idcirco chymicus tumidusque professor,&nbsp;&nbsp;&nbsp;&nbsp;&nbsp;&nbsp;&nbsp;&nbsp; <b><font size="-1">5</FONT></B><br>
&nbsp;&nbsp;&nbsp;&nbsp;pro modico modium iam solet esse salis;<br>
idque agit assidue, magis ut se nutriat, inquit:<br>
&nbsp;&nbsp;&nbsp;&nbsp;sulphur sic utinam mercuriumque voret.
</p>

<p>
31.  IN CORVINUM
</p>

<p>
Bassano multum debet Corvinus; honorem<br>
&nbsp;&nbsp;&nbsp;&nbsp;iure suo, gratum munificoque animum:<br>
Bassanus ne hilum Corvino; qui male gratus<br>
&nbsp;&nbsp;&nbsp;&nbsp;cunctorum amisit mutua iura hominum.
</p>

<p>
32.  IN HISTRICUM
</p>

<p>
Tritas rogo cur habeat Histricus vestes;<br>
an deficit res, aut fides? negat: quaero<br>
novis quid obstet? vestiarum non fert,<br>
ait, qui adaptet sibi: timet titillari.
</p>

<p>
33.  IN ALBIUM
</p>

<p>
An te quod pueri in via salutent<br>
ignoti, gravis intumescis, Albi,<br>
incedens veluti novus senator,<br>
fixis vultibus, et gradu severo?<br>
erras; non honor hic, metus profecto est; &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">5</FONT></B><br>
nam tristis ferulae memor puellus<br>
quid ni cogitet ex ineptiente<br>
ista te gravitate paedagogum?
</p>

<p>
34.  DE EPIGRAMMATE
</p>

<p>
Sicut ex acre piper mordax epigramma palato<br>
&nbsp;&nbsp;&nbsp;&nbsp;non omni gratum est: utile nemo negat.
</p>

<p>
35.  IN CORVINUM
</p>

<p>
Quis non te, Corvine, omni iam munere dignum<br>
&nbsp;&nbsp;&nbsp;&nbsp;et gratum exemplo te celebrante feret?<br>
nam Venerem tibi dat Galla, idque palam omnibus effers,<br>
&nbsp;&nbsp;&nbsp;&nbsp;tanti ne meriti non videare memor.  
</p>

<p>
36.  IN UTILITATE
</p>

<p>
Utilis est nulli semet qui negligit; omni<br>
&nbsp;&nbsp;&nbsp;&nbsp;vix usquam spreta est utilitate bonus.
</p>

<p>
37.  IN NERVAM
</p>

<p>
Vinum amat, horret aquam; qua visa Nerva recurrit,<br>
&nbsp;&nbsp;&nbsp;&nbsp;ut solet a rabido morsus, Amate, cane.<br>
porrecto vini cyatho fugitat canis; illi<br>
&nbsp;&nbsp;&nbsp;&nbsp;ostendas lympham quando fugare velis.
</p>

<p>
38.  AD PONTICUM
</p>

<p>
Argus habet natos sex, nullam, Pontice, natam;<br>
&nbsp;&nbsp;&nbsp;&nbsp;vulgo si credis, sobrius Argus homo est.
</p>

<p>
39.  AD COSMUM
</p>

<p>
Versum qui semel ut generat nullum necat, idem<br>
&nbsp;&nbsp;&nbsp;&nbsp;non numeris gaudet, Cosme, sed innumeris.
</p>

<p>
40.  DE HENCRICO 4 FRANCORUM REGE
</p>

<p>
Henricum gladio qui non occidere posset,<br>
&nbsp;&nbsp;&nbsp;&nbsp;cultello potuit: parva timere bonum est.
</p>

<p>
41.  AD SERENISSIMAM ANNAM REGINAM
</p>

<p>
Anna, tuum nomen si derivetur ab anno,<br>
&nbsp;&nbsp;&nbsp;&nbsp;nominibus quadrant annua quaeque tuis:<br>
annua dona tibi debentur, et annua sacra;<br>
&nbsp;&nbsp;&nbsp;&nbsp;atque renascendi per nova secla vices.
</p>

<p>
42.  AD EANDEM
</p>

<p>
Quatuor Anna elementa refert, venerabile nomen;<br>
&nbsp;&nbsp;&nbsp;&nbsp;divisis partes, Anna, tot annus habet.<br>
Anna retro est eadem, sed non reflectitur annus;<br>
&nbsp;&nbsp;&nbsp;&nbsp;hic in se moriens, salva sed illa redit.
</p>

<p>
43.  AD SERENISSIMUM CAROLUM PRINCIPEM
</p>

<p>
Scotia te genuit, cepit mox Anglia parvum;<br>
&nbsp;&nbsp;&nbsp;&nbsp;sed tu, quod spero, Carole, neuter eris.<br>
unica te faciet nam magna Britannia magnum;<br>
&nbsp;&nbsp;&nbsp;&nbsp;nomina conveniunt factaqua magna tui.
</p>

<p>
44.  AD AUGISTISSIMUM IACOBUM REGEM
</p>

<p>
Curta tuum cur haec metuunt epigrammata nomen?<br>
&nbsp;&nbsp;&nbsp;&nbsp;debetur famae maxima musa tuae.  
</p>

<p>
45.  AD CASTRICUM
</p>

<p>
Acceptum pro me perhibes te, Castrice, ludis<br>
&nbsp;&nbsp;&nbsp;&nbsp;admissum; pro te captus at eiicior:<br>
esse mei similem non est tibi causa dolendi,<br>
&nbsp;&nbsp;&nbsp;&nbsp;sed me tam similem poenitet esse tui.
</p>

<p>
46.  AD ROBERTUM CARAEUM EQUITEM AURATUM NOBILISSIMUM 
</p>

<p>
Olim te duro cernebam tempore Martis,<br>
&nbsp;&nbsp;&nbsp;&nbsp;in se cum fureret Gallia, qualis eras.<br>
teque, Caraee, diu florentem vidimus aula,<br>
&nbsp;&nbsp;&nbsp;&nbsp;dux, idem et princeps, dum tua cura fuit.<br>
unus erat vitae tenor, et prudentia iuncta &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">5</FONT></B><br>
&nbsp;&nbsp;&nbsp;&nbsp;cum gravitate tibi sic quasi nata foret:<br>
nec mutavit honos, nec te variabilis aetas;<br>
&nbsp;&nbsp;&nbsp;&nbsp;qui novit iuvenem, noscet itemque senem.
</p>

<p>
47.  IN TUCCAM
</p>

<p>
Consuluit medicum de cordis Tucca tremore;<br>
&nbsp;&nbsp;&nbsp;&nbsp;morbum (proh) talem miles habere potest!
</p>

<p>
48.  IN CACCULAM
</p>

<p>
Vulgares medici tussi febrique medetur,<br>
&nbsp;&nbsp;&nbsp;&nbsp;et vitiis quorum causa cuique patet.<br>
morbi sed cerebri convulso corpore, vel cum<br>
&nbsp;&nbsp;&nbsp;&nbsp;non movet, exposcunt haud levis artis opem.<br>
aemulus hinc causam defendit Caccula nullam &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">5</FONT></B><br>
&nbsp;&nbsp;&nbsp;&nbsp;quae iusta, aut bona sit; pessima sola placet.<br>
hanc agit intrepide semper, victorque triumphat,<br>
&nbsp;&nbsp;&nbsp;&nbsp;tanquam is cuius ope est Attica pulsa lues.
</p>

<p>
49.  DE TERMINIS FORENSIBUS
</p>

<p>
Anglorum iurisconsulti quatuor uno<br>
&nbsp;&nbsp;&nbsp;&nbsp;exposcunt anno, termini at iis duo sunt:<br>
terminus a quo res trudunt, et terminus ad quem;<br>
&nbsp;&nbsp;&nbsp;&nbsp;mutua qui sumunt nomina saepe sua.  
</p>

<p>
50.  AD PONTICUM
</p>

<p>
Convivas alios quaeras tibi, Pontice; coeno<br>
&nbsp;&nbsp;&nbsp;&nbsp;lautius atque hodie tutius ipse domi:<br>
nam me qui monuit vester modo rufus olebat<br>
&nbsp;&nbsp;&nbsp;&nbsp;ac si esset totus caseus, isque vetus,<br>
et tostus decies; atqui hunc meus horret utervis &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">5</FONT></B><br>
&nbsp;&nbsp;&nbsp;&nbsp;suffitum genius; Pontice, coeno domi.
</p>

<p>
51.  IN TABACCAM
</p>

<p>
Cum cerebro inducat fumo hausta tabacca stuporem,<br>
&nbsp;&nbsp;&nbsp;&nbsp;nonne putem stupidos quos vapor iste capit?
</p>

<p>
52.  AD SABELLUM
</p>

<p>
Filia, sive uxor peccat, tua culpa, Sabelle, est;<br>
&nbsp;&nbsp;&nbsp;&nbsp;per se nulla bona est, nulla puella mala;<br>
soli debetur custodi foemina quicquid<br>
&nbsp;&nbsp;&nbsp;&nbsp;in vita spurce, sive decenter agit. 
</p>

<p>
53.  DE GAURO
</p>

<p>
Nil dum facit temere, nihil facit Gaurus. 
</p>

<p>
54.  IN ACMEN
</p>

<p>
Est dives Titus, id fateris, Acme;<br>
et te coniugio expetit misellam;<br>
illum tu fugis, attamen beatum:<br>
quare? non sapit, inquis; et quid inde?<br>
an si quis prior est Vlysse coelebs, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">5</FONT></B><br>
non reddes, simul hunc sinu maritum<br>
complexa es, stolidum magis Batillo?
</p>

<p>
55.  IN GLAUCUM
</p>

<p>
Debilis eunuchus sit, sit castratus oportet;<br>
&nbsp;&nbsp;&nbsp;&nbsp;tam Glauco invisum est omne virile genus.
</p>

<p>
56.  IN LAURENTIAM
</p>

<p>
Imberbi, si cui, Laurentia nubere voluit,<br>
&nbsp;&nbsp;&nbsp;&nbsp;invenit multos haec sibi fama procos;<br>
impubes omnes, mora quos in amore pilosos<br>
&nbsp;&nbsp;&nbsp;&nbsp;reddidit; ignoto sic perit illa viro.
</p>

<p>
57.  IN LALUM
</p>

<p>
Aedes Lalo amplae sat sunt, sed aranea telis<br>
&nbsp;&nbsp;&nbsp;&nbsp;immunis totas inficit, ille sinit.<br>
quoque magis numero crescunt, gaudet magis, unus<br>
&nbsp;&nbsp;&nbsp;&nbsp;tetras bestiolas has amat atque fovet;<br>
non tamen ut bellas; nec quod medicina pusillis &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">5</FONT></B><br>
&nbsp;&nbsp;&nbsp;&nbsp;vulneribus tela est; toxica nulla facit.<br>
verum est cum muscis lis non medicabilis; illas<br>
&nbsp;&nbsp;&nbsp;&nbsp;insequitur demens, omnimodoque necat;<br>
idque opus imposuit misero festiva puella,<br>
&nbsp;&nbsp;&nbsp;&nbsp;ala cui muscae laesus ocellus erat. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">10</FONT></B>
</p>

<p>
58.  IN NERVAM
</p>

<p>
Dissecto Nervae capite, haud (chirurge) cerebrum<br>
&nbsp;&nbsp;&nbsp;&nbsp;conspicis; eia, alibi quaere; ubi? ventriculo.
</p>

<p>
59.  AD APRUM
</p>

<p>
Causidicus qui rure habitat, vicina per arva<br>
&nbsp;&nbsp;&nbsp;&nbsp;si cui non nocuit, iam benefecit, Aper.
</p>

<p>
60.  AD PONTILIANUM
</p>

<p>
Qua celebrata Lyco fuerant sponsalia luce,<br>
&nbsp;&nbsp;&nbsp;&nbsp;captus homo tota mente repente fuit:<br>
idque velut monstri quid dimiraris? at illo<br>
&nbsp;&nbsp;&nbsp;&nbsp;quis non insanit (Pontiliane) die? 
</p>

<p>
61.  AD BERINUM
</p>

<p>
Vidisti cacodaemonem, Berine;<br>
qua tandem specie? canis nigri, inquis.<br>
vah; dicam melius, canem figura<br>
vidisti cacodaemonis, Berine.
</p>

<p>
62.  AD AULUM
</p>

<p>
Cum scribat nunquam Corvinus non satur, Aule,<br>
&nbsp;&nbsp;&nbsp;&nbsp;tantum ieiuni carminis unde facit? 
</p>

<p>
63.  AD LAURAM
</p>

<p>
Egregie canis, in solis sed, Laura, tenebris;<br>
&nbsp;&nbsp;&nbsp;&nbsp;nil bene fortassis non facis in tenebris.
</p>

<p>
64.  AD PONTICUM
</p>

<p>
Re nulla genio cum pigro (Pontice) noster<br>
&nbsp;&nbsp;&nbsp;&nbsp;consentit genius; sed velut ignis aquae<br>
miscetur, pariter suscepta negotia reptant<br>
&nbsp;&nbsp;&nbsp;&nbsp;invite, pariter somnus utrumque premit.<br>
mens hebet, herba velut, vicino infecta veneno, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">5</FONT></B><br>
&nbsp;&nbsp;&nbsp;&nbsp;tota mihi; vel ceu flamma repressa furit.<br>
tale mihi tuus est solanum, Pontice, summus<br>
&nbsp;&nbsp;&nbsp;&nbsp;patronus Decius, nescio quale tibi. 
</p>

<p>
65.  DE HONORE
</p>

<p>
Qui plus quam vires tolerant subit amplior aequo,<br>
&nbsp;&nbsp;&nbsp;&nbsp;is merito dici possit honoris <font face="Kadmos,Attika,Athenian,Sparta">önow</FONT></P>
</p>

<p>
66.  AD SALUSTIUM
</p>

<p>
Hesterna tibi gratulor, Salusti,<br>
de coena magis ob iocos inermes,<br>
et suaves animo calente risus.<br>
hausto non timide novo rubello;<br>
quam de istis avibus quater sepultis, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">5</FONT></B><br>
selectis dapibus tuo palato;<br>
quae mensa positae, sed expianda,<br>
efflavere stygem, suoque nostrum<br>
tetro nunc feriunt odore nasum.<br>
sed me reprimo quamlibet gravatum, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">10</FONT></B><br>
nam res candida fama mortuorum est.
</p>

<p>
67.  IN COSSUM
</p>

<p>
Condidit immenso puerilia membra sepulchro<br>
filioli, multo marmore claustra tegens,<br>
Cossus, quanta duos caperent satis ampla Typhaeos,<br>
solus consilii conscius ipse sui.<br>
ergo impar spectator opus miratur; at illud <font size="-1">5</FONT><br>
ingenium authoris ceu levis umbra refert:<br>
aedes qui tantas habitat miser, ut bene possent<br>
cum turba proceres sustinuisse duos.
</p>

<p>
68.  DE NUPTIIS
</p>

<p>
Rite ut celebres nuptias,<br>
&nbsp;&nbsp;&nbsp;&nbsp;dupla tibi face est opus;<br>
praetendat unam Hymen necesse,<br>
&nbsp;&nbsp;&nbsp;&nbsp;at alteram par est amor. 
</p>

<p>
69.  AD GUILIELMUM CAMDENUM
</p>

<p>
Legi operosum iamdudum, Camdene, volumen,<br>
&nbsp;&nbsp;&nbsp;&nbsp;quo gens descripta et terra Brittana tibi est,<br>
ingenii foelicis opus solidique laboris:<br>
&nbsp;&nbsp;&nbsp;&nbsp;verborum et rerum splendor utrinque nitet.<br>
lectorem utque pium decet, hoc tibi reddo merenti,&nbsp;&nbsp;&nbsp;&nbsp;&nbsp;&nbsp;&nbsp;&nbsp; <b><font size="-1">5</FONT></B><br>
&nbsp;&nbsp;&nbsp;&nbsp;per te quod patriam tam bene nosco meam.
</p>

<p>
70.  DE SUIS
</p>

<p>
Rerum quae nova nunc Britannicarum<br>
exorta est facies? vetus recessit<br>
prorsus sobrietas; gula, insolensque<br>
cultu insania, futulisque pompa<br>
pessundant populum manu potentem; &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">5</FONT></B><br>
sic pauci ut bene de suoque vivant;<br>
vixque ex omnibus invenire quenquam est<br>
qui non accipit ipse foenus aut dat.
</p>

<p>
71.  AD GLAUCUM
</p>

<p>
Exemplo quicquid fit, iustum creditur esse;<br>
&nbsp;&nbsp;&nbsp;&nbsp;exemplis fiunt sed mala, Glauce, malis.
</p>

<p>
72.  DE MEDICIS
</p>

<p>
Gnarus iudicat aurifex metalla,<br>
dat gemmis pretium et suum valorem:<br>
doctos sed medicos, bene et merentes,<br>
tantum ponderat imperita turba.
</p>

<p>
73.  IN LIGONEM
</p>

<p>
Invideat quamvis sua verba Latina Britannis<br>
&nbsp;&nbsp;&nbsp;&nbsp;causidicis, docto nunc Ligo ferto equo.<br>
et medici partes agit undique notus; Alenum<br>
&nbsp;&nbsp;&nbsp;&nbsp;scenarum melius vix puto posse decus.
</p>

<p>
74.  DE SENECTUTE
</p>

<p>
Est instar vini generosi docta senectus;<br>
&nbsp;&nbsp;&nbsp;&nbsp;quo magis annosa est, acrior esse solet.
</p>

<p>
75.  AD CALVUM
</p>

<p>
Insanos olim prior aetas dixit amantes;<br>
&nbsp;&nbsp;&nbsp;&nbsp;non sanos hodie dicere, Calve, licet.
</p>

<p>
76.  AD MAURUM
</p>

<p>
Perpulchre calamo tua, Maure, epigrammata pingis;<br>
&nbsp;&nbsp;&nbsp;&nbsp;apparet chartis nulla litura tuis.<br>
pes seu claudus erit, seu vox incongrua, nunquam<br>
&nbsp;&nbsp;&nbsp;&nbsp;expungis quidquam; tam<b> </B>tibi pulchra placent.<br>
pulchra sed haec oculis ut sint, tamen auribus horrent; &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">5</FONT></B><br>
&nbsp;&nbsp;&nbsp;&nbsp;horrida vox omnis, lusce, litura fuit.
</p>

<p>
77.  IN CINNAM
</p>

<p>
Notos, ignotos, celsos, humilesque salutat<br>
Cinna; ioco populi dicitur ergo salus.
</p>

<p>
78.  IN TUCCAM
</p>

<p>
Sit licet oppressus, licet obrutus aere alieno<br>
Tucca, nihil sentit: quam sapit iste stupor! 
</p>

<p>
79.  IN NERVAM
</p>

<p>
Coctos Nerva cibos crate aut sartagine torret<br>
&nbsp;&nbsp;&nbsp;&nbsp;usque in carbonem; deliciasque vocat.<br>
quid potius cuperet quam carbonarius esse<br>
&nbsp;&nbsp;&nbsp;&nbsp;helluo inops, cui plus quam caro carbo placet?
</p>

<p>
80.  AD EURUM
</p>

<p>
Solas pauper amat Macer beatas,<br>
lautas sed nimis atque fatuosas;<br>
laudari cupit, Eure, non amari.
</p>

<p>
81.  AD PONTICUM
</p>

<p>
Propria si sedes iecur est et fomes amoris,<br>
&nbsp;&nbsp;&nbsp;&nbsp;haud tuus esse potest, Pontice, sanus amor.
</p>

<p>
82.  IN LIGONEM
</p>

<p>
Ligo Latine culnerarium potum<br>
dicere volebat; vulverarium dixit.
</p>

<p>
83.  IN DAEDALUM
</p>

<p>
Parva te mare navigasse cymba<br>
magnum, Daedale, praedicas; quid ad me<br>
cymba si Styga transmees eadem?
</p>

<p>
84.  AD IUSTINIANUM
</p>

<p>
Vir bonus et minime vis litigiosus haberi,<br>
&nbsp;&nbsp;&nbsp;&nbsp;et lites coram iudice mitis ais,<br>
non amo, nec temere cuiquam struo gratia causae<br>
&nbsp;&nbsp;&nbsp;&nbsp;maior ut accedat (Iustiniane) tuae.<br>
invidiam, ah, nescis quantam tua candida verba, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">5</FONT></B><br>
&nbsp;&nbsp;&nbsp;&nbsp;quas inimicitias, quae tibi bella parant,<br>
quosve illic risus astantibus ipse moveres,<br>
&nbsp;&nbsp;&nbsp;&nbsp;damnans iuridicis utile litis onus,<br>
quamque patet turbis bonitas tua: tres tibi scribent<br>
&nbsp;&nbsp;&nbsp;&nbsp;mane dicas aliqui; mox alii atque alii; &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">10</FONT></B><br>
nec succrescenti posthac a lite quiesces,<br>
&nbsp;&nbsp;&nbsp;&nbsp;idque alieno etiam iudice: iamne tremis?
</p>

<p>
85.  IN CACCULAM
</p>

<p>
Legis cum sensum pervertis, forsitan illud<br>
&nbsp;&nbsp;&nbsp;&nbsp;iure facis, sed non, Caccula, iure bono.
</p>

<p>
86.  AD PAPILUM
</p>

<p>
Papile, non amo te, nec tecum coeno libenter,<br>
nec tamen hoc merito fit, fateorque, tuo:<br>
sed nimis ore refers miscentem tristia Picum<br>
toxica, suspectum te tua forma facit:<br>
anguillam quisquis timet, esse hanc autumat anguem &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">5</FONT></B><br>
et non esse sciat, cogitat esse tamen.
</p>

<p>
87.  IN LYCUM
</p>

<p>
Coniugio est iuctos qui separat execrandus;<br>
pugnantes dirimi non sinit ergo Lycus.
</p>

<p>
88.  IN BOSTILLUM
</p>

<p>
Magna Bostillus magnum se venditat aula;<br>
aula magna tamen plus bovis olla capit. 
</p>

<p>
89.  AD EURUM
</p>

<p>
Non laute vivis, sed laete; negligis urbem;<br>
&nbsp;&nbsp;&nbsp;&nbsp;attamen urbani plenus es, Eure, ioci;<br>
tam lepido tibi fit rus ipsa urbanius urbe,<br>
&nbsp;&nbsp;&nbsp;&nbsp;rusque tuum in se nil rusticitatis habet.
</p>

<p>
90.  IN MATHONEM
</p>

<p>
Martis, ut affirmat, Veneres sed vulnere claudus<br>
&nbsp;&nbsp;&nbsp;&nbsp;it Matho, scit morbum dissimulare suum;<br>
et fictum narrat, medico indulgente, duellum;<br>
&nbsp;&nbsp;&nbsp;&nbsp;prostrato inflictum sed sibi vulnus, ait.
</p>

<p>
91.  IN MYRTILLAM
</p>

<p>
O dira pestis utriusque Myrtilla<br>
sexus, liquescens dulcium ore Sirenum:<br>
parumne ducis credulos amatores<br>
si perdis omnes, artibus animos iisdem<br>
quin optumarum polluas puellarum,&nbsp;&nbsp;&nbsp;&nbsp;&nbsp;&nbsp;&nbsp;&nbsp; <b><font size="-1">5</FONT></B><br>
ut nulla propter te indole ex sua vivat<br>
simul aure putrida hauserit tuos cantus?<br>
o pestis omni pestilentior peste!<br>
haud saeviit adeo Atticis senex Cous<br>
a moenibus quam dupulit sacram tabem: &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">10</FONT></B><br>
madore nec quae languido Britannorum<br>
terrebat animos omnium nova strage;<br>
crebrave sternutatione quae lues longe<br>
grassata miseram solitudinem vidit;<br>
nec enim parem poeticis inaudire est &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">15</FONT></B><br>
scriptis, sed omnes una pestis haec pestes<br>
superat, sit illa vera, sit licet ficta. 
</p>

<p>
92.  IN PSEUDOMEDICUM
</p>

<p>
Invento ex libro medicus qui creditur esse;<br>
&nbsp;&nbsp;&nbsp;&nbsp;fortunae, non is filius artis erat. 
</p>

<p>
93.  AD MANTALUM
</p>

<p>
Non satis est supra vulgus quod, Mantale, sentis,<br>
&nbsp;&nbsp;&nbsp;&nbsp;consilium si non exprimis ore gravi.<br>
distinguit ratio a brutis, oratio sed nos<br>
&nbsp;&nbsp;&nbsp;&nbsp;inter nos, animae lux et imago loquens.
</p>

<p>
94.  DE FRANCISCI DRACI NAVE 
</p>

<p>
En Draci sicco tabescit littore navis,<br>
&nbsp;&nbsp;&nbsp;&nbsp;aemula sed sphaerae, pulcher Apollo, tuae.<br>
illa nam vectus vir clarus circuit orbem,<br>
&nbsp;&nbsp;&nbsp;&nbsp;Thymbraeo et vidit vix loca nota deo.<br>
cuius fama recens tantum te praeterit, Argo, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">5</FONT></B><br>
&nbsp;&nbsp;&nbsp;&nbsp;quantum mortalem Delia sphaera ratem.
</p>

<p>
95.  IN MORACHUM
</p>

<p>
Mors nox perpetua est; mori proinde<br>
non suadet sibi nyctalops Morachus,<br>
in solis titubans ne eat tenebris.
</p>

<p>
96.  IN OBITUM HENRICI MAGNAE BRITANNIAE PRINCIPIS 
</p>

<p>
Grandior et primis fatis post terga relictis,<br>
&nbsp;&nbsp;&nbsp;&nbsp;concipiens animo iam nova regna suo,<br>
princeps corripitur vulgari febre Britannus;<br>
&nbsp;&nbsp;&nbsp;&nbsp;hinc lapso ut coepit vivere flore perit.<br>
sic moriemur? ad haec ludibria nascimur? et spes&nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font> </FONT><font size="-1">5</FONT></B><br>
&nbsp;&nbsp;&nbsp;&nbsp;fortunaeque hominum tam cito corruerint?
</p>

<p>
97.  DE FRANCISCO DRACO
</p>

<p>
Nomine Dracus erat signatus ut incolat undas;<br>
&nbsp;&nbsp;&nbsp;&nbsp;Dracum namque anatem lingua Britanna vocat.
</p>

<p>
98.  IN OBITUM IACOBI HUISII
</p>

<p>
Heu non maturo mihi fato, dulcis Huissi,<br>
&nbsp;&nbsp;&nbsp;&nbsp;occidis, heu, annis digne Mathusaliis;<br>
occidis ex morbo quem fraus et avara Synerti<br>
&nbsp;&nbsp;&nbsp;&nbsp;saevitia ingenuit; cui mala multa viro<br>
det Deus; et, lachrymis quotquot tua funera flerunt &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">5</FONT></B><br>
&nbsp;&nbsp;&nbsp;&nbsp;in diras versis, ira odioque necent.
</p>

<p>
99.  IN BOSTILLUM
</p>

<p>
Audiit ut cuculos comedi Bostillus in aula<br>
&nbsp;&nbsp;&nbsp;&nbsp;moechus, abit metuens prospiciens sibi.
</p>

<p>
100.  IN FANNIUM
</p>

<p>
Hispani bibit indies lagenam<br>
vini Fannius; usque cruditatem<br>
causatur stomachi; novem decemve<br>
ante annis cucumem unicum quod edit<br>
maturum minus; isthic, isthic usque &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">5</FONT></B><br>
haerens ventriculum gravat, nec esse<br>
Hispani immemorem sinit Lyaei.
</p>

<p>
101.  IN APRUM
</p>

<p>
Impurus, sexu nec Aper scortator in uno,<br>
&nbsp;&nbsp;&nbsp;&nbsp;cum lotii clausus forte meatus erat,<br>
sic periit; misero sua facta urina ruina est,<br>
&nbsp;&nbsp;&nbsp;&nbsp;it poenae causa in pene nocente fuit.
</p>

<p>
102.  AD CALVUM
</p>

<p>
Non Anglos carnis defectu, Calve, bovinae<br>
&nbsp;&nbsp;&nbsp;&nbsp;Caletum Galli deseruisse ferunt,<br>
sed condimenti quod profert acre Sinapi;<br>
&nbsp;&nbsp;&nbsp;&nbsp;hoc ioculoque sibi Gallia tota placet.<br>
coccineo hanc hosti nuper cum dederet urbem, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">5</FONT></B><br>
&nbsp;&nbsp;&nbsp;&nbsp;neutrius Gallo copia, crede, fuit.  
</p>

<p>
103.  IN CORVINUM
</p>

<p>
Effodiat sibi, Calve, oculos Corvinus, Homero,<br>
&nbsp;&nbsp;&nbsp;&nbsp;ut sperat, similis non tamen esse potest.
</p>

<p>
104.  IN CINNAM
</p>

<p>
Daemonis effigie compressit Cinna puellam;<br>
&nbsp;&nbsp;&nbsp;&nbsp;deinde sacerdotem se facit; atque fugat<br>
daemonium ut voluit; gravida sed virgine, nescit<br>
&nbsp;&nbsp;&nbsp;&nbsp;anne pater daemon, vel sacer hospes erat.
</p>

<p>
105.  AD NAEVOLAM
</p>

<p>
Ebrius occurrit quoties tibi Naevola, vinum<br>
&nbsp;&nbsp;&nbsp;&nbsp;non nimium, dicis, sed bibit ille malum.
</p>

<p>
106.  IN CALVUM
</p>

<p>
Divinas bona, Calve, tibi, sed sola futura<br>
&nbsp;&nbsp;&nbsp;&nbsp;semper; et haec semper sola futura puto.
</p>

<p>
107.  AD EURUM
</p>

<p>
Vocem Lyctus habet parem cicadis,<br>
aut qualem tenues feruntur umbrae<br>
ad ripas Stygis edere eiulantes.<br>
hunc si quis novus audiat loquentem,<br>
exhaustum poterit phthisi putare; &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">5</FONT></B><br>
ipsum sin oculis metit, Cyclopum<br>
ceu spectans aliquem timebit auctis<br>
membris horribilem, atque ventricosum.<br>
vox tam disparilis fit unde, dicam?<br>
sic, Eure, expediam: creasse mutum &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">10</FONT></B><br>
naturam voluisse credo Lyctum;<br>
errantemque dedisse semimutum.
</p>

<p>
108.  AD EUNDEM
</p>

<p>
Mentem pervertit gravis ut iactura Metello,<br>
&nbsp;&nbsp;&nbsp;&nbsp;sic inopinatum Lysitelique lucrum.<br>
harum quae maior fuerit dementia quaeris?<br>
&nbsp;&nbsp;&nbsp;&nbsp;damna ferens; curas nam petit, Eure, duas.
</p>

<p>
109.  AD PONTICUM
</p>

<p>
Qualiscunque suam contemnit foemina famam,<br>
&nbsp;&nbsp;&nbsp;&nbsp;nullum, etsi decies, Pontice, iurat, amat.
</p>

<p>
110.  IN LYCHEN
</p>

<p>
Graecia praeclare pulchras vocat <font face="Kadmos">&eacute;lfesibo&#164;aw</FONT>,<br>
&nbsp;&nbsp;&nbsp;&nbsp;quippe proci praestant munera, forma procos;<br>
sed formosa Lyche vivit neglecta; quot alma<br>
&nbsp;&nbsp;&nbsp;&nbsp;nam Cytherea trahit, fusca Minerva fugat.
</p>

<p>
111.  IN FLORAM
</p>

<p>
Omnia consciolis, bona tantum narrat amanti<br>
&nbsp;&nbsp;&nbsp;&nbsp;Flora; ita flacessit fama, virescit amor.
</p>

<p>
112.  AD AREANAM
</p>

<p>
Quod sis casta (Areana) nego, deciesque negabo,<br>
&nbsp;&nbsp;&nbsp;&nbsp;credaris tota talis in urbe licet.<br>
nam tuus insequitur dum putida scorta maritus,<br>
&nbsp;&nbsp;&nbsp;&nbsp;dum turpi, et vario ruptus amore perit:<br>
crede mihi quotquot noti meretricibus illis &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">5</FONT></B><br>
&nbsp;&nbsp;&nbsp;&nbsp;sunt homines, noti sunt, Areana, tibi:<br>
sive equites, seu magnatum de stemmate creti;<br>
&nbsp;&nbsp;&nbsp;&nbsp;ruris an urbis erit; pomifer, anne cocus;<br>
omnes, mille licet, te sunt, o casta, potiti;<br>
&nbsp;&nbsp;&nbsp;&nbsp;omnium et in morbos sic vitiata ruis. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">10</FONT></B>
</p>

<p>
113.  AD PONTICUM
</p>

<p>
Suspecto quid fure canes cum, Pontice, latrent<br>
&nbsp;&nbsp;&nbsp;&nbsp;dixissent melius, si potuere loqui? 
</p>

<p>
114.  AD LABIENUM
</p>

<p>
Nonnullis medicina placet nova, notaque sordet;<br>
&nbsp;&nbsp;&nbsp;&nbsp;sed tutas praefer tu, Labiene, novis.
</p>

<p>
115.  IN ALBUM
</p>

<p>
Quem vitae cursum, quam spem, sortemve sequaris,<br>
&nbsp;&nbsp;&nbsp;&nbsp;quaerendo tremulus factus es, Albe, senex,<br>
sic tumulo mox ut nequeas inscribere Vixi;<br>
&nbsp;&nbsp;&nbsp;&nbsp;embrioque, aut minus hoc, cum morieris, eris.
</p>

<p>
116.  DE LYCORI ET BERNINO
</p>

<p>
Gratis non amat, et sapit Lycoris:<br>
&nbsp;&nbsp;&nbsp;&nbsp;moechae dat nihil, et sapit Berinus.
</p>

<p>
117.  AD GALLAM
</p>

<p>
Cum loqueris resoni prodit se putrida nasi<br>
&nbsp;&nbsp;&nbsp;&nbsp;pernicies: si vis, Galla, placere, tace.
</p>

<p>
118.  IN NERVAM
</p>

<p>
Et miser atque vorax optat sibi Nerva podagram,<br>
&nbsp;&nbsp;&nbsp;&nbsp;solis divitibus qualis adesse solet.<br>
errat si putat id voti prodesse gulosis;<br>
&nbsp;&nbsp;&nbsp;&nbsp;nam quid lauta iuvat mensa, iacente fame.
</p>

<p>
119.  AD PONTICUM
</p>

<p>
Femina +vindicta+ citiusne ardescit amore?<br>
&nbsp;&nbsp;&nbsp;&nbsp;Phoebo, si dicis, Pontice, maior eris.
</p>

<p>
120.  AD LABIENUM
</p>

<p>
Vinum Theriacam magnam dixere vetusti<br>
&nbsp;&nbsp;&nbsp;&nbsp;authores; gratum est hoc, Labiene, tibi.<br>
hinc te secure Baccho sine fine modoque<br>
&nbsp;&nbsp;&nbsp;&nbsp;imples; visceribus sanus an aeger idem est.<br>
sed ne delires: dirum namque ipsa venenum &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">5</FONT></B><br>
&nbsp;&nbsp;&nbsp;&nbsp;Theriaca est, sumas si, Labiene, nimis.
</p>

<p>
121.  IN LAUSUM
</p>

<p>
Lausus ut aeterna degit sub nube tabaccae,<br>
&nbsp;&nbsp;&nbsp;&nbsp;coniux ardenti sic sua gaudet aqua:<br>
vir fumum, haec flammam bibit; infumata maritus<br>
&nbsp;&nbsp;&nbsp;&nbsp;tanquam perna olim, frixa sed uxor erit.
</p>

<p>
122.  AD PONTICUM
</p>

<p>
Poenituisse Mydam voti sat constat avari,<br>
&nbsp;&nbsp;&nbsp;&nbsp;cumque cibus potusque aureus omnis erat.<br>
nunc aurum sed eum potare chymista doceret,<br>
&nbsp;&nbsp;&nbsp;&nbsp;iratosque sibi ludere posse deos.<br>
quid mirum tales auri si nectare lactet &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">5</FONT></B><br>
&nbsp;&nbsp;&nbsp;&nbsp;immunes morbis, diis similesque facit?<br>
sed non diis similes sunt quos spes aurea fallit;<br>
&nbsp;&nbsp;&nbsp;&nbsp;quales sint igitur (Pontice) dissimiles.
</p>

<p>
123.  IN AULUM
</p>

<p>
Ex speculo pictor se pinxit ut Aulus amicae<br>
&nbsp;&nbsp;&nbsp;&nbsp;dat tabulam; speculo mallet amica frui.
</p>

<p>
124.  DE HENRICO PRINCIPE
</p>

<p>
Occubuit primis Henricus clarus in annis;<br>
&nbsp;&nbsp;&nbsp;&nbsp;nec spolium mortis, sed pudor ille fuit.
</p>

<p>
125.  AD PARIDEM
</p>

<p>
Vt vetus adscivit sibi magna Britannia nomen,<br>
&nbsp;&nbsp;&nbsp;&nbsp;pingere se sexus caepit uterque, Pari;<br>
haud sine vulneribus veteres tinxere Britanni<br>
&nbsp;&nbsp;&nbsp;&nbsp;corpora, divelli nec timuere cutem:<br>
parcere sed Pictos sibi praecipit aula novellos, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">5</FONT></B><br>
&nbsp;&nbsp;&nbsp;&nbsp;et tenera leves arte polire genas.<br>
barbariem antiqui mores sapuere; recentes<br>
&nbsp;&nbsp;&nbsp;&nbsp;mollitiem; neutrum mi placet ergo, Pari.
</p>

<p>
126.  IN VACCERAM
</p>

<p>
Damnatis quoties Vaccera turpe<br>
immiscet ioculis, id esse dictum<br>
non (ut velle videtur ore blaeso)<br>
imprudenter ait, sed impudenter.
</p>

<p>
127.  AD FURIUM
</p>

<p>
Sub medium culpae, Furi, cum coniuge moechum<br>
prendit Aper; taurum iam vitulumne vocas?
</p>

<p>
128.  AD BERINUM
</p>

<p>
Uxor quod nimium tua sit foecunda, Berine,<br>
&nbsp;&nbsp;&nbsp;&nbsp;conquereris; castae sic tamen esse solent:<br>
addis ut implacido sit et ore, et more molesta,<br>
&nbsp;&nbsp;&nbsp;&nbsp;et pugnax; castae sic tamen esse solent:<br>
quin aliis lepidam dicis magis atque benignam &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">5</FONT></B><br>
&nbsp;&nbsp;&nbsp;&nbsp;quam tibi: sic castae non tamen esse solent.
</p>

<p>
129.  AD EURUM
</p>

<p>
Mortuus Hermus abhinc tribus est aut quatuor annis;<br>
&nbsp;&nbsp;&nbsp;&nbsp;immo vivit, ais; mortuus, Eure, mihi est.
</p>

<p>
130.  AD CRISPUM
</p>

<p>
Mutua multa licet sestertia poscat amicus,<br>
&nbsp;&nbsp;&nbsp;&nbsp;maxima relligo est, Crispe, negare tibi.<br>
sic numeras tamen ut lachrimis credaris obortis<br>
&nbsp;&nbsp;&nbsp;&nbsp;quod facis officii poenituisse tui.<br>
nil tibi, Crispe, deest nisi digni vultus amici; &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">5</FONT></B><br>
&nbsp;&nbsp;&nbsp;&nbsp;nam, non ut decet, at quod decet usque facis.
</p>

<p>
131.  AD CHLOEN
</p>

<p>
Mortales tua forma quod misellos<br>
multos illaqueet, Chloe, superbis:<br>
hoc sed nomine carnifex triumphet.
</p>

<p>
132.  IN LABIENUM
</p>

<p>
Perdere cum voluit potuit Labienus; Hybernum<br>
&nbsp;&nbsp;&nbsp;&nbsp;virtute hac potuit perdere cum voluit.
</p>

<p>
133.  IN BRUSSILIUM
</p>

<p>
Ardet Brussilii uxor histrionem;<br>
is funambulam; utrinque flamma saevit,<br>
nullo extinguibilis liquore, nullo.<br>
primum grande nemos voravit, inde<br>
villas tres, ovium greges, boumque &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">5</FONT></B><br>
circum pascua tosta mugientum,<br>
vix aula furor abstinet paterna;<br>
et si fas miseris malum ominari,<br>
tandem cum domino domum cremabit.
</p>

<p>
134.  IN CACCULAM
</p>

<p>
Caccula, cum tu sis vetus accusator, adaugens<br>
&nbsp;&nbsp;&nbsp;&nbsp;crimina, quam causas daemonis instar agis!
</p>

<p>
135.  IN CINNAM
</p>

<p>
Dic sapere, et sapiet; stupidum dic, Cinna stupescet;<br>
&nbsp;&nbsp;&nbsp;&nbsp;si furere, insanus; si premis, aeger erit;<br>
dic modo, fiet idem quod dicis; nec simulare<br>
&nbsp;&nbsp;&nbsp;&nbsp;novit, habent vires verba veneficii.
</p>

<p>
136.  AD CALVUM
</p>

<p>
Ne tibi, Calve, petas socios in amore fideles;<br>
&nbsp;&nbsp;&nbsp;&nbsp;si quod amas metuis perdere, solus ama.<br>
nocte suo fidum domino domuique molossum<br>
&nbsp;&nbsp;&nbsp;&nbsp;una salax cogit prodere cuncta canis:<br>
nocturni id fures norunt, quantumque libido <font size="-1">5</FONT><br>
&nbsp;&nbsp;&nbsp;&nbsp;tentabit firmam deiicietque fidem.  
</p>

<p>
137.  AD HARPALUM
</p>

<p>
Nec bene, nec belle, semper tamen, Harpale, cantas;<br>
&nbsp;&nbsp;&nbsp;&nbsp;artem disce, canes sic minus, at melius.
</p>

<p>
138.  IN PORCUM ET NERVAM
</p>

<p>
Desinit auditis campanis meiere Porcus,<br>
&nbsp;&nbsp;&nbsp;&nbsp;sit vesica licet mole molesta gravi.<br>
haud lotium contra, sonuit si fistula, fraenat<br>
&nbsp;&nbsp;&nbsp;&nbsp;Nerva; sed invito sic ruit omne, miser<br>
ut penitus madeat; nec ei prodessse matella &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">5</FONT></B><br>
&nbsp;&nbsp;&nbsp;&nbsp;possit, ita audaces evocat imber aquas.<br>
motus tam discors illis qua vi fit, Aquinas<br>
&nbsp;&nbsp;&nbsp;&nbsp;quaerat; nos risu res satis ipsa iuvat.
</p>

<p>
139.  IN POETASTROS
</p>

<p>
Sulphure vicenda est prurigo poetica nullo;<br>
&nbsp;&nbsp;&nbsp;&nbsp;sed neque Mercurio, quem fugat illa deum.
</p>

<p>
140.  DE GERMANIS
</p>

<p>
Germanus minime quod sit malus, efficit aequum<br>
&nbsp;&nbsp;&nbsp;&nbsp;tota quod explosis gens amat effugiis.<br>
nam divirticulis cum lex laetabitur, ansam<br>
&nbsp;&nbsp;&nbsp;&nbsp;dat fraudi, multos nec sinit esse bonos.
</p>

<p>
141.  IN GLAUCUM
</p>

<p>
Alas amisit Glaucus, draco nam fuit olim;<br>
&nbsp;&nbsp;&nbsp;&nbsp;nunc serpens factus nec leve virus habet.
</p>

<p>
142.  IN APRUM
</p>

<p>
Septem civis Aper degit, tot et aulicos, annos;<br>
&nbsp;&nbsp;&nbsp;&nbsp;vivere scit melius quam, Labiene, mori.
</p>

<p>
143 IN CRISPINUM
</p>

<p>
Uxorem Crispinus habet, tamen indigus unam<br>
&nbsp;&nbsp;&nbsp;&nbsp;vix alit, extremam sensit uterque famem.<br>
ipsam dives amat Florus, fremit ergo maritus,<br>
&nbsp;&nbsp;&nbsp;&nbsp;quanquam rivali nunc opus esse videt.<br>
moechum saepe vocat, sed cum, qui sustinet, ipse&nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font> </FONT><font size="-1">5</FONT></B><br>
&nbsp;&nbsp;&nbsp;&nbsp;qua fruitur, victu, vestibus, aere domum,<br>
dispeream nisi sit vere Crispinus adulter;<br>
&nbsp;&nbsp;&nbsp;&nbsp;sponsus, qui sponsi munia Florus obit.
</p>

<p>
144.  DE SUDORE BRITANNICO
</p>

<p>
Quid ni pestis sit sudor malus Angilica? cives<br>
&nbsp;&nbsp;&nbsp;&nbsp;Hybernis gaudent sole vigente togis.
</p>

<p>
145.  AD THESPILEM
</p>

<p>
Inferius labrum cur mordes, Thespilis? illi<br>
&nbsp;&nbsp;&nbsp;&nbsp;ne noceas, si vis basia laeta tibi.<br>
alterum iners cupido quamvis famuletur amanti,<br>
&nbsp;&nbsp;&nbsp;&nbsp;at magis hoc docta mobilitate placet.
</p>

<p>
146.  AD PONTICVM
</p>

<p>
Quanto causidicum magis arguo, si malus idem est,<br>
tanto plus laudo, Pontice, si bonus est. 
</p>

<p>
147.  AD GALLAM
</p>

<p>
An tua plus sitiat lingua, an plus, Galla, loquatur,<br>
&nbsp;&nbsp;&nbsp;&nbsp;ardua res dictu plenaque litis erit.<br>
nam quoties sitit illa bibis; bene potaque garris;<br>
&nbsp;&nbsp;&nbsp;&nbsp;procreat unde novam multa loquela sitim.<br>
dum bibis ergo invita taces, mora nec datur illi. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">5</FONT></B><br>
&nbsp;&nbsp;&nbsp;&nbsp;indefessa anima sed bibis, aut loqueris.
</p>

<p>
148.  DE LONDINENSIBUS
</p>

<p>
Sunt Londinenses Coritani, sivi Brigantes,<br>
&nbsp;&nbsp;&nbsp;&nbsp;seu Cambri; raros urbs alit ampla suos.<br>
sic Londinates producit mixta propago,<br>
&nbsp;&nbsp;&nbsp;&nbsp;plurimus inter quos semicolonus erit,<br>
aegre mutandus; partis nam foenore nummis &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">5</FONT></B><br>
&nbsp;&nbsp;&nbsp;&nbsp;quantum quisque potest praedia civis emit,<br>
in rus festinans, aetas ni praepedit, ipse;<br>
&nbsp;&nbsp;&nbsp;&nbsp;haeredi saltem dant nova rura locum,<br>
qui, semiurbanus, velut hermaphroditus habetur<br>
&nbsp;&nbsp;&nbsp;&nbsp;indigenis, nam nil rus nisi rure placet. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">10</FONT></B><br>
quippe canes, vel equos semper, vel aratra loquuntur;<br>
&nbsp;&nbsp;&nbsp;&nbsp;illis caetera sunt maxima barbaries.<br>
o utinam civis tantum civilia tractet;<br>
&nbsp;&nbsp;&nbsp;&nbsp;rustica qui ruri non alienus erit.  149
</p>

<p>
149. AD ARETHUSAM
</p>

<p>
Cernitur in nivea cito, si fit, sindone labes;<br>
&nbsp;&nbsp;&nbsp;&nbsp;formosis eadem lex, Arethusa, datur.
</p>

<p>
150.  AD IUSTINIANUM
</p>

<p>
Causidicos ditat, res perdit et una clientes,<br>
&nbsp;&nbsp;&nbsp;&nbsp;uno quae verbo est, Iustiniane, mora.
</p>

<p>
151.  DE HOROLOGIO PORTABILI
</p>

<p>
Temporis interpres, parvum congestus in orbem,<br>
&nbsp;&nbsp;&nbsp;&nbsp;qui memores repetis nocte dieque sonos:<br>
ut semel instructus iucunde sex quater horas<br>
&nbsp;&nbsp;&nbsp;&nbsp;mobilibus rotulis irrequietus agis:<br>
nec mecum quocunque feror comes ire gravaris, <font size="-1">5</FONT><br>
&nbsp;&nbsp;&nbsp;&nbsp;annumerans vitae damna, levansque meae.
</p>

<p>
152.  AD EURUM
</p>

<p>
Nec turpe lucrum, nec decus, nec in plebem<br>
invida potestas, pulcrha sed poetarum<br>
votum pudicum est fama; &lt;nam&gt; bonis meta<br>
omnibus, at illis unica, et mera, et sola;<br>
auferre quam merentibus furens nescit &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">5</FONT></B><br>
vis vulnerata divitum: Aulus hinc vivit;<br>
liberque Iunius, et amabilis Flaccus;<br>
et vile quisquis vulgus, Eure, fastidit.
</p>

<p>
153.  AD LABIENUM
</p>

<p>
Mentiri pro te servo si sis bonus author;<br>
&nbsp;&nbsp;&nbsp;&nbsp;pro se mentiri, cur, Labiene, vetas?
</p>

<p>
154.  AD HAEMUM
</p>

<p>
Difficile est reperire fidem, si quaeris in aula,<br>
&nbsp;&nbsp;&nbsp;&nbsp;pene tibi delator tertius, Haeme, vir est.<br>
talem pone novis nimium qui partibus haeret;<br>
&nbsp;&nbsp;&nbsp;&nbsp;officiosus homo est? insidiosus erit.
</p>

<p>
155.  AD IUSTINIANUM
</p>

<p>
Quatuor et viginti Arthuri regia mensa<br>
&nbsp;&nbsp;&nbsp;&nbsp;convivas aluit; quaeque rotunda fuit.<br>
mensis iam reges longis utuntur, at uni<br>
&nbsp;&nbsp;&nbsp;&nbsp;vix est conviviae, Iustiniane, locus;<br>
Augustus toto cum maximus esset in orbe, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">5</FONT></B><br>
&nbsp;&nbsp;&nbsp;&nbsp;illi convictor sat Maro gratus erat.<br>
sed sine compare sit Maro, sic sine compare rex est<br>
&nbsp;&nbsp;&nbsp;&nbsp;delicias populus quem vocat ipse suas.
</p>

<p>
156.  AD FAUSTINUM
</p>

<p>
Curvam habeat tua cervicem, Faustine, puella:<br>
&nbsp;&nbsp;&nbsp;&nbsp;sic, tanquam cupiat basia, semper erit.
</p>

<p>
157.  AD IUSTINIANUM
</p>

<p>
Si quaeruntur opes, vel honores, sive voluptas,<br>
&nbsp;&nbsp;&nbsp;&nbsp;vix est qui fruitur, Iustiniane, satis.<br>
nam satis est quicquid naturae sufficit; ultra<br>
&nbsp;&nbsp;&nbsp;&nbsp;quod poscit mens, est, Iustiniane, nimis.
</p>

<p>
158.  IN HAEDUM
</p>

<p>
Causidicus bene dotatam cum duxerat Haedus,<br>
&nbsp;&nbsp;&nbsp;&nbsp;nulla viro vigilis cura clientis erat.<br>
vere sed expleto, cum dote extinguitur uxor,<br>
&nbsp;&nbsp;&nbsp;&nbsp;desertoque animi detumuere novi.<br>
hic parat omnimodis pulsos revocare clientes; &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">5</FONT></B><br>
&nbsp;&nbsp;&nbsp;&nbsp;nam nuc si causas non agit Haedus, egit.
</p>

<p>
159.  AD EURUM
</p>

<p>
Qui compotorem sibimet proponit amicum,<br>
&nbsp;&nbsp;&nbsp;&nbsp;compos propositi non erit, Eure, sui.
</p>

<p>
160. AD GLUBUM
</p>

<p>
Haeres avari, Glube, foeneratoris<br>
viperea qui nunc flagra flet tua causa,<br>
praedia, age, vende, pasce scorta, scurrasque;<br>
disperde maleparta alea, gula, luxu,<br>
egensque quaeras foenore at triplo nummos; &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">5</FONT></B><br>
instesque, licet irrideant trapezitae;<br>
nec desine usque dum infimus rogatorum<br>
te filium fateare foeneratoris.
</p>

<p>
161.  AD AMATUM
</p>

<p>
Multas cum visit regiones Paetus et urbes,<br>
&nbsp;&nbsp;&nbsp;&nbsp;in patriam laete deinde receptus erat.<br>
ut mos est, rogat hunc civis de mercibus, armis<br>
&nbsp;&nbsp;&nbsp;&nbsp;miles; de ruris rustica cura bonis;<br>
aulicus ad vestes quod pertinet; aulica fucos, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">5</FONT></B><br>
&nbsp;&nbsp;&nbsp;&nbsp;atque oleum talci; singula quisque sua:<br>
solus qui solo nutritur iure Britanno,<br>
&nbsp;&nbsp;&nbsp;&nbsp;externa de re quaerit, Amate, nihil.
</p>

<p>
162.  IN TUCCAM
</p>

<p>
Plus aequo gladio pacis qui tempore credit,<br>
&nbsp;&nbsp;&nbsp;&nbsp;Tucca, suo, gladio sed sine, saepe perit.
</p>

<p>
163.  AD LUCIAM
</p>

<p>
Lucia, vir nihili est qui quanti virgo sit aeris<br>
&nbsp;&nbsp;&nbsp;&nbsp;curat: venalem sic sibi quaerat equum.<br>
nequicquam magna certant de dote puellae,<br>
&nbsp;&nbsp;&nbsp;&nbsp;plus aero innuptas vita pudica beat.
</p>

<p>
164.  IN CACCULAM
</p>

<p>
Acturus causas amisit Caccula vocem,<br>
&nbsp;&nbsp;&nbsp;&nbsp;inter praecones illico quaerit eam,<br>
causidicosque illos qui vociferare solebant<br>
&nbsp;&nbsp;&nbsp;&nbsp;ingenti strepitu; deserit inde forum,<br>
foemellasque rogat sua quae venalia clamant, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">5</FONT></B><br>
&nbsp;&nbsp;&nbsp;&nbsp;urbnais servis deinde molestus erat;<br>
turrim mox adiit, cunctos rogitansque, locusque<br>
&nbsp;&nbsp;&nbsp;&nbsp;omnes vestigans: vox tamen usque latet.<br>
bombarda tandem, quae turrim evertere posset,<br>
&nbsp;&nbsp;&nbsp;&nbsp;explosa, inventa Caccula voce redit. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">10</FONT></B>
</p>

<p>
165.  DE SERVO SUO
</p>

<p>
Servo iter ingressus gladium committo ferendum;<br>
&nbsp;&nbsp;&nbsp;&nbsp;mox soli atque omni cum sine teste sumus,<br>
"aurum, noster ait, "gestas, here; nec latet, id iam<br>
&nbsp;&nbsp;&nbsp;&nbsp;auferre armati vis ab inerme potest;<br>
factum quis prodet? dominum spoliare sed absit; &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">5</FONT></B><br>
&nbsp;&nbsp;&nbsp;&nbsp;sed facilis res est, si volo; nolo tamen."<br>
"credo," aio, et laudo pro tempore; pergit ineptus<br>
&nbsp;&nbsp;&nbsp;&nbsp;dicere qualis hero quamque fidelis erit.<br>
inde domum laetus redeo, gladioque recepto<br>
&nbsp;&nbsp;&nbsp;&nbsp;eiicio vacuum, despicioque fidem; &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">10</FONT></B><br>
parque pari referens, "fidum te sensimus, inquam,<br>
&nbsp;&nbsp;&nbsp;&nbsp;et retinere licet, si volo; nolo tamen."<br>
nam neque credendus, nec habendus, talia servus<br>
&nbsp;&nbsp;&nbsp;&nbsp;aut qui concipere, aut non reticere, potest.
</p>

<p>
166.  AD HAEDUM
</p>

<p>
Ignarum iuvenem nudum cur trudis in urbem?<br>
&nbsp;&nbsp;&nbsp;&nbsp;neglecto caecum quis duce tentat iter?<br>
Gnossia non totidem domus erroribus, Haeme,<br>
&nbsp;&nbsp;&nbsp;&nbsp;fallax, his filo quamlibet esset opus,<br>
aetati crudae quot vita urbana tenebras <font size="-1"><b>5</B></FONT><br>
&nbsp;&nbsp;&nbsp;&nbsp;obiicit, impuras et sine luce vias.<br>
ne duce destituas titubantem nocte dieque<br>
&nbsp;&nbsp;&nbsp;&nbsp;filiolum, salvum si cupis, Haeme, tibi.
</p>

<p>
167.  AD LABIENUM
</p>

<p>
Tres novit, Labiene, Phoebus artes,<br>
ut narrant veteres sophi; peraeque<br>
quas omnes colui, colamque semper:<br>
nunc omnes quoque musicum, et poetam<br>
agnoscunt, medicumque Campianum. <font size="-1"><b>5</B></FONT>
</p>

<p>
168.  AD CALATHEN
</p>

<p>
Graecas, Latinas, litterasque Gallicas<br>
laudo: puellae lingua sed si sit bona,<br>
cur uteretur, Calathe, alia quam sua?
</p>

<p>
169.  IN NAEVOLAM
</p>

<p>
Tres est pollicitus rationes Naevola Cinnae,<br>
&nbsp;&nbsp;&nbsp;&nbsp;nummos qui nollet reddere. reddit eas:<br>
nil quod debetur prima; altera nil quid haberet;<br>
&nbsp;&nbsp;&nbsp;&nbsp;tertia non presto est: Naevola debet eam.
</p>

<p>
170.  AD EURUM
</p>

<p>
Pro patria si quis dulci se dixerit, Eure,<br>
&nbsp;&nbsp;&nbsp;&nbsp;velle mori, ridens ut sibi vivat, ais,<br>
civis avarus; et ut servetur Caccula rostris;<br>
&nbsp;&nbsp;&nbsp;&nbsp;splendeat ut picta veste rotaque Calus.<br>
sic tu; pro patria fortis cadet attamen omnis; &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">5</FONT></B><br>
&nbsp;&nbsp;&nbsp;&nbsp;si bona sit, merita est; sin mala, dulce mori.
</p>

<p>
171.  IN CRASSUM
</p>

<p>
Crassus ab urbe profecturus, quam firmiter haerens,<br>
&nbsp;&nbsp;&nbsp;&nbsp;ludorum causa, desidiosus amat:<br>
tres licet haud ultra noctes sit rure futurus,<br>
&nbsp;&nbsp;&nbsp;&nbsp;idque absolvat iter dimidiata dies:<br>
sollenen ad caenam primos invitat amicos, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">5</FONT></B><br>
&nbsp;&nbsp;&nbsp;&nbsp;ceu natitaliam quam celebrare parat;<br>
magna cum pompa, curva resonante sedetur<br>
&nbsp;&nbsp;&nbsp;&nbsp;buccina, et in vitrum plena refusa salus,<br>
convivas aequo quae iure perambulat omnes;<br>
&nbsp;&nbsp;&nbsp;&nbsp;auspicium foelix hinc sibi sumit iter. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">10</FONT></B><br>
Crassus at extremis tanquam rediturus ab Indis,<br>
&nbsp;&nbsp;&nbsp;&nbsp;mox testamentum perficit; inde nova<br>
nata salus, reditum faustum quae spondet amico;<br>
&nbsp;&nbsp;&nbsp;&nbsp;postremo edictum tempus euntis erat;<br>
Maiae nimirum (coelo suadente) calendis &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">15</FONT></B><br>
&nbsp;&nbsp;&nbsp;&nbsp;exibit; nonae iamque Decembris erant.
</p>

<p>
172.  AD LOLLIUM
</p>

<p>
Ut locupleti addat pauper, praepostera res est:<br>
&nbsp;&nbsp;&nbsp;&nbsp;divitis est, Lolli, gloria sola, dare.
</p>

<p>
173.  AD LAURAM
</p>

<p>
Singula dum miror tua labra, oculosque, genasque;<br>
&nbsp;&nbsp;&nbsp;&nbsp;quicquid id est verbis, Laura, modesta premis.<br>
crines sin laudo, perfusa rubore silescis;<br>
&nbsp;&nbsp;&nbsp;&nbsp;quam misere non hos esse fatere tuos.
</p>

<p>
174.  AD PONTICUM
</p>

<p>
Hic, illic, et ubique, et nullibi, Pontice, lex est;<br>
&nbsp;&nbsp;&nbsp;&nbsp;cumque tenes vinctam te latebrosa fugit.<br>
pauciloqua antiquis constabat certa Britannis;<br>
&nbsp;&nbsp;&nbsp;&nbsp;at nunc ambigua est lex sine lege loquens.
</p>

<p>
175.  AD AFRAM
</p>

<p>
Calcat sublimis vulgaria verba poesis,<br>
&nbsp;&nbsp;&nbsp;&nbsp;nec narrat, sed res ambitiosa creat.<br>
ludere si libet, aetatis sibi reddere florem,<br>
&nbsp;&nbsp;&nbsp;&nbsp;par Hecubae quanquam sis, prius, Afra, valet,<br>
quadrupedis pigrae quam ros, cerussave inuncta, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">5</FONT></B><br>
&nbsp;&nbsp;&nbsp;&nbsp;vel minium Venetum, fulva vel empta coma;<br>
dentes seu vere quos inserit Argus eburnos,<br>
&nbsp;&nbsp;&nbsp;&nbsp;totaque mangonis pharmacoooea Lami.<br>
suaviter illa tibi canet optatos Hymenaeos,<br>
&nbsp;&nbsp;&nbsp;&nbsp;et gratis faciet; quod tamen, Afra, veta: &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">10</FONT></B><br>
oscula det iuvenis, sed anus ferat aurea dona,<br>
&nbsp;&nbsp;&nbsp;&nbsp;carminibus celebris quae cupit esse bonis.
</p>

<p>
176.  AD ALBERICUM
</p>

<p>
Res est quemlibet una quae benignum<br>
et gratis facere (Alberice) possit;<br>
nullum laedere, quamlibet merentem.
</p>

<p>
177.  IN LARGUM
</p>

<p>
Vendit Largus oves, laudatque emptoribus illas<br>
&nbsp;&nbsp;&nbsp;&nbsp;ut teneras; teneras sed sibi laudat aves.
</p>

<p>
178.  AD CAROLUM FITZGEOFRIDUM
</p>

<p>
Iamdudum celebris scriptorum fama tuorum,<br>
&nbsp;&nbsp;&nbsp;&nbsp;in me autem ingenue non reticendus amor,<br>
frustra obnitentem si non fortuna vetasset,<br>
&nbsp;&nbsp;&nbsp;&nbsp;in veteres dederat, Carole, delicias:<br>
haec tibi qualiacunque tamen nova lusimus, ut nos &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">5</FONT></B><br>
&nbsp;&nbsp;&nbsp;&nbsp;usque amplecteris non alieno animo.  
</p>

<p>
179.  AD STELLAM
</p>

<p>
Vis, Stella, nomen inseri nostris tuum<br>
&nbsp;&nbsp;&nbsp;&nbsp;compendiosis versibus?<br>
an sat tibi est, o delicata, sidera<br>
&nbsp;&nbsp;&nbsp;&nbsp;inter minora si mices?
</p>

<p>
180.  AD EDOARDUM MYCHELBURNUM
</p>

<p>
Immemor o nostri quid agis? nec enim tibi magnus<br>
natalis frustra rediit, monitorque vetustae<br>
semper amicitiae novus, et iam debitor annus;<br>
accipe nostra prior, tenui sed carmina cultu,<br>
qualia sunt domini longo de funere rapta;&nbsp;&nbsp;&nbsp;&nbsp;&nbsp;&nbsp;&nbsp;&nbsp; <b><font size="-1">5</FONT></B><br>
posterior tua si compti quid musa resolvet,<br>
festinans lepido quod portet epistola versu,<br>
unicus antidotos facile exuperaveris omnes.<br>
haec pauca interea, leve tanquam munus, habeto,<br>
quae novus ex usu merito tibi destinat annus, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">10</FONT></B><br>
iusque sodalitii officio quocunque tuetur.<br>
quanta sit horrifici Iovis inclementia cernis;<br>
ut valeas lignis opus est; et si sapis, ipsi<br>
cum falce, et tento nolles parsisse Priapo.
</p>

<p>
181.  IN GLAUCUM
</p>

<p>
Tempore mitescit quantumvis fructus acerbus;<br>
&nbsp;&nbsp;&nbsp;&nbsp;fitque sapor gratus, qui modo crudus erat.<br>
at Glaucus quanto evadit maturior annis,<br>
&nbsp;&nbsp;&nbsp;&nbsp;austerus tanto fit magis atque magis.<br>
coniugis exemplo iam desinat esse malignus; &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">5</FONT></B><br>
&nbsp;&nbsp;&nbsp;&nbsp;nam suavis, lepida est, nec gravis illa viris.
</p>

<p>
182.  AD RUTHAM
</p>

<p>
Non satis hoc caute dixti modo, Rutha, sorori,<br>
&nbsp;&nbsp;&nbsp;&nbsp;te tam formosam non pudet esse levem?<br>
illud nam dictum subito sic laesa retorsit,<br>
&nbsp;&nbsp;&nbsp;&nbsp;te non formosam non iuvat esse levem.
</p>

<p>
183.  IN GAURUM
</p>

<p>
Perpetuo loqueris, nec desinis; idque molestum<br>
&nbsp;&nbsp;&nbsp;&nbsp;omnibus est, et scis; sed tibi, Gaure, places.
</p>

<p>
184.  IN AURICIUM
</p>

<p>
Haud quenquam sinis, Aurici, te adire,<br>
quantumvis humili adlocutione;<br>
at nos alloquimur poli utriusque<br>
rectorem, et rutila manu tonantem:<br>
an non tu nimium tumes, sacerdos? &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">5</FONT></B> 
</p>

<p>
185.  IN HERENNIUM
</p>

<p>
Alcinoo mortem toties minitatus (Herenni)<br>
&nbsp;&nbsp;&nbsp;&nbsp;cur occurrenti postea mitis eras?<br>
effraenem quamvis nequeas compescere linguam,<br>
&nbsp;&nbsp;&nbsp;&nbsp;at te iam video posse tenere manum.
</p>

<p>
186.  AD AUGVSTISSIMUM CAROLUM MAGNAE BRITANNIAE PRINCIPEM, WALLIAE PRINCIPATUM PRO VETERI RITU AUSPICATVRUM, DIE 4 NOVEMBRIS 
</p>

<p>
Laetus Britannis, ecce, festinat dies,<br>
&nbsp;&nbsp;&nbsp;&nbsp;quintumque nunc praeoccupat<br>
sacrum Novembris; perge, ter beata lux,<br>
&nbsp;&nbsp;&nbsp;&nbsp;quam festa signabit nota.<br>
maturus annis, mente nec princeps minor&nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">5</FONT></B><br>
&nbsp;&nbsp;&nbsp;&nbsp;Britanniarum Carolus,<br>
ornandus hodie regiis insigniis,<br>
&nbsp;&nbsp;&nbsp;&nbsp;exibit ut sponsus novus,<br>
puris ephaebis cinctus, et procerum choro,<br>
&nbsp;&nbsp;&nbsp;&nbsp;ceu gemma pompa in aurea;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">10</FONT></B><br>
exceptus hilari confluentum murmure,<br>
&nbsp;&nbsp;&nbsp;&nbsp;clarisque vulgi plausibus.<br>
prodi, o beate, rem capesse publicam,<br>
&nbsp;&nbsp;&nbsp;&nbsp;umbra nimis torpes diu:<br>
vestigiis iam assuesce maiorum inclytis&nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">15</FONT></B><br>
&nbsp;&nbsp;&nbsp;&nbsp;praestantioris aemulus.<br>
pulchram tibi hic sit primus ad famam dies;<br>
&nbsp;&nbsp;&nbsp;&nbsp;at nemo norit ultimum. 
</p>

<p>
187.  AD MAGNAM BRITANNIAM
</p>

<p>
Reddidit antiquum tibi, magna Britannia, nomen<br>
&nbsp;&nbsp;&nbsp;&nbsp;rex magnus, magnos dum facit ille suos.
</p>

<p>
188.  DE REGIS REDITU E SCOTIA
</p>

<p>
Nil Ptolomaeus agit, caelique volumina nescit,<br>
&nbsp;&nbsp;&nbsp;&nbsp;nam nunc a gelido cardine (Phoebe) redis,<br>
et veris formosa rosis Aurora refulget;<br>
&nbsp;&nbsp;&nbsp;&nbsp;hunc, precor, aeternum reddat Apollo diem.
</p>

<p>
189.  AD AMPLISSIMUM TOTIUS ANGLIAE CANCELLARIUM, FRANCISCUM BACONUM
</p>

<p>
Debet multa tibi veneranda (Bacone) poesis<br>
&nbsp;&nbsp;&nbsp;&nbsp;illo de docto perlepidoque libro,<br>
qui manet inscriptus Veterum Sapientia; famae<br>
&nbsp;&nbsp;&nbsp;&nbsp;et per cuncta tuae secla manebit opus;<br>
multaque te celebrent quanquam tua scripta, fatebor&nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">5</FONT></B><br>
&nbsp;&nbsp;&nbsp;&nbsp;ingenue, hoc laute tu mihi, docte, sapis.
</p>

<p>
190.  AD EUNDEM
</p>

<p>
Patre, nec immerito, quamvis amplissimus esset,<br>
&nbsp;&nbsp;&nbsp;&nbsp;amplior, ut virtus, sic tibi crescit honor.<br>
quantus ades, seu te spinosa volumina iuris,<br>
&nbsp;&nbsp;&nbsp;&nbsp;seu schola, seu dulcis Musa (Bacone) vocat!<br>
quam super ingenti tua re Prudentia regnat, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">5</FONT></B><br>
&nbsp;&nbsp;&nbsp;&nbsp;et tota aethereo nectare lingua madens!<br>
quam bene cum tacita nectis gravitate lepores!<br>
&nbsp;&nbsp;&nbsp;&nbsp;quam semel admissis stat tuus almus amor!<br>
haud stupet aggest mens in fulgore metalli;<br>
&nbsp;&nbsp;&nbsp;&nbsp;nunquam visa tibi est res peregrina, dare. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">10</FONT></B><br>
o factum egregie, tua (rex clarissime) tali<br>
&nbsp;&nbsp;&nbsp;&nbsp;gratia cum splendet suspicienda viro!
</p>

<p>
191.  AD HYMETTUM
</p>

<p>
Sis probus usque licet, timidus tamen ipse tepsum<br>
&nbsp;&nbsp;&nbsp;&nbsp;deseris, obsequio debet inesse modus,<br>
vilis erit cunctis sibi qui vilescit, Hymette;<br>
&nbsp;&nbsp;&nbsp;&nbsp;non omnis pudor aut utilis aut bonus est.
</p>

<p>
192.  AD EDOARDUM MYCHELBURNUM
</p>

<p>
Nostrarum quoties prendit me nausea rerum,<br>
&nbsp;&nbsp;&nbsp;&nbsp;accipio librum mox, Edoarde, tuum,<br>
suavem qui spirat plenus velut hortus odorem,<br>
&nbsp;&nbsp;&nbsp;&nbsp;et verni radios aetheris intus habet.<br>
illo defessam recreo mentemque animumque, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">5</FONT><font><br>
</FONT></B>&nbsp;&nbsp;&nbsp;&nbsp;&nbsp;&nbsp;&nbsp;&nbsp;ad ioca corridens deliciasque tuas;<br>
haud contemnendo vel seria tecta lepore,<br>
&nbsp;&nbsp;&nbsp;&nbsp;cuncta argumentis splendidiora suis.<br>
haec quorsum premis? ut pereant quis talia condit?<br>
&nbsp;&nbsp;&nbsp;&nbsp;edere si non vis omnibus, ede tibi. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">10</FONT></B>
</p>

<p>
193.  AD SITIM
</p>

<p>
Sitis malorum pessimum,<br>
aegris molestum sobriis,<br>
sanis inutile ebriis,<br>
si sanus ullo sit modo<br>
qui non nisi ut bibat, bibit,&nbsp;&nbsp;&nbsp;&nbsp;&nbsp;&nbsp;&nbsp;&nbsp; <b><font size="-1">5</FONT></B><br>
semper palude plus madens,<br>
<font size="-1">sig. B 12</FONT><font size="-2">v</FONT> sitiens tamen nosta magis<br>
multa arena solibus.<br>
nunc est benigna ut sis, Sitis,<br>
bustis avari Castoris &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">10</FONT></B><br>
diesque noctesque assidue,<br>
qui te volens vivens tulit;<br>
consort amicum protege,<br>
picto sedens in marmore;<br>
qui nubilo caelo cave <b><font>&nbsp;&nbsp;&nbsp;&nbsp;&nbsp;&nbsp;&nbsp;&nbsp;</FONT><font size="-1">15</FONT></B><br>
ne sic madescat, Castoris<br>
ut ossa sicca perluat;<br>
sed unicum te sentiat<br>
qui te colebat unicus,<br>
sorore cum tua Fame: &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">20</FONT></B><br>
at non amantem me tui<br>
cum febre pariter desere,<br>
Sitis, malorum pessimum.
</p>

<p>
194.  AD LUPUM
</p>

<p>
Nemo virtutem non laudat, saevit et idem<br>
&nbsp;&nbsp;&nbsp;&nbsp;in vitium, hoc hominum sed, Lupe, more facit.<br>
nam quis ob hoc drachmam virtuti praebet egenti?<br>
&nbsp;&nbsp;&nbsp;&nbsp;aut in se vitium non amat, atque fovet?
</p>

<p>
195.  AD EURUM
</p>

<p>
Insanum cupidis labris ne tange Lyaeum;<br>
&nbsp;&nbsp;&nbsp;&nbsp;sic minus audentem te trahet, Eure, Venus.<br>
nec Veneri indulge, quamvis bona forma vocabit;<br>
&nbsp;&nbsp;&nbsp;&nbsp;nam minus in votis sic tibi Bacchus erit.
</p>

<p>
196.  AD GALLUM
</p>

<p>
Quod nemo fecit sanus, neque fecerit unquam,<br>
&nbsp;&nbsp;&nbsp;&nbsp;tu facis, invideas cum mala, Galle, Fabro;<br>
sollicitus domini quod nunc terit atria magni;<br>
&nbsp;&nbsp;&nbsp;&nbsp;at nescis hac quam conditione perit;<br>
qui soli parat usque adeo servire patrono,&nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font> </FONT><font size="-1">5</FONT></B><br>
&nbsp;&nbsp;&nbsp;&nbsp;ut non prospiciat libera tecta sibi.<br>
idque cavet dominus, modice dum plurima donat;<br>
&nbsp;&nbsp;&nbsp;&nbsp;perpetuo, at parco fomite spemque levat.<br>
vixque solubilibus vinctum tenet usque catenis,<br>
&nbsp;&nbsp;&nbsp;&nbsp;exercens variis nocte dieque modis, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">10</FONT></B><br>
de libertatis nequando cogitet usu.<br>
&nbsp;&nbsp;&nbsp;&nbsp;iam vice vis fungi, livide Galle, Fabri?
</p>

<p>
197.  AD LECESTERLANDIUM
</p>

<p>
Amplis grandisonisque, Lecesterlandie, verbis<br>
&nbsp;&nbsp;&nbsp;&nbsp;implacibiliter vociferare soles,<br>
uxor dum queritur quod fit tibi curta cupellex;<br>
&nbsp;&nbsp;&nbsp;&nbsp;fibula sed verbis aequiparanda tuis.
</p>

<p>
198.  AD HIPPUM
</p>

<p>
Quanquam non simplex votum, facis attamen unum;<br>
&nbsp;&nbsp;&nbsp;&nbsp;nam praeter vinum nil petis, Hippe, bonum.
</p>

<p>
199.  AD FAUSTINUM
</p>

<p>
Da mihi, da semper, nam quod, Faustine, dedisti<br>
&nbsp;&nbsp;&nbsp;&nbsp;esse datum nollem; res cito parva perit.<br>
sin taedet, dandoque vilis imponere finem,<br>
&nbsp;&nbsp;&nbsp;&nbsp;da semel, ut nunquam cogar egere datis.
</p>

<p>
200.  AD PHLOEN
</p>

<p>
Quid custodita de virginitate superbis,<br>
&nbsp;&nbsp;&nbsp;&nbsp;iam licet annumeris ter tria lustra, Phloe?<br>
intactam nam te cum vix tria lustra videbas,<br>
&nbsp;&nbsp;&nbsp;&nbsp;haud potuit cassa vendere lena nuce.<br>
gloria virginitas formosis, dedecus aeque &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">5</FONT></B><br>
&nbsp;&nbsp;&nbsp;&nbsp;turpibus est, aetas si sit utrique gravis.
</p>

<p>
201.  AD VOLUMNIUM
</p>

<p>
Rident rusticulam, anseremque multi,<br>
ignavos asinos, oves, bovesque;<br>
at non est homine imperitiore<br>
irridendum animal magis, Volumni;<br>
tanto ridiculos magis, Volumni, est, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">5</FONT></B><br>
quanto plus sapere obtinet videri.<br>
nam quis non medicum excipit Ligonem,<br>
vectum quadrupede, intimis chachinnis,<br>
Coum qui colit atuqe Pergamenum?<br>
multis sed sapit, imperatque multis &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">10</FONT></B><br>
ut vitae dominus, tremorque mortis.<br>
tanto ridiculus magis, Volumni, est.
</p>

<p>
202.  AD MYCILLUM
</p>

<p>
Nullos non laudas, Suffenos, sive Cherillos,<br>
&nbsp;&nbsp;&nbsp;&nbsp;seu quos in circo cruda iuventa legit;<br>
candidus hinc censor dici contendis, at omnes<br>
&nbsp;&nbsp;&nbsp;&nbsp;qui laudat, nullum laude, Mycille, beat.
</p>

<p>
203.  AD FURIUM
</p>

<p>
Semper ad arma soles, Furi, clamare; cubili<br>
&nbsp;&nbsp;&nbsp;&nbsp;sive lates, seu te compita plena vident.<br>
sed nunquam profers Veneris sint, Martis an arma;<br>
&nbsp;&nbsp;&nbsp;&nbsp;utcunque infoelix, te duce, miles erit.
</p>

<p>
204.  AD HELYN
</p>

<p>
<font size="-1">C</FONT>aptat amatores quoties se dicit amare;<br>
&nbsp;&nbsp;&nbsp;&nbsp;fallax obsequium est; non amat, hamat Helys.
</p>

<p>
205.  AD VINCENTIUVM
</p>

<p>
Dum placeo tibi, Vincenti, mea plurima poscis<br>
&nbsp;&nbsp;&nbsp;&nbsp;mutua, te simul ac ceperit ira levis,<br>
mox eadem quamvis male custodita remittis;<br>
&nbsp;&nbsp;&nbsp;&nbsp;lucrum est, Vincenti, displicuisse tibi.
</p>

<p>
206.  IN HEBRAM
</p>

<p>
Difficilis non est, nec amantem respuit unum;<br>
&nbsp;&nbsp;&nbsp;&nbsp;unum vero unum vix amat Hebra diem.
</p>

<p>
207.  AD CACCULAM
</p>

<p>
Dicere te invitum cuiquam male, Caccula, iuras;<br>
&nbsp;&nbsp;&nbsp;&nbsp;invitus tune es (Caccula) causidicus?
</p>

<p>
208.  AD CALVUM
</p>

<p>
Lingua proterva, rapax manus, et gula, Calve, profunda;<br>
&nbsp;&nbsp;&nbsp;&nbsp;haec tria sunt Davi commoda sola tui.<br>
illo praetereunte fremunt quacunque molossi;<br>
&nbsp;&nbsp;&nbsp;&nbsp;sentit et in primo limine nostra canis.<br>
adveniente coci removent patinasque cibosque &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">5</FONT></B><br>
&nbsp;&nbsp;&nbsp;&nbsp;arctius et retinet pallia quisque sua.<br>
audito fugitant foemellae; Caccula quamquam<br>
&nbsp;&nbsp;&nbsp;&nbsp;natus litigiis, illius ora timet.<br>
saepe domi ne te nunc visam terret imago<br>
&nbsp;&nbsp;&nbsp;&nbsp;Orci, nam servat Cerberus ipse fores. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">10</FONT></B><br>
diis genitos quaeras, hunc ni dimittis, amicos,<br>
&nbsp;&nbsp;&nbsp;&nbsp;clavisque accinctos Amphitrioniades.
</p>

<p>
209.  AD PHILOCHERMUM
</p>

<p>
Quaeris tu quare tibi musica nulla placeret;<br>
&nbsp;&nbsp;&nbsp;&nbsp;quaero ego, cur nulli tu, Philocherme, places?
</p>

<p>
210.  AD DOCTOS POETAS
</p>

<p>
Nullus Maecenas dabit hac aetate poetis<br>
&nbsp;&nbsp;&nbsp;&nbsp;ut vivant; melius sed bona fama dabit.
</p>

<p>
211.  AD RUSTICUM
</p>

<p>
Rustice, sta, paucis dum te moror, auribus adsis;<br>
&nbsp;&nbsp;&nbsp;&nbsp;dic age, cuias es? Salsburiensis, ais?<br>
Pembrochi viduam num tu Sidneida nosti?<br>
&nbsp;&nbsp;&nbsp;&nbsp;non: saltem natos? cum sit uterque potens;<br>
a thalamis alter regis celeberrimus heros; &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">5</FONT></B><br>
&nbsp;&nbsp;&nbsp;&nbsp;alter at in thalamis? proh tenebrose, negas?<br>
inclitus ergo Senex Hertfordius an tibi notus?<br>
&nbsp;&nbsp;&nbsp;&nbsp;tantumdem: coniux quid speciosa senis?<br>
non: non? anne tuum scis nomen? si id quoque nescis,<br>
&nbsp;&nbsp;&nbsp;&nbsp;caetera condono hac conditione tibi. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">10</FONT></B>
</p>

<p>
212.  AD CACCULAM
</p>

<p>
Causidicus tota cum sis notissimus urbe,<br>
&nbsp;&nbsp;&nbsp;&nbsp;atque alienas res irrequietus agas,<br>
ducere cur cessas uxorem, Caccula? lites<br>
&nbsp;&nbsp;&nbsp;&nbsp;non est ut fugias, litigiosus homo es.
</p>

<p>
213.  AD CALVUM
</p>

<p>
Atrioniam ut pulchram laudas, ut denique bellam,<br>
&nbsp;&nbsp;&nbsp;&nbsp;at minor hac Rhodius forte colossus erat.<br>
et capite, ac humeris superaret Amazonas omnes;<br>
&nbsp;&nbsp;&nbsp;&nbsp;ad quam, si confers, Penthesilea foret<br>
qualis cum vetula pappat nutrice puella;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font> </FONT><font size="-1">5</FONT></B><br>
&nbsp;&nbsp;&nbsp;&nbsp;sola gigantei est germinis illa fides.<br>
cum video, spectrum videor mihi (Calve) videre,<br>
&nbsp;&nbsp;&nbsp;&nbsp;et vix luminibus cernere vera meis.<br>
cuius ne temere attentes tu basia, totum,<br>
&nbsp;&nbsp;&nbsp;&nbsp;eius in os poterit nam caput ire tuum. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">10</FONT></B>
</p>

<p>
214.  DE SACRA DOTE
</p>

<p>
Verba sacerdotem duo constituunt, sacer, et dos;<br>
&nbsp;&nbsp;&nbsp;&nbsp;saepe sed occurrit vir sine dote sacer.
</p>

<p>
215.  AD RUFUM
</p>

<p>
Quos toties nummos oras, tibi, Rufe, negare<br>
&nbsp;&nbsp;&nbsp;&nbsp;relligio est; gravius, sed dare, forsan erit.<br>
nam meus infaustus cunctis solet aureus esse,<br>
&nbsp;&nbsp;&nbsp;&nbsp;et semper damni plus mea dona ferunt.<br>
conciet hinc Bacchus, vel fallax alea bellum; &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">5</FONT></B><br>
&nbsp;&nbsp;&nbsp;&nbsp;labe vel asperget non bene parta Venus;<br>
omnia sponte sua mala quae vitabit egestas:<br>
&nbsp;&nbsp;&nbsp;&nbsp;nescis quas turbas plena crumena dabit.<br>
damnosos iuveni<b> </B>currus invitus Apollo<br>
&nbsp;&nbsp;&nbsp;&nbsp;concessit, nummos sic tibi, Rufe, nego. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">10</FONT></B><br>
nec promissa deus potuit revocare nociva,<br>
&nbsp;&nbsp;&nbsp;&nbsp;sed tibi promitto, sed tibi dono nihil.<br>
tu fortunatos qui prosint, quaere patronos;<br>
&nbsp;&nbsp;&nbsp;&nbsp;ast ego, ne noceant nostra, cavebo tibi.
</p>

<p>
216.  AD GALLUM
</p>

<p>
Perdidit ebrietas multos, tibi proficit uni,<br>
&nbsp;&nbsp;&nbsp;&nbsp;Galle, licet valide membra caputque gravet.<br>
hinc morbum simulas et acuta pericula lecto<br>
&nbsp;&nbsp;&nbsp;&nbsp;postridie stratus vix animamque trahens;<br>
tunc inimicias componis et eximis iris&nbsp;&nbsp;&nbsp;&nbsp;&nbsp;&nbsp;&nbsp;&nbsp; <b><font size="-1">5</FONT></B><br>
&nbsp;&nbsp;&nbsp;&nbsp;expositum pectus sollicitumque metu,<br>
et pacem accitis evincis ab hostibus. omnes<br>
&nbsp;&nbsp;&nbsp;&nbsp;expiraturis nam decet esse pios;<br>
deinde reviviscis cuncto securus ab hoste,<br>
&nbsp;&nbsp;&nbsp;&nbsp;et Martem Bacchum fallere, Galle, doces. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">10</FONT></B>
</p>

<p>
217.  AD CACCULAM
</p>

<p>
Quae speciem instaurant partes has, Caccula, verum est<br>
&nbsp;&nbsp;&nbsp;&nbsp;ad speciem quod habes; nec tamen ad speciem.
</p>

<p>
218.  AD STELLAM
</p>

<p>
Pictor formosam quod finxit, Stella, Minervam<br>
&nbsp;&nbsp;&nbsp;&nbsp;carpis; at hoc similis fit magis illa tibi.
</p>

<p>
219.  AD PONTICUM
</p>

<p>
Uxorem nosti Camerini, (Pontice) quam sit<br>
&nbsp;&nbsp;&nbsp;&nbsp;toto deformis corpore et ore tetro:<br>
casta tibi visa, et merito; sed moecha reperta est;<br>
&nbsp;&nbsp;&nbsp;&nbsp;hanc vir hesterno prendit adulterio.<br>
proh, quantum saevisse putas? nil, Pontice, laetus &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">5</FONT></B><br>
&nbsp;&nbsp;&nbsp;&nbsp;ipsam sed laudans coepit amare magis;<br>
nam credebat, ait, turpem prius; atque adeo ut, se<br>
&nbsp;&nbsp;&nbsp;&nbsp;praeter, qui ferret tangere nemo foret.
</p>

<p>
220.  AD BLANDINUM
</p>

<p>
Immemor esse tui dicor, Blandine, mearum<br>
&nbsp;&nbsp;&nbsp;&nbsp;nulla tuum siquidem pagina nomen habet.<br>
sed Blandine, iterum atque iterum, Blandine legaris,<br>
&nbsp;&nbsp;&nbsp;&nbsp;ne, Blandine, ferar non memor esse tui.
</p>

<p>
221.  AD MARIANUM
</p>

<p>
Prudens pharmacopola saepe vendit<br>
quid pro quo, Mariane, quod reprendis.<br>
hoc tu sed facis, oenopola, semper.
</p>

<p>
222.  AD THOMAM MUNSONIUM, EQUITEM AURATUM ET BARONETUM 
</p>

<p>
<font size="+1">Q</FONT>uicquid in adversis potuit constantia rebus,<br>
&nbsp;&nbsp;&nbsp;&nbsp;Munsoni, meritis accumulare tuis<br>
addidit, et merito victrix dea, iamque sat ipse<br>
&nbsp;&nbsp;&nbsp;&nbsp;fama et fortunis integer amplius eris.
</p>

<p>
223.  AD EUNDEM
</p>

<p>
Ne te spes revocet nec splendor vitreus aulae;<br>
&nbsp;&nbsp;&nbsp;&nbsp;in te, Munsoni, spes tua maior erit.
</p>

<p>
224.  AD GULIELMUM STRACHAEUM
</p>

<p>
Paucos iam veteri meo sodali<br>
versus ludere, musa, ne graveris,<br>
te nec taedeat his adesse nugis,<br>
semper nam mihi charus ille comptis<br>
summus Pieridum unicusque cultor.&nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size="-1">5</FONT></B><br>
hoc ergo breve, musa, solve carmen<br>
Strachaeo veteri meo sodali.
</p>

<p>
225.  AD LECTOREM
</p>

<p>
Fit sine lege liber, salvo cui demere toto<br>
&nbsp;&nbsp;&nbsp;&nbsp;particulas licet, aut apposuisse novas.<br>
sat, lector, numeri; numeris si sat tibi factum est;<br>
&nbsp;&nbsp;&nbsp;&nbsp;cui numeri potius, quam numerosa placent.
</p>
 <p class=border></P>

<p>
<table border=0 cellspacing=15 cellpadding=0 align=Center>
<tr>
	<td><a href="/campion.html">Campion</A>
	<td><a href="/neo.html">Neo-Latin</A>
	<td><a href="/index.html">The Latin Library</A>
	<td><a href="/classics.html">The Classics Page</A>
</TABLE>
</p>

</BODY></HTML>