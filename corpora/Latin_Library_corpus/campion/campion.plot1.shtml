<html>
	<head>
		<title>
			Campion: De Pulverea Coniuratione I
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>THOMAE CAMPIANI DE PULVEREA CONIURATIONE LIBER PRIMUS
</p>

<p class=smallborder></P>

<p>POTENTISSIMO SERENISSIMOQUE
IACOBO MAGNAE BRITANNIAE FRANCIAE ET HIBERNIAE REGI ETC.
</p>

<p>
Triumphanti hodie tibi (invictissime monarcha) serena
affulgeat quinta Novembris lux; redeat vero quotannis ad laetitiam,
ad salutem, ad gloriam. opusculum hoc quo Dei optimi maximi infinita
bonitas vestrae autem divinae prudentiae in pulverea coniuratione
relegenda foelicitas celebrata est absolutum iam sub hac faustissima
luce sacris tuis manibus offerre haud ineptum fore iudicem. accipe
igitur, clementissime potentissimeque patrone, plusquam longius
forsan aevi munusculum, vivatius futurum si in lucem exeunti vestra
benignitas inspiraverit. vive quam diutissme; perpetuo vale,
foeliciter impera, sic nunc ut semper precatur.
</p>

<p>
vestrae maiestati<br>
humillime addictus,
</p>

<p>
THOMAS CAMPIANUS
</p>

<p class=shortborder></p>

<p>AD AUGUSTISSIMUM,
SERENISSIMUMQUE IACOBUM MAGNAE BRITANNIAE REGEM ETC.
</p>

<p>querna corona Iovi datur olim, laurea
Phoebo,<br>
myrtea dulce caput Cypridis umbra
tegit;<br>
spicea sed Cererem cingunt, hederacea Bacchum<br>
serta, decus veteres, sic tribuere
deis<br>
pro meritis cuicunque suum; nec debita facto&nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>5</FONT></B><br>
siqua erat, authori gratia parca
fuit.<br>
coelestes pius hinc mortalibus error honores<br>
indulsit, memor et numina fecit
amor.<br>
humano generi gratis neque profuit ullus<br>
orbe novo, Graiis si sit habenda
fides. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>10</FONT></B><br>
quales ergo tibi, rex maxime, solvet honores<br>
gens Britonum, quasi nunc orbe
renata suo?<br>
quam tua restituit prudentia coelitus orta,<br>
servavitque dolo cum ruitura
foret.<br>
pars ego tam magni populi levis, hoc tibi struxi &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>15</FONT></B><br>
laudis opus, cecinit quod pia musa
mihi;<br>
ultima quod maneat precor usque in secla superstes,<br>
hostibus officium triste, salubre
tibi.
</p>

<p>
IN IESUITAS EPIGRAMMA 1
</p>

<p>
olim neci datis lupis Britannicis<br>
cum nuspiam pateret exteris locus<br>
astu supervenere Romani lupi,<br>
tecti cucullis, devorant impune oves<br>
nihil timentes, donec indutus pari &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>5</FONT></B><br>
pastor cucullo clanculum Germanicus<br>
orbem soporum suscitat, nubem exuit,<br>
taxans luporum proprio vultu dolos.<br>
his denuo pulsis gregi accedit salus<br>
antiqua; fraudem Roma sed supplet novam, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>10</FONT></B><br>
gentique veste consona vulpes tegit<br>
furtim irruentes horridas caudis faces,<br>
vanis ferentes horridas caudis faces,<br>
queis amputatis, tertium Britannia<br>
canit triumphum; numquid haec ultra potest &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>15</FONT></B><br>
pullo Latinus igne, aut arte Tartarus?
</p>

<p>
EPIGRAMMA 2 </p>

<p>
Romani veteres tribus fuere<br>
noti nominibus satis superque,<br>
sed vix ter totidem, quaterve nosci<br>
possunt Londinia urbe Iesuitae.
</p>

<p>
EPIGRAMMA 3</p>

<p>
Anglus nomine Iesuita mire<br>
gaudet multiplici, novem, decemve<br>
usurpat varie, et subinde plura,<br>
sed ficta omnia, nam suum tacere<br>
verum falsiloquus cavet perite.&nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>5</FONT></B><br>
nunc istam mihi gratiam mereri<br>
fas sit, nominaque nidere aptiora<br>
illi quot lubet, esse vel paterno<br>
quae plus propria nemo denegabit.<br>
desertor patriae, pudor parentum, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>10</FONT></B><br>
exul, transfuga, proditor spuendus,<br>
stultorum dominus, superbientum<br>
servus, Romulae rei veredus,<br>
Hispanus iocus atque sycophanta,<br>
sermonis dubii pater, piusque &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>15</FONT></B><br>
mendax, tum generi haud nimis pudicus<br>
suasor foemineo, cruentus, audax,<br>
bellorum institor, atque regicida.<br>
illi haec nomina si sciam placere,<br>
mox plura adiiciam, nec est verendum &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>20</FONT></B><br>
ne non copia suppetat novorum.
</p>

<p>
EPIGRAMMA 4 </p>

<p>
quos vocat haereticis studet Anglis
Roma mederi<br>
pulvere nec sancto, nec diacatholico;<br>
Catholicos quamvis et sanctos vendicat una,<br>
pulvere sed monachi disdiadaemonico.
</p>

<p>
ALLUDENS AD IGNATI CONCLAVI
IOHANNIS DUN DOCTORIS THEOLOGIAE </p>

<p>
Dun taxat libro Iesuitas non tamen
uno<br>
duntaxat, lingua ridet at
Ausonia;<br>
Ausonia in lingua semel est dun sillaba prima<br>
duntaxat, primas Dun ubi taxat
habet.
</p>

<p class=shortborder></p>

<p>LIBER
I ARGUMENTUM</p>

<p>
alma Dei prior acta refert, et
daemonis iras,<br>
Spes sua suasore hoc falsa est a
relligione<br>
missa Catisbaeo, socios is
convocat, et rem<br>
pulveream inducit, consultusque
approbat illam<br>
Garnetus; Faucum transmittit
Belgia, coeptis &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>5</FONT></B><br>
qui fossis praeit. hinc ad busta
precatur Elizae<br>
flens pia Relligio, coeli cui
subvenit ales;<br>
temporaque indicti sunt
interrupta senatus. <br>
littera Monteglo datur, hanc rex
discutit, inde<br>
pulveris exponens, cui iussa est
cautio, technam. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>10</FONT></B>
</p>

<p class=shortborder></p>
<p>
patroni
magnum cano, mirum opus omnipotentis,<br>
dulce, salutiferum, quantum non praestitit olim<br>
cum fidit exulibus mare pronosque obruit hostes;<br>
quantum non Solymae infestas cum dispulit uno<br>
ingentes acies ictu super astra triumphans.&nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>5</FONT></B><br>
hoc solo minus esse iuvat, cui maxima cedunt;<br>
scilicet unigenae charo cum sanguine fuso,<br>
et victa sibi morte Deus revocaverat orbem.<br>
tu tua celsa mihi, ter maxime,
facta canenti<br>
adde animum, mentique aciem; de pectore curas &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>10</FONT></B><br>
pelle graves, oculisque obiectas discute nubes.<br>
inferni reserem intrepidus scelera alta tyranni<br>
in terram immeritam, atque tuam: nova dira nefanda,<br>
horrida divini sub cultus nomine coepta.<br>
o miseram, o nullam prope, magna
Britannia, gentem &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>15</FONT></B><br>
ni respexisset pater optimus, atque ruenti<br>
divinum auxilium nullo metuente tulisset.<br>
illius aeterno celebremus carmine munus,<br>
omnis posteritas memori quod mente revolvat.<br>
humani generis vetus et non
flexilis hostis, 
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>20</FONT></B><br>
umbrarum dominus, summi semperque colendi<br>
numinis invisor, iucundae lucis et osor,<br>
versutus, vanus, nulli non fomes et author<br>
dissidio (multum fletae post funus Elizae<br>
pacifico tandem sceptro cedente monarchae  &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>25</FONT></B><br>
iure suo) ut primum firmatas undique vidit<br>
res Britonum dubias, oleaque per omnia pacem<br>
ire coronatam, templis accrescere sacros<br>
cultus, laetitiam silvis resonare decusque,<br>
multiplici pompa replere palatia et urbes; &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>30</FONT></B><br>
nil prodesse dolos, sancto se sternere regi
</p>

<p>
nequidquam insidias; ultro iam ponere
suetas<br>
Hesperios iras, sociasque extendere dextras;<br>
nunc et Hybernorum requiescere conscia tela,<br>
nullum adeo superesse locum crepitantibus armis, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>35</FONT></B><br>
seu tacitae fraudi; sensit mox Tartareus vim<br>
coelestem, nec enim sine numine talia fiunt,<br>
impius ergo tremit, simul et fremit ore canino<br>
diras eructans, et coelum voce lacessit.<br>
"nec mihi fas," ait, "o superi, nec
denique cordi est 
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>40</FONT></B><br>
aurea stelliferi tolli ad laquearia coeli<br>
lucentesque domos, vobis sublimia habete.<br>
imperium terrestre, et nigri iura profundi<br>
nolite invidisse mihi, nec numina vestra<br>
immiscete meis rebus, lucemve tenebris. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>45</FONT></B><br>
nonne odium regina meum matura sepulchro<br>
condidit illaesum corpus, celebrata trophaeis<br>
magnificae pacis populo post fata relictae<br>
multum dilecto, multo dilectior ipsa?<br>
quidque mihi toties mors exoptata deinde
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>50</FONT></B><br>
profuerit defunctae hostis? novus ecce superstes<br>
imminet huic capiti infestus magis, atque tremendus,<br>
quo magis instructus mentem est coelestibus armis.<br>
vestrum opus, o superi, vestrum est hoc omne, nec intra<br>
tanta cadunt animi humani miracula vires. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>55</FONT></B><br>
heu quantas frustra fabricas admovimus? haerent,<br>
semper et haerebunt vestro sub tegmine tuti<br>
numen qui norunt misere lenire precando.<br>
divorum ergo mihi merito est invisa potestas,<br>
lux odio et coelum est, et pulchri quicquid uterque &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>60</FONT></B><br>
sustinet axe polus." verbis nec supplicat ultra<br>
impurus daemon, celeri ferit astra boatu,<br>
ingentesque globos tenebrarum montibus aequos<br>
aerata iaculare manu, tegere aethera nube,<br>
et quantum ex ira potuit confundere mundum. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>65</FONT></B><br>
formas mille subit monstrosas, mille Chimaeras<br>
insano simulat vultu, nunc tortilis anguis<br>
reptat, nunc sursum volitat draco, mox fremit ursus,<br>
Tartara mox lupus impensis ululatibus urget,<br>
taurus et horrendum mugit modo cornua vibrans, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>70</FONT></B><br>
trux modo frendet aper. species tunc undique miscet<br>
immanes. quicquid truculenti est arte nefanda<br>
ut sibi concivit pallentes territat umbras,<br>
sed fesso immodicus simul aestus corde quievit.<br>
ecce cucullatus reliquis audentior ipsum
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>75</FONT></B><br>
alloquitur daemon: "ne te, supreme patrone,<br>
Romanae causae plus aequo cura ruentis</p>

<p>
tangat. quid populo si res modo tota
patescit<br>
Lutheri invidia? mitra nil notius? esto;<br>
paucorum manibus patrari magna solebant, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>80</FONT></B><br>
et nisi mens laeva est, etiam nunc maxima possunt.<br>
se Britones tutos maris intra moenia iactant,<br>
et procul irrident Romana tonitrua, fulmen<br>
attamen invita cogentur voce fateri.<br>
sunt, pater, addictae summis conventibus aedes  &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>85</FONT></B><br>
antiquae, quas rex proceresque subire statuto<br>
assensere die, et melioris portio plebis,<br>
has simul impletae sunt uno dirue flatu.<br>
sulphureus tibi pulvis adest, ignisque sepultus:<br>
inventum hoc nostrum est, talesque creatur in usus." &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>90</FONT></B><br>
consilium inferno placet, authorisque coronat<br>
cupresso rasum caput, omine laetus uterque est.<br>
compertum esse duas iamdudum est
relligiones.<br>
altera de coelo in terras descendit, amica<br>
pacis, inops cultus, humilis, tamen ore decoro, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>95</FONT></B><br>
constantique animo et vultu: comes assidet illi<br>
ingenuus Metus, et Spes usque erecta, futurae<br>
laetitiae praesaga, et semper conscia veri.<br>
lusca sed ex caecis auri est emissa fodinis<br>
altera, celsa, minax, presso insidiosave fastu, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>100</FONT></B><br>
expers nativi decoris, fuco sibi formam<br>
concilians, variis vanisque ornata lapillis.<br>
servilis sequitur pavor hanc, incertaque gressus<br>
ebria Spes, audax tamen. alti in vertice montis<br>
splendescit speciosa domus, distinctaque pictis &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>105</FONT></B><br>
turribus; exterius quamvis venerabilis, intus<br>
horridus spectanti est. stant mille et mille deorum<br>
postibus effigies referentes ora ferarum,<br>
sdaemonaque, et quicquid pavor atque insania finxit.<br>
dimidium haud capiunt centum capitolia, centum &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>110</FONT></B><br>
vix fando aequabunt tonsores, totve cuculli.<br>
appositam diris altaribus Iphianissam<br>
cernere erit misere flentem, patrisque vocantem<br>
necquicquam auxilium: solus licet imperet, astus<br>
praevalet irati vatis, cadit hostia ventis, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>115</FONT></B><br>
quos placat, toto sed vix ita sanguine vatem.<br>
heu quantum sceleris peragis, quantum invehis orbi,<br>
impia relligio? sed et haec levia esse fatemur<br>
ludicraque, improbitas primo quae prodidit aevo,<br>
nostra praeut nova quae fert, atque instructior aetas &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>120</FONT></B><br>
quodcunque in facinus. natos
occidere reges,<br>
iamque uno triplicem pervertere flamine gentem<br>
suave et honorificum est: vae vae tibi, turbida Roma,<br>
dedecus imperii, atque animorum pervaga pestis.<br>
vestibuli ad laevum patet ingens porticus, auro &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>125</FONT></B><br>
argentoque insignitis suspensa columnis:<br>
turgit imaginibus locus, expressique resurgunt<br>
pontifices triplo diademete, vesteque picta<br>
usque a Bonifacio, duce quo nova Roma triumphat.<br>
sanctorum necnon statuis, stultisque tumescit &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>130</FONT></B><br>
relliquiis, quales in risum aut vertere possunt<br>
totum te, Heraclite, in fletum aut fundere totum.<br>
hic se delectat, multum hic dea lusca moratur,<br>
hic Erebi rex aggreditur sua dira precantem<br>
Teutonicae fidei, Batavisque, piisque Britannis. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>135</FONT></B><br>
Tartareum ut vidit, cupide mox applicat eius<br>
dicto aurem, exponit Stygius de pulvere totam<br>
ordine rem: coeptis tam tetris esse colore<br>
multo opus. ornatam mittat Spem poscit, ut urat<br>
voce Catisbaeum, caedisque incendant amore: &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>140</FONT></B><br>
stare animo in patriam averso, rerumque novarum<br>
imprimis avido; Grantam illi, aptumque Rucodem<br>
omnibus in rebus sociosque paresque futuros.<br>
Vinterum, Vritumque, et te, nequissime Perci,<br>
ex notis esse, et causae communis amicis. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>145</FONT></B><br>
illum tendandum premit, illum
poscere fata.<br>
assensum est, Spes festinat meretricia, picta,<br>
cultaque amatori conductum nobile scortum<br>
ut solet. aede sua scelerosum sorte sinistra<br>
invenit oppressum, somni vinoque sepultum &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>150</FONT></B><br>
Lambethi, formosa tuas prope, Thamisis, undas.<br>
"surge," ait, "heu misere dormis
(mi dulcis alumne),<br>
nec te Roma movet per te male prodita, per te,<br>
segnitiemque tuam? quod si haec aliena videntur,<br>
fortunis succurre tuis, averte ruinam &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>155</FONT></B><br>
luxuries quam festinat, legesque minantur.<br>
aude aliquid saltem quod spem non fallere possit,<br>
scis ubi totius regni est conventus habendus,<br>
idque brevi. subtus congesto dirue gentem<br>
pulvere fulmineo invisam. sic victor abibis, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>160</FONT></B><br>
clarus et Ausonios inter numerabere divos."<br>
dixit, et in tenebras levis evanescit opacas<br>
structis insidiis. praecordia concutit horror<br>
dura Catisbaei, surreptaque turbat imago.<br>
multa aegro volvente animo, ut lux reddita terris, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>165</FONT></B><br>
convocat unanimes et proditionibus aptos,<br>
quos bene cognovit, Vinterum pectore fidum<br>
improbo, et Vritum. solito sed tardior ipsis<br>
congressis tandem trepidante supervenit aestro<br>
Percio, et "quid," ait, "semper loquimurne, sodales, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>170</FONT></B><br>
nil agimus? regem interimi numquid iuvat ipsum?<br>
en vobis hic certa manus." sic excipit illum </p>

<p>
ore Catisbaeus blaeso, tamen ad mala
prompto:<br>
"iamdudum hoc agimus, Perci, nobis ut agamus<br>
dignum aliquid, factis praeeant sed verba necesse est, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>175</FONT></B><br>
cernendis veluti debentur lumina rebus.<br>
perdere tam multa sibi prole superstite regem,<br>
res non digna satis tanta fortissime dextra est,<br>
ad maiora tibi vigeat dum provocat usus.<br>
ingens coeptum animus mi parturit, artis iniquae &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>180</FONT></B><br>
non nihil argutans. fructum sin respicis, unum est<br>
quod decus antiquum templis, animisque piorum<br>
oppressis requiem certo promittere possit."<br>
quicquid id est, clamant, fidis ne credere cesset<br>
auribus, et paribus per cuncta pericula votis. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>185</FONT></B><br>
"quandoquidem vestris sic illud mentibus," inquit,<br>
"perplacitum est, paucis quod multa requirit habete.<br>
ipsum cum populo regem prolemque senatu<br>
tollere consilium est simul atri pulveris ictu."<br>
horrescunt omnes dicto, sanguisque loquentis &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>190</FONT></B><br>
deseruit vultus, communis pallor honesta<br>
invitis licet, et diuturna silentia mandat.<br>
ac veluti varia cum coepta est cantio voce<br>
condita ad aequales, ex illis forsitan una<br>
discors vox strepitu reliquas abrumpit amaro, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>195</FONT></B><br>
aversata omnesque soni feritate quiescunt,<br>
haud aliter siluere audito nomine tantum<br>
pulveris horribili vastantis cuncta tumultu.<br>
post longam dubio sic replicat ore
quietem<br>
Vinterus, "non si tellus mihi tota dehiscat, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>200</FONT></B><br>
omnis et inferni in memet convertitur horror,<br>
abstineam si Roma vocat. si cogat avitae<br>
aurea libertas fidei, per tela, per ignes<br>
ire iuvat, nec magna metu consulta retracto.<br>
sed via difficilis, dumetisque obsita terret, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>205</FONT></B><br>
atque bonae male re cedente calumnia causae.<br>
praeterea nostrum pereunti candida turbae<br>
pars conserta cadet non contemnenda, centis<br>
ne nimis invidiosa etiam victoria fiat."<br>
increpat hunc primo divellens ultima verba  &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>210</FONT></B><br>
Percius, "o nimium," exclamat, "nimiumque beati,<br>
relligioni tot secum mala, tot morientes<br>
queis auferre datur discrimina, totque ruinas.<br>
quam lubet explere hunc numerum, factoque vovere<br>
tam pulchro hanc animam. tota cum stirpe parentes &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>215</FONT></B><br>
sic misti intereant potius, vindicta profanis<br>
quam non contingat tam digna et nobilis, usu<br>
iustitiaque omnes superans quibus imbuit aures<br>
fama meas. nam quid magis aequum, sydera testor,<br>
nos iisdem quam caede locis ulciscier hostes, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>220</FONT></B><br>
in vitas quibus et fortunas fulmina nostras<br>
mittere pro libito, nullo cohibente, solebant<br>
vi decretorum sub avarae nubibis artis?"<br>
his liquido acclamat dictis Vritus,
et effert<br>
laudibus authorem, technamque stupescere gestit &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>225</FONT></B><br>
sulphurei cineris: nil certius omnia turbis<br>
momento immiscere, novis seu motibus ansam<br>
posse dare, aut veterem fidei languentis honorem<br>
spem restaurandi fessis renovare Britannis.<br>
impia sic portenta animo pietatis obumbrant. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>230</FONT></B><br>
"pergite quo properatis," ait Vinterus. "iniquum<br>
aequum, si vobis id visum est, haud moror, ibo<br>
quos nos cunque trahunt communia fata. recedat<br>
pectore nunc omnis pietas in memet, et omnes:<br>
dispereat quisquis facti successibus obstat. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>235</FONT></B><br>
at sapiens leni primum medicamini Cous<br>
tentandos morbos docet: id si iuverit, ultra<br>
nil opus est; quod si facilis medicina fefellit,<br>
maiori pugnat, ferro in mala tanta vel igne.<br>
si placet hunc imitemur, et advenientis Iberi &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>240</FONT></B><br>
oremus legati operam, si flectere possit<br>
duri in nos animum regis quos abdicat, ut ius<br>
in patria commune velit concedere terra,<br>
ac libertatem sacrorum, o Roma, tuorum.<br>
Belgarum remoratur adhuc Hispanus in oris &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>245</FONT></B><br>
quo propero, fidum mox conventurus Oenum,<br>
charum principibus, nostris et rebus amicum.<br>
tentandi dubiam, si quid promittere possit,<br>
legati Hesperii mea sit provincia mentem:<br>
quae mihi pro votis si non successerit, ultra &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>250</FONT></B><br>
progrediamur, et extremos redeamus ad ignes."<br>
"recte Vinterus sapit, et bene
consulit," infit<br>
Percius, "at vereor nimium ne frigida spes sit,<br>
proposito insistat tamen, haec sententia nostra est."<br>
ista Catisbaeus nil contra, sedulus urget &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>255</FONT></B><br>
ut peragat Vinterus iter: tum si quid Oenus<br>
possit id imprimis videat, post illa secutum<br>
castra diu Austriaco popularem sub duce Faucum<br>
conveniat, profugumque ad littora nota reducat.<br>
caetera si nil proficiunt, et ad ultima ventum est, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>260</FONT></B><br>
non fidendum operi gnarus ni accesserit artis<br>
quae praeeat fossis, et caecos dirigat ignes.<br>
"aedes curet," ait, "prope fundamenta senatus<br>
Percius, ut quocunque vacent pretio, ipse satelles<br>
regius haud aegre proprios suadebit in usus &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>265</FONT></B><br>
cedere, sat numero cum sint,
aulaeque propinquae.<br>
pulvis at his nostris ampla ut sit mole paratus<br>
id mecum Vritus percaute munus obibit,<br>
unde scaphis tuto transferri singula possint."<br>
convenit ut subeant partita negotia, natae &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>270</FONT></B><br>
sed ius suspitioni aliquod ne forte relinquant,<br>
commissi arcani dant iuramenta tacendi<br>
mutua, et uberius quo res nova credita crescat,<br>
his sacrum coenale superstitione tumentes<br>
adnectunt, et opem vanis conatibus orant. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>275</FONT></B><br>
proh pudor, et coelum spectant, ipsumque bonorum<br>
fontem, aversoremque mali, quo vindice solo<br>
plectitur omne nefas, demens audacia partem<br>
tam foedi in sceleris vocat, appellantque Iehovam<br>
non nunc ut testem, funestis sed caput ausis. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>280</FONT></B><br>
his ita compositis, nigri dominator
Averni<br>
de grege daemonico spatiosis eligit alis<br>
umbram, qua non est pernicior altera, sed nec<br>
doctior humanos volitando fallere visus.<br>
imperat huic dorso Vinterum ut tollat opaco &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>285</FONT></B><br>
quoque tendit iter, propereque per aethera vectet.<br>
nec mora, sublati superant haud segnius Euris<br>
substratum mare, et optato potiuntur Oeno.<br>
crescenti interea conducit Percius aedes<br>
addictas sceleri, quod, ut omnis scrupulus absit, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>290</FONT></B><br>
ore Catisbaeus sacro studet esse probatum.<br>
ordo sacerdotum novus est qui nomen
Iesus<br>
privatim usurpant, erat his Ignatius author,<br>
unde Ignatistae dicti melioribus annis,<br>
at nunc Ignistae, merito quod nomen ab igne &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>295</FONT></B><br>
pulvereo traxere sibi. Tagus aureus hydram<br>
edidit hanc, facie pulchram satis, atque decoram<br>
intuitu primo, verum si lumina cautus<br>
acrius infigas, nil turpius horridiusve<br>
infamis Lernae tulit unquam foeta veneni &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>300</FONT></B><br>
faex vel Avernales, Graiis fingentibus, undae.<br>
In visceribus technas haec monstra, incendia, caedes,<br>
cultra, venena, tumultus, et non iusta recondunt<br>
bella. nec hos regio serpentes una coercet,<br>
omnes quin circumvolitent pernicibus alis &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>305</FONT></B><br>
caecam in perniciem, non speratamque ruinam.<br>
pax milvis, Iovis alitibus nam retia tendunt;<br>
nec timidae cervae, sed dente ac ungue leoni<br>
spreto nativis nunc insidiantur in antris.<br>
sancta cohors Stygio longe gratissima regi  &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>310</FONT></B><br>
digna bonis docet esse viris mendacia, menti<br>
verbaque iurantem contraria cudere linguam.<br>
heu qualis probitas, heu quam nova, quamque stupenda!<br>
patribus haud dubie nostris incognita, simplex<br>
aetas illa fuit prior, indulgentior orbem &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>315</FONT></B><br>
iam pater aethereus maiori lumine lustrat.<br>
tristis in hanc pestem stabilitur pyramis olim<br>
Gallica, quae simul est sublata, Henrice, peristi,<br>
bellorum nec te clarissima fama tuorum,<br>
non armata satellitii vis, iamque propinquae &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>320</FONT></B><br>
viribus inconcussae acies potuere tueri<br>
unius a vili dextra, ferroque cruento.<br>
non ita mille dolis licet insidiisque petita<br>
concidit aeterni cura ingens patris Elizae.<br>
illa fide nunquam defecit, sed cita nantes &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>325</FONT></B><br>
visit Iberorum turres, ac denique vicit<br>
freta piis precibus, coelique potentibus armis.<br>
festinata proin sua classis ne cadat, illi<br>
aethera pugnabant, fretaque, aligeraeque phalanges.<br>
iamque Ignistarum, solis Garnetus
at Anglis, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>330</FONT></B><br>
praeses agendorum ius clam determinat, ipsi<br>
quaqua affluxuris citra mare (Belgia sacrae<br>
Cresselli obsequitur, Baldini Hispania voci).<br>
quanto annis gravior, tanto iste tenebrio doctas<br>
promptior in fraudes, arcana ac publica novit, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>335</FONT></B><br>
et personata didicit pietate iuventam<br>
ludere, dementesque animas anuumque senumque.<br>
rure habitat vacuo, procul urbe, senique ministrat<br>
pulchra domo plena et generosae foemina stirpis,<br>
nec desunt homini timidae solatia vitae. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>340</FONT></B><br>
tecta Catisbaeus petit haec, quibus haud alienus<br>
excipitur, multumque patri praefatus honorem<br>
consilio arcano privatam supplicat aurem.<br>
huic facile auriculas vulpes concedit utrasque,<br>
testibus et procul amotis compellat amanter: &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>345</FONT></B><br>
"fare, age, mi fili, secure
quicquid acerbi<br>
ambiguive animo nunc fluctuat, en tibi fido<br>
pectore consilium do, solamenque paternum."<br>
ille pius statim trepide rogat, anne liceret<br>
sic punire malos, cadat ut bonus unus et alter, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>350</FONT></B><br>
quos fatum immeritos scelerato sparsit acervo.<br>
"quid in hoc," praesul ait, "si publica commoda poscunt<br>
et licet, et iubeo. datur urbs obsessa, moretur<br>
excidiumne manu nostra positum atque paratum,<br>
si duo nostrorum, tresve, intra moenia soli &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>355</FONT></B><br>
permaneant? quos hostili subducere cladi<br>
cum non concessum est, pereant fas. utile multis<br>
quod sit ut impediat tenuis iactura pusillum<br>
ridiculumque foret, privatis publica praesint."<br>
hoc sibi concesso, quo nil
optatius, audax &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>360</FONT></B><br>
iam scelus omne Catisbaeus concredere sanctis<br>
auribus haud dubitat, neuter tamen ore rubescit.<br>
qualis (pro pietas) vita est haec, quamque pudenda<br>
relligiosorum, qui coelum et Tartara miscent?<br>
si sibi conducit facinus iustum est, licet ipsum &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>365</FONT></B><br>
horreret Siculus genio cogente tyrannus.<br>
perdere sed patriam properanti solvere fraena,<br>
pro qua nemo mori metuit bonus atque fidelis,<br>
quin magis admotis suspensum impellere flammis,<br>
consiliisque iuvare, hoc sancti, praesidis hoc est? &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>370</FONT></B><br>
insidiatori porro sociisque fit author<br>
fingendi varios sensus, ut tuta loquantur,<br>
atque reservata totum confundere parte<br>
praecipit arte nova: veniam dat talibus, etsi<br>
summa salus animae premitur pretiumque futurae &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>375</FONT></B><br>
aeternae vitae. his arreptis proditor armis<br>
et confirmata iam peior mente recedit.<br>
fama sub haec Britonum, Fauco
comitante, susurrat<br>
applicuisse oris Vinterum. protinus omnes<br>
anguineo retinet quos coniuratio nexu &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>380</FONT></B><br>
accelerant, et laudato cum milite laetum<br>
excipiunt socium sceleris, fatique latentis.<br>
ille fidelem animum studiumque extollit Oeni,<br>
nullam in legato spem, paci se dare totos<br>
Hesperios, rebusque suis: extrema necesse &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>385</FONT></B><br>
esse vel invitis tentanda, moram esse timendam<br>
magnis consiliis, inimicaque frigora flammis.<br>
ergo Catisbaeus, "non me praesaga fefellit<br>
mens," ait. "externis plus aequo credimus, illud<br>
quod prope, quod nostrum est frigescit. ducimur umbris &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>390</FONT></B><br>
non minus exangues, sed iam novus excitet ardor<br>
languentes, pensetque moras. res clarius ipsa<br>
nunc loquitur, summi postquam sententia patris<br>
hanc pia Garneti iustam pronunciat. eccum<br>
me testem, orac'lum quo consultore receptum est."
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>395</FONT></B><br>
tanto laeti omnes authore impensius ardent<br>
in facinus, coepti maior fiducia surgit.<br>
Faucus in hunc numerum venit,
Vritique minorem<br>
adiungunt fratrem, iuratos attamen ambos,<br>
et sacramento suscepta silentia firmant. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>400</FONT></B><br>
accingunt operi se, tectos nocte ligones<br>
rutraque transportant taciti per limina caeca,<br>
lignea defossis et sustentacula muris.<br>
pulveris ignivomi flammam strepitumque prementis<br>
momen in horrendum multa vi dolia replent, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>405</FONT></B><br>
dein sibi prospiciunt vino dapibusque sepultis.<br>
ingressus nec enim retro est via, ne nota crebri,<br>
concursusque novi suspectos reddat. ad usus<br>
quae faciunt Faucus parat ipse ignotus, et alter<br>
nomine iam longe mutata sorte: minister &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>410</FONT></B><br>
creditur esse tuus, Perci, simulatque peritus.<br>
impiger at nihilominus his
Acheronticus addit<br>
lucifugos clausis comites, qui nocte dieque<br>
nunquam desistant scelerum monuisse novorum,<br>
occulta lue pestiferi, immunesque figurae &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>415</FONT></B><br>
depositis tandem generosis ensibus armos<br>
expediunt, aptant manibus ruralia tela,<br>
fossorumque alias despecto munere laeti<br>
funguntur, fluit incomptis de crinibus imber.<br>
inter opus vario casus sermone futuros &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>420</FONT></B><br>
exagitant: princeps, ut si conventibus absit<br>
unde capi possit, vel dux, si perditur ille,<br>
regia seu virgo; procerum quibus (utile si sit)<br>
parcendum; illorumque citi sub fulminis ictum<br>
cui summa imperii tradant. dein extera pensant &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>425</FONT></B><br>
auxilia: Hispanos nimium tardare, timenda<br>
agmina Gallorum temeraria, Lutheranis<br>
si Batava accedat sociali foedere classis.<br>
talia nequicquam sermone et mente volutant,<br>
spemque metumque interpositi sibi somnia fingunt. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>430</FONT></B><br>
interea sanctae tumulos invisit Elizae<br>
Relligio pro more suo coelestis, et
expers<br>
terrenae molis, simulatos marmore vultus<br>
et decus antiquum reginae inspectat amatae,<br>
reginae cuius divino pectore sedit &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>435</FONT></B><br>insignis pietas olim,
virtusque virilis.<br>
artibus ergo domi pacis clarissima facta est,<br>
bellorum et fama celebrata, quod extera late<br>
vis sensit, proprio sed castigata flagello.<br>
imperio terraeque potens, tumidique profundi&nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>440</FONT></B><br>
regnis auxilio sociis fuit, unde triumphis<br>
claruit externis, ipsi mirabilis hosti,<br>
innuba cum foret, et tantis sic una praeesset<br>
foemina sola viris, nusquam ut victoria pugnae<br>
desereret dominos ipsa dominante Britannos. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>445</FONT></B><br>
ritus sacrorum revocat veneranda vetustos,<br>
pura mente Deum recolens, et simplice cultu,<br>
per templa explosis nugis, fucoque Latino.<br>
hinc natae insidiae, bella hinc exorta, sed unus<br>
Romanis sanctis nihil advertentibus, illam &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>450</FONT></B><br>
texit amore suo Deus, eripuitque periclis.<br>
illius umbram obtuta, memorque
notabilis aevi<br>
nomen Elizaeum quod in omnia saecula sanxit,<br>
vivida Relligio fundit solemnia verba.<br>
"non equidem, regina, pari tua dulcis imago &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>455</FONT></B><br>
maiestate refert te, qualem vidimus olim<br>
ingenti pompa populo spectante senatum<br>
cum peteres, seu legatis cum doctior illis<br>
iisdem mox responsa dares constantia linguis.<br>
sed vere effigians magis, ut vivacior omni &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>460</FONT></B><br>
marmore fama tibi monumenta perennia condet,<br>
qualia custodi servata Britannia debet.<br>
hic tibi pos'ta tamen foeliciter ossa quiescant,<br>
magni quae tumulo genitoris funditus olim<br>
eruere ut sacris fierent ludibria flammis &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>465</FONT></B><br>
ingens sperabat furor, id nisi fata vetassent."<br>
haec nova dicentem subit
indignatio, flexis<br>
propterea genibus, duplicique ad sidera verso<br>
lumine trinum uno numen sic ore precata est.<br>
"despice de coelo, rex o supreme, paterque &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>470</FONT></B><br>
vere sanctorum, tenebras et viscera terrae<br>
qui pernici acie penetras, motusque animorum,<br>
abstrusos solus cernis, miserere tuorum;<br>
fac torpere malis nervos, consultaque eorum<br>
destrue, nec regem (qui sceptra potitur Elizae &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>475</FONT></B><br>
magnificeque gerit) te pure animoque colentem<br>
desere, seu ferrum intentat
Romana tyrannis,<br>
degeneremve dolum, seu gentem evertere totam<br>
cogitat occulta, non sperataque ruina.<br>
nam magis atque magis numero turba improba crescit
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>480</FONT></B><br>
iamque aliquid minitatur. at, o tu maxime custos,<br>
sis vigil usque precor, Britonumque tuere salutem,<br>
nec grex ille tui turgens sub nomine nati,<br>
cunctorum exuperans longe malefacta suorum,<br>
pestifer in vitas valeat tumulosve bonorum." &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>485</FONT></B><br>
haec pia vaticinans lachrimis
remoratur abortis.<br>
ecce repentinus demissa in lumina fulgor<br>
claros insinuat radios. caput ergo caducum<br>
paulatim relevans ardentem conspicit alis<br>
sidereis iuvenem, specie qui pulchrior omni &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>490</FONT></B><br>
emicat humanus quam visus percipit, aut mens.<br>
attonitaeque favens iucunde talia fatur.<br>
"ne tu nunc ultra charum, sanctissima virgo,<br>
perge malis Anglorum animum cruciare timendis.<br>
assiduae valuere preces, pater optimus aurem &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>495</FONT></B><br>
reclusit, casti vincit constantia voti.<br>
de summo elapsum me conditor orbis Olympo<br>
dat vigilem fatis regni, regisque Britanni."<br>
dixerat, et leviter tenues se fudit
in auras.<br>
illa, die veluti sacro pulsa organa templis &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>500</FONT></B><br>
cum resonant cantante choro, de pectore tollit<br>
ingenti coeleste melos, latera alta sacelli<br>
pressa gemunt, magna monumentaque saxea voce,<br>
omnia donantis dum laudes enthea cantat,<br>
et nullis aequanda sonis opera omnipotentis. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>505</FONT></B><br>
"te templis recinam, te celsis montibus," inquit,<br>
"alme pater, media urbe, inter deserta ferarum,<br>
nec loca sunt tam sola quibus non inclita splendent<br>
signa potestatis vestrae, vel pignus amoris."<br>
grataque tum longa serie primo orbis ab ortu &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>510</FONT></B><br>
admiranda Dei memori de pectore promit.<br>
dum vetera enumerat, crescunt nova
facta, nec unquam<br>
dormiscit bonitas summi aeternique parentis.<br>
caeca etenim motu prudentia ducta superno,<br>
vicini quasi praevideat iam fata diei, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>515</FONT></B><br>
prorogat indictum nova per consulta senatum.<br>
hinc atrum turbatur opus, mediumque relinquunt<br>
diri fossores, sed mens eadem ipsa nocendi<br>
indefessa manet, praeterlapsisque diebus<br>
in fossas redeunt alacres, muroque minantur. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>520</FONT></B><br>
praesagos ignes silici dum cuspide stringunt<br>
vani fatidici, subito magnoque fragore<br>
terrentur, sed res placet explorata, relictam<br>
inveniunt siquidem cameram quae proxima muro est.<br>
illam conducunt, illuc vim sulphuris omnem &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>525</FONT></B><br>
traiiciunt, miscent cum pulvere ferramenta,<br>
et super impositis lignis, carbonesque multo<br>
aggestisque cadis zithi cellaria fingunt.<br>
exigitur nullis opus observantibus, omnis<br>
tuta loco spes est studiis fatalibus apto. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>530</FONT></B><br>
iamque tremendi ictus momentum
triste propinquat,<br>
et votis spacium breve tantum immanibus obstat,<br>
cum celebris nova conventus suspensio plures<br>
delati in lunas (monitu illam rege iubente<br>
non sine divino) securos opprimit, et spes &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>535</FONT></B><br>
illusas veluti suavissima somnia grandi<br>
turbinis abrumpit stridore. huc ergo redacti<br>
consiliis habitis privatos quisque recessus<br>
divisi repetunt: suspectos se fore iunctos<br>
credebant siquidem, et solis opus esse tenebris. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>540</FONT></B><br>
sic ubi munita conclusi nave feruntur<br>
ausis terribiles magis ingenioque nocivo<br>
quam tumidi numero pirataeper vada noctu,<br>
oppidulum nulla pensata fraude quietum<br>
oppressuri, Euris adversis saepe repulsi &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>545</FONT></B><br>
spe praedae toties redeunt, totiesque recedunt<br>
sublatis ventis, metuentes denique lucis<br>
indicium sese subducunt, et procul abdunt,<br>
donec tempestas spoliis matura recurrit,<br>
haud secus horribiles obfirmatique latrones &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>550</FONT></B><br>
funeribus nostris inhiant, tecteque repressis<br>
prospiciunt flammis, sitiunt praecordia caedem.<br>
Fauci praecipua est celandi primaque cura,<br>
ne personatum prodat mora longa. proinde<br>
ad Belgas missus redit ut committat Oeno &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>555</FONT></B><br>
pulveris arcanum, et Stanlaeum in crimina iungat,<br>
magnas qui virtutis opes dare transfuga turpi<br>
non metuit sceleri, et dominis sua iura superbis,<br>
sic ut iam facti nil poenituisse iuvabit.<br>
ad mare promissis hos auxiliaribus armis &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>560</FONT></B><br>
admonet expectent ut prima incendia, turbis<br>
succedantque novis, ipsisque authoribus adsint<br>
mature, facilem dum se victoria praebet.<br>
Garneti pariter Baldino cognita signo<br>
scripta dat, ambo patres cum sint, et munere fratres. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>565</FONT></B><br>
iamque pari in rabiem Romanam pectore surgunt,<br>
in scelus et caedem immensam, Albionumque ruinam.<br>
nuntius ex Anglis itidem praemittitur oris<br>
summo pontifici, sancti qui perferat huius<br>
famam operis, decoris pleni, meritique beati. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>570</FONT></B><br>
praefixoque die Ausoniae pietatis alumni<br>
quotquot erant, terra late licet, aequore et amplo<br>
partiti, prece communi iunctisque querelis<br>
numina sollicitant sua. libertatis avitae<br>
ex his festinum reditum conatibus orant,  &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>575</FONT></B><br>
ignotis tamen et lachrymarum gurgite. sparsim<br>
vota immunda lavant, sed quae non eluet imus<br>
Oceanus fluviis adiutus et imbribus altis.<br>
fama duos perhibet latos multumque
profundos<br>
esse lacus, lachrymis miserorum utrosque dicatos.
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>580</FONT></B><br>
puris conspiciendus aquis stat limphidus unus,<br>
floribus ad ripas toto vernantibus anno,<br>
et (si fas uti) generosis viribus herbis.<br>
sidereus vigil hinc abigit mergosque, strigesque,<br>
omnigenasque feras. namque huc lachrymata piorum &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>585</FONT></B><br>
flumina lecta ferunt superi, aligerique ministri,<br>
et caste servant chari monumenta doloris.<br>
gurgite coenosus sed cernitur alter opaco,<br>
serpentum genitor, tollens animalcula visu<br>
horrida, mortiferis variisque referta venenis. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>590</FONT></B><br>
at foris exudat monachorum aconita cucullos,<br>
solanumque furens, risu et quod sternit amaro<br>
Sardiniae laethum, Colchorum dulceque virus.<br>
infestas lachrymas simul exprimit improba turba<br>
huc raptas cogunt liventis Alastoris umbrae, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>595</FONT></B><br>
conduntque ut testes olim maeroris iniqui.<br>
atque ibidem nova nunc Stygius fleta aequora visens<br>
tantis optantum studiis horrenda triumphat.<br>
sacrifici interea rem maturare
laborant,<br>
et coniurati rata nunc ad foedera plures &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>600</FONT></B><br>
alliciunt: Vinterum annis opibusque priorem<br>
fratre infoelici, Grantam, unanimumque Rucodem,<br>
Tressainumque agris et avita gente superbum,<br>
et clarum Digbaeum equitem, Caiumque, Batumque,<br>
quem modo Tesmundus nutantem, animoque cruentum  &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>605</FONT></B><br>
horrentem facinus firmaverat. hos aliosque<br>
illaqueant, et equos belloque occulta futuro<br>
arma parant, loca disponunt et tempora rebus.<br>
omnia festinant, nam laetus et integer illis<br>
gaudet adhuc properare dies, optatus et instat. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>610</FONT></B><br>
externas quoque spes rediens confirmat abunde<br>
Faucus, et incendit mercata laude furentes.<br>
iamque catervatim sopitam suscitat
urbem<br>
rhedarumque equitumque fragor, toto undique regno<br>
confluit ut populus solleni more vocatus. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>615</FONT></B><br>
spectandum plebi ad pompam subsellia prostant<br>
consuetis erecta locis, magnoque propinquas<br>
conducunt pretio meliori ex sorte fenestras.<br>
regem reginamque, et te, charissime princeps,<br>
visendi fit tantus amor, dum fata sinebant, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>620</FONT></B><br>
crescentemque in regna ducem (si forte tenellus<br>
accedat numero) nunc cernere magna lubido est.<br>
templorum decus atque fori, venerandaque regni<br>
canities gravitate sua spectabilis ipsa est,<br>
insignes et equis phaleratis agmine longo &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>625</FONT></B><br>
conccineisque togis proceres incedere pulchrum.<br>
tanta sed haec, nisi prospiciat
Deus, ultima nostris<br>
gloria replendens post secula multa futura est.<br>
pernicies suprema latet, quam praecipit ales<br>
aethereus, iussuque Dei, cui sedulus uni &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>630</FONT></B><br>
paret, mortales facili molimine vultus<br>
induit, at quales ignota in plebe videre est,<br>
servulis facies, habitusque oblonga statura.<br>
talis litterulas signatas vespere defert<br>
Montegli famulo, domino mox reddat ut illas.  &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>635</FONT></B><br>
dein se subduxit, levibusque immiscuit auris<br>
perlegit has iuvenis veteri qui stemmate clarus<br>
cum sibi nescio quid magni promittere visae.<br>
nec tamen apparens author, vel nuntius illis,<br>
Caecilium festinus adit, cui tradita regni &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>640</FONT></B><br>
cura, dat inque manus privatas nobile scriptum,<br>
et procerum ut decet exceptus cum laude&nbsp;recedit.<br>
convocat eximios aliquot sibi, munera quorum<br>
in commune eadem sunt, et clam providus ille<br>
discutit obscurae quae sit sententia chartae. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>645</FONT></B><br>
magnanimusque licet contemnere talia suevit,<br>
nunc haeret, sensus turbata mente volutans<br>
ambiguos, sed nequicquam. Deus abnegat illis<br>
hunc tantum soli quem sceptro assignat honorem.<br>
ergo fatigati studio (ceu Delphica
quondam &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>650</FONT></B><br>
templa) adeunt thalamos maiori numine regis<br>
imbuti, turgens tribuit quam Graecia Phoebo.<br>
illius experto implorant ab acumine, scripto<br>
oblato, auxilium lucemque huic nube remota.<br>
ponderat acceptam schedulam rex, terque quaterque &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>655</FONT></B><br>
percurrens oculique acie mentisque beatae.<br>
consulit haec procer abstineat se charta senatu<br>
primo sole, diem fore nam coeuntibus illum<br>
infaustum, quos non sensuros opprimet ictus<br>
terribilis, turbis haud apparentibus ullis. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>660</FONT></B><br>
ac veluti recta pulvis ratione paratus<br>
flammifer admotos facile mox sentiet ignes,<br>
pulveream haud aliter (trutinatis ordine verbis)<br>
terribili exposito fraudem rex concipit ictu.<br>
omnes cui merito applaudunt, proin acrius illuc &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>665</FONT></B><br>
tenditur ut loca sint caute scrutanda senatus,<br>
quo dolus aut pateat, lateat vel causa timoris.<br>
ast operae Cnevetus eques bene cognitus ipsi<br>
praeficitur, color amissas est quaerere furto<br>
reginae vestes, surrepta aulaeaque regis. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>670</FONT></B>
</p>
 <p class=border></P>

<p>
<table border=0 cellspacing=15 cellpadding=0 align=Center>
<tr>
	<td><a href="/campion.html">Campion</A>
	<td><a href="/neo.html">Neo-Latin</A>
	<td><a href="/index.html">The Latin Library</A>
	<td><a href="/classics.html">The Classics Page</A>
</TABLE>
</p>

</BODY></HTML>