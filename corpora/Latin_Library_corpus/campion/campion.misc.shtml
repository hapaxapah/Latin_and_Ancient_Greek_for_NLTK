<html>
	<head>
		<title>
			Campion: Miscellaneous Poetry
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>Campion: Miscellaneous Poetry
</p>

<p class=smallborder></P>

<p>
I.
</p>

<p>
AD INVICTISSIMUM, SERENISSIMUMQUE IACOBUM
<br>
MAGNAE BRITANNIAE REGEM
</p>

<p>
Angliae, et unanimus Scotiae pater, anne maritus<br>
sis dubito, an neuter, (rex) vel
uterque simul.<br>
uxores pariter binas sibi iungat ut unus,<br>
credimus hoc, ipso te prohibente,
nephas.<br>
atque, maritali natas violare parentem &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>5</FONT></B><br>
complexu, quis non cogitat esse
scelus?<br>
at tibi divinis successibus utraque nubit;<br>
una tamen coniux, coniugis unus
amor.<br>
connubium o mirum, binas qui ducere, et unam<br>
possis! tu solus sic, Iacobe,
potes: &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>10</FONT></B><br>
divisas leviter terras componis un unam<br>
atque unam aeternum nomine, reque
facis:<br>
natisque, et nuptis, pater et vir factus utrisque es;<br>
unitis coniux vere, et amore
parens.
</p>

<p>
II.
</p>

<p>
EPIGRAMMA
</p>

<p>
Haeredem (ut spes est) pariet nova nupta Scot&iacute; Anglum;<br>
quem gignet posthac ille, Britannus
erit:<br>
sic nova posteritas, ex regnis orta duobus,<br>
utrinque egregios nobilitabit avos.

</p>

<p>
III.
</p>

<p>
EPIGRAMMA
</p>

<p>
"Quid tu te numeris immisces? anne medentem<br>
metra cathedratum ludicra scripta
decent?"<br>
musicus et medicus, celebris quoque, Phoebe, poeta es,<br>
et lepor aegrotos, arte rogante,
iuvat.<br>
crede mihi, doctum qui carmen non sapit, idem &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>5</FONT></B><br>
non habet ingenuum, nec genium
medici.
</p>

<p>
IV.
</p>

<p>
CARMEN SIBYLLAE
</p>

<p>
Debetur alto iure principium Iovi,<br>
votis det ipse vim meis, dictis fidem.<br>
utrinque decoris splendet egregium iubar;<br>
medio triumphus mole stat dignus sua,<br>
coelumque summo capite dilectum petit. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>5</FONT></B><br>
quam pulchra pulchro sponsa respondet viro!<br>
quam plena numinis! patgrem vultu exprimit,<br>
parens futura masculae prolis, parens<br>
regum, imperatorum: additur Germaniae<br>
robur Britannicum: ecquid esse par potest? &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>10</FONT></B><br>
utramque iunget una mens gentem, fides,&nbsp;<br>
deique cultus unus, et simplex amor.<br>
idem erit utrique hostis, sodalis idem, idem<br>
votum periclitantium, atque eadem manus.<br>
favebit illis Pax, favebit bellica<br>
Fortuna, semper aderit adiutor Deus. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>15</FONT></B><br>
sic, sic Sibilla; vocibus nec his deest<br>
pondus, nec hoc inane monumentum trahit.<br>
et aureum est, et quale nec flammas timet,<br>
nec fulgura, ipsi quippe sacratur Iovi. 
</p>

<p>
V.
</p>

<p>
ILLUSTRISSIMO, POTENTISSIMOQUE RHENI COMITI PALATINO, DUCI
BAVARIAE, ETC.
</p>

<p>
Cogimur; invitis (clarissime) parce querelis<br>
te salvo; laetos non sinit esse
Deus:<br>
nec speratus Hymen procedit lumine claro;<br>
principis extincti nubila fata
vetant.<br>
illius inferias maesto iam Musica cantu &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>5</FONT></B><br>
prosequitur, miseros haec dea sola
iuvat.<br>
illa suos tibi summittit (dux inclite) quaestus,<br>
fraternus fleto quem sociavit
amor:<br>
sed nova gravida, sed tam dulcia foedera rupit<br>
fati infoelicis livor, et hora
nocens. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>10</FONT></B><br>
quod superest, nimios nobis omni arte dolores<br>
est mollire animus, spes meliora
dabit:<br>
cunctatosque olim cantabimus ipsi Hymenaeos,<br>
laeta simul fas sit reddere vota
Deo.
</p>

<p>
VI.
</p>

<p>
Omnia nec nostris bona sunt, sed nec mala libris;<br>
si placet hac cantes, hac quoque
lege legas.
</p>

<p>
VII.
</p>

<p>
Pulchro pulchra datur, sociali foedere amanti<br>
tandem nubit amans; ecquid
amabilius?
</p>

<p>
VIII.
</p>

<p>
Verae ut supersint nuptiae<br>
praeite duplici face:<br>
praetendat alteram necesse<br>
Hymen, alteram par est Amor.
</p>

<p>
IX.
</p>

<p>
Uni ego mallem placuisse docto,<br>
candido, et fastu sine iudicanti,<br>
millium quam millibus imperitorum<br>
inque videntium.
</p>

<p>
X.
</p>

<p>
THOMAE CAMPIANI EPIGRAMMA
</p>

<p>
DE INSTITUTO AUTHORIS
</p>

<p>
Famam, posteritas quem dedit Orpheo,<br>
Dolandi, melius musica dat tibi,<br>
fugaces reprimens archetypis sonos;<br>
quas et delicias praebuit auribus,<br>
ipsis conspicuas luminibus facit.
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>5</FONT></B>
</p>

<p>
XI.
</p>

<p>
AD AUTHOREM
</p>

<p>
Personas propriis recte virtutibus ornas,<br>
(Barnesi) liber hic vivet, habet
genium,<br>
personae virtus umbra est; hanc illa refulcit,<br>
nec scio splendescat corpus an
umbra magis.
</p>

<p>
XII.
</p>

<p>
INCIPIT THOMAS CAMPIANUS MEDICINAE DOCTOR,<br>
IN PERAGRANTISSIMI, ITINEROSSIMI, MONTISCANDENTISSIMIQUE PEDITIS<br>
THOMAE CORYATI, VIGINTI HEBDOMADARIUM DIARIUM, SEX PEDIBUS
GRADIENS,<br>
PARTIM VERO CLAUDICANS,<br>
ENCOMIASTICON
</p>

<p>
Ad Venetos venit corio Coryiatus ab uno<br>
vectus, et, ut vectus, pene
revectus erat.<br>
nave una Dracus sic totum circuit orbem,<br>
at rediens retulit te, Coryate,
minus.<br>
illius undigenas tenet unica charta labores, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>5</FONT></B><br>
tota tuos sed vix bibliotheca
capit. 
</p>

<p>
<i>explicit Thomas Campianus</I>
 
</p>

<p>
XIII.
</p>

<p>
Verba volant; verum: quid enim velocius illis?<br>
arte (Balese tua), nunc quoque
penna volat. 
</p>

<p>
T. C.
</p>

<p class=shortborder></p>

<p>
AD DIANAM 
</p>

<p>
Dii nemorum, et
vati Thamesinae adsistite nymphae,<br>
dum stuit herbosum vestras altare Dianae<br>
proper aquas, iaculantis apros, vulpesque Dianae.<br>
post hiemes aliquot solita inter sydera sydus<br>
nativo candore deam splendescere laeti &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>5</FONT></B><br>
suspicietis, iniqua arcentem frigora vultu,<br>
qua formosa poli galacialis parte relucens<br>
servatos lustrarit agros, populumque suarum<br>
virtutum memorem, nec dedignabitur alte<br>
despectare suos proiecta cacumina colles. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>10</FONT></B><br>
illa aquilam (cernetis enim) rigidumque leonem <br>
frustra obnitentes roseis trahet armamentis,<br>
atque levi filo spumantia colla refringet.<br>
ocius o numphae quin fertis ad
illius aram<br>
gramneos flores, mentam, violasque latentes, &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>15</FONT></B><br>
et foliis quae caltha suis se prodit agente<br>
sole diem, frustra nymphis se illisa requirens<br>
cum gelidam fugeret retrahens sibi brachia noctem?<br>
praecipue asportate rosas, prata ampla rosarum,<br>
diva suos flores agnoscet debita sacra. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>20</FONT></B><br>
congerite has frondes, stipulaque arente fovete<br>
candentes prunas, animisque educite flammam.<br>
has olim ad Thamesin sparsas in littore voces<br>
certum est in cineres dare, quid conspergitis undas<br>
o nymphae? quid iniqua pios manus enecat ignes? &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>25</FONT></B><br>
parce, dea, extinctam superant mea
sacra favillam,<br>
quasque adolere fuit satius, fecere sororum<br>
agmina relliquias, et mi monumenta pudoris.<br>
sed tibi seu coelum est animus, seu visere terras,<br>
ad Thamesin tua sceptra canam, tua sceptra canenti &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>30</FONT></B><br>
adcurrent nemora, et laurus simul omnia fient.
</p>

<p class=shortborder></p>

<p>
AD DAPHNIN 
</p>

<p>
Ecquis stat
superum? nec enim terrestis in illo<br>
effulsit splendor, certe aut Latous Apollo<br>
per virides saltus teneros sectatur amores,<br>
aut Daphnis formosus adest, quem sordida terra,<br>
quem nemus abductum, quem (si fas) Cynthia flevit. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>5</FONT></B><br>
illi necquicquam Fauni, Charitesque quotannis<br>
ornarunt, festosque dies suavesque hymenaeos.<br>
montibus et silvis immania lustra ferarum<br>
eruit, innuptae veneratus sacra Dianae.<br>
ah nimium intrepidus torvo occursare leoni &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>10</FONT></B><br>
gestit, et ingentes ad pugnam incedere tauros.<br>
quam modo qua Tagus auriferis incumbit arenis,<br>
per vaga dorsa freti iuvenum longo agmine cinctus,<br>
vastatoris apri fugientia terga cecedit!<br>
non Atlante satae (foelicia sydera munus &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>15</FONT></B><br>
hoc pietatis habent) magis infoelicis Hyantis<br>
confusae ex abitu steterunt, trepidaeque volarunt<br>
per silvas, resonantibus undique Hyantida sylvis;<br>
quam te, Dapni, super duplicantes vota Britanni,<br>
quam te, Daphni, super pendentibus anxia fatis &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>20</FONT></B><br>
diva, notos metuens, longumque quod aestuat aequor.<br>
sed postquam sospes tandem patria arva revisas,<br>
terra nemusque viret, veteresque ex ordine cultus<br>
solenni instituunt silvestria numina pompa,<br>
nec tibi tandum ausit decus invidisse Menalcus. &nbsp;&nbsp;&nbsp;&nbsp;&nbsp;&nbsp;&nbsp;&nbsp;<b><font size=2>25</FONT></B>
</p>
 <p class=border></P>

<p>
<table border=0 cellspacing=15 cellpadding=0 align=Center>
<tr>
	<td><a href="/campion.html">Campion</A>
	<td><a href="/neo.html">Neo-Latin</A>
	<td><a href="/index.html">The Latin Library</A>
	<td><a href="/classics.html">The Classics Page</A>
</TABLE>
</p>

</BODY></HTML>