<html>
	<head>
		<title>
			Campion: Umbra
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>THOMAE CAMPIANI UMBRA
</p>

<p class=smallborder></P>
       
<p>
foemineos dea quae nigro sub limine manes<br>
occludis, coelo ostentans, iterumque reducens<br>
umbriferum per iter, quanquam crudelis amanti,<br>
sis mihi tu facilis; quanquam non aequa resumis<br>
formosarum animas, festina morte peremptas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
abreptas solus resonante reducere plectro<br>
Threicius potuit, lucique ostendere amores;<br>
non potuit tamen; ad tristes devolvitur umbras<br>
quicquid formosum est, et non inamabile natum.<br>
o sacra Persephone, liceat tua regna canenti,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>10</FONT><br>
lucifugasque umbras, aperire abscondita terris<br>
iura, tenebrarumque arcana adoperta silentum.<br>
respice qui viridi radancia tempora lauro<br>
comprimis; insidias, et furtivos hymenaeos,<br>
et nympham canimus, sed quae tibi prodita somno&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>15</FONT><br>
nupsit, facta parens, etiam sibi credita virgo.<br>
est in visceribus terrae nulli obvia vallis,<br>
concava, picta rosis, variaque ab imagine florum,<br>
fontibus irrorata, et fluminibus lapidosis:<br>
mille specus subter latitant, totidemque virenti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>20</FONT><br>
stant textae myrto casulae, quibus anxia turba<br>
nympharum flores pingunt, mireqe colorant.<br>
nec minus intenta est operi Berecynthia mater,<br>
instituens natos frutices quo syderis ortu<br>
aerio credant capita inconstantia coelo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>25</FONT><br>
admonet immaturae hyemis, gelidaeque pruinae,<br>
imbriferumque Austrorum, horrendisonumque Aquilonum;<br>
grandine concussam Rhodopen, Taurumque nivalem,<br>
concretosque gelu prohibet transcendere montes;<br>
tantum qui placido suspiras ore, Favoni,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>30</FONT><br>
arboreos tibi commendat dea sedula foetus.<br>
fraga, rosas, violasque iubet latitare sub umbris;<br>
forma rosis animos maiores indidit, ausis<br>
tollere purpureos vultus, et despicere infra.<br>
pallentes odio violas, tectasque pudore.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>35</FONT><br>
diva rosas leviter castigat, et admonet aevi<br>
labilis; aspiceres foliis prodire ruborem,<br>
et suspendentes ora annutantia flores.<br>
acclerant nymphae properata ex ordine matri<br>
pensa ostentantes, quarum pulcerrima Iole&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>40</FONT><br>
asportat gremio texturas millecolores.<br>
hanc olim ambierat furtim speciosus Apollo,<br>
muneribus tentans, et qua suasisse loquela<br>
posset; saepe adhibet placidam vim, saepe et amantum<br>
blanditias cupidus, sed non cupiente puella.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>45</FONT><br>
brachia circumdat collo, simul illa repellit;<br>
instat hic, illa fugit; duplicant fastidia flammas;<br>
ardet non minus ac rutilo Semeleia proles<br>
cum curru exciderat, totumque incenderat orbem<br>
spes sed ut illusas vidit deus, et nihil horum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>50</FONT><br>
virginis aversam potuisse inflectere mentem,<br>
dira subinde vovet pervertens fasque nefasque;<br>
illicitumue parat spreto medicamen amori,<br>
lactucas humectantes gelidumque papaver,<br>
Cyrceiaeque simul stringit terrestia mala&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>55</FONT><br>
mandragorae, condens sudatos pixide rores.<br>
nox erat, incedit nullo cum murmure Phoebus,<br>
nulli conspiciendus adit spelaea puellae;<br>
illa toro leviter roseo suffulta iacebat,<br>
sola struens flores varia quos finxerat arte.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>60</FONT><br>
candida lucebat fax, hanc primum inficit atra<br>
nube, deinde linit medicati aspergine succi<br>
pulvillosque leves et picti strata cubilis;<br>
terque soporiferas demulcet pollice cordas<br>
plectripotens, nectitque Hecateio carmine somnos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>65</FONT><br>
virgineos oculos vapor implicat, excipit artus<br>
alta quies, et membra toro collapsa recumbunt.<br>
vidit et obstupuit deus; inter spemque metumque<br>
accedit, refugitque iterum; suspirat ab imo<br>
pectore; nec pietas, nec siderea ora puellae &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>70</FONT><br>
plura sinunt; sed amor, sed ineffraenata libido<br>
quod castum in terris intentatumque relinquit?<br>
oscula non referenda serit, tangit, premitque;<br>
illa (quod in somnis solet) ambigua edidit ore<br>
murmura, ploranti similis nec digna ferenti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>75</FONT><br>
saepe manu urgentem quamvis sopita repellit,<br>
nequidquam, raptor crebris amplexibus haeret,<br>
vimque per insidias fert, indulgetque furori.<br>
nec satis est spectare oculis, tetigisse, fruique,<br>
ingratum est quicquid sceleris latet; illaque turpe&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>80</FONT><br>
quod patitur vitium quia non sensisse videtur,<br>
maestus abit (revocante die) spoliumque pudoris<br>
tanquam invitus habet; semper sibi quod petat ultra<br>
invenit ingeniosus amor, crescitque favendo.<br>
tandem discusso nova nupta sopore resurgit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>85</FONT><br>
illam sed neque turba vocat, neque clari Hymenaei<br>
illius ante fores iuvenum non inclita pompa<br>
conspicitur, placide charis commista puellis.<br>
omnia muta tacent, pariter tacuisset Iole,<br>
verum nescio quae morborum insignia terrent&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>90</FONT><br>
nec valet a stomacho, nec non tremulum omnia frigus<br>
membra quatit: cubito incumbens sic anxia secum:<br>
"numquid et hoc morbi est? nam quae mutatio sanas<br>
attentat vires? nec enim satis illa placebant,<br>
postrema quae nocte timens insomnia vidi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>95</FONT><br>
quos ego praeterii fluctus! quae praelia sensi .<br>
in somnis! quantis, o dii, transfixa sub hastis<br>
occubui! vereor diros ne iratus Apollo<br>
in me condiderit parentia spicula morbos.<br>
sed nec Apollineas pestes, nec respicit iras&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>100</FONT><br>
hic in corde pudor meus; hoc solamen, Iole,<br>
semper habes, moriare licet, moriere pudica."<br>
assurgit, cingitque operi se, candida fecit<br>
lilia, quae gustare cupit, quia candida fecit:<br>
quidque oculi cernunt animus desiderat; aegrum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>105</FONT><br>
pectus ferre moras nescit, votisve carere.<br>
singula quae gravidae possunt ignara ferebat;<br>
torpores lassata graves, fastidia, bilem;<br>
luminaque in morbum veniunt, putat illa fuisse<br>
obtutu nimio; causas ita nectit inanes.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>110</FONT><br>
sed simul atque impleri uterum, sensitque moveri<br>
vivum aliquid, potuitque manu deprendere motus;<br>
exanimata metu nemorum petit avia tecta<br>
tristis, ut expleret miserando pectora planctu.<br>
"crudeles," ait, "et genus implacibile, divi,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>115</FONT><br>
quas tandem aerumnas animique et corporis hausi<br>
immerita? assurgunt etiam nova monstra; tumere<br>
coepit uter nobis; iam virgo puerpura fiam;<br>
nec dubitat natura suas pervertere leges<br>
quo magis excrucier possimque horrenda videri,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>120</FONT><br>
demque pudicitiae, sceleris sed nomine, poenas.<br>
quo fugiam? quae nunc umbrae, quae nubila frontem,<br>
vel tumulum hunc defuncti animi tectura cupressus?<br>
quam bene cum tenebris mihi convenit! horreo solem;<br>
iam culpa possum, sed non caruisse timore&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>125</FONT><br>
frangitur ingenuus pudor, et succumbit in ipsa<br>
suspicione mali, scelerisque ab imagine currit,<br>
ceu visis fugiunt procul a pallentibus umbris.<br>
infoelix partus, nisi quid monstrosius illo est,<br>
absque tuo genitore venis, nomenque paternum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>130</FONT><br>
si quis quearat habes nullum; patrem assere primum,<br>
post tibi succedam gravis atque miserrima mater.<br>
"talia iactantem ventis laeva arbitra risit,<br>
invida populea latitans sub cortice Naias;<br>
laetaque per sentes repit, tenuesque myricas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>135</FONT><br>
sed simul explicuit se, proditione superba,<br>
praecipitique gradu loca nota perambulat, omnes<br>
suscipiens nymphas, referensque audita, nec illa<br>
per se magna satis, reddit maiora loquendo;<br>
et partes miserantis agit, vultusque stupentes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>140</FONT><br>
effingit, monstrumque horret, crimenque veretur.<br>
inde per alternos rumores fama vagatur,<br>
flebiliorque deae tandem florentia tecta<br>
pervenit. illa novo temere conterrita monstro<br>
exiliit, natamque animo indignata requirit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>145</FONT><br>
sed procul ut matrem approperantem vidit Iole<br>
concidit exanimis, gemitus timor exprimit altos,<br>
exortosque utero creat ingeminatque dolores.<br>
continuo silva effulsit velut aurea, et omne<br>
per nemus auditur suave et mirabile murmur.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>150</FONT><br>
diva pedem, perculsa soni novitate, repressit,<br>
interea sine ploratu parit, ipsaque tellus<br>
effudit molles puero incunabula flores.<br>
occurit natae Berecynthia, prima nepotem<br>
suscipit; ille niger totus, ni candida solis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>155</FONT><br>
haeserat effigies sub pectore, patris imago.<br>
sed non ambiguo iam personat omnia cantu<br>
Phoebus, et ardentes incendit lumine silvas,<br>
dum sua furta canens miseram solatur Iolen;<br>
obstuptuit dea, nunc lucos, nunc humida natae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>160</FONT><br>
lumina suspiciens, vultusque pudore solutos.<br>
"proditor," exclamat, "non haec, si Iupiter aequus,<br>
probra mihi vel tecta diu, vel inulta relinquam.<br>
quo fugis? infestum caput inter nubila, Phoebe,<br>
necquicquam involvis; scelus et tua facta patebunt,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>165</FONT><br>
nec mihi surripiet fuga te, sequar ocior Euris,<br>
maternusque dolor vires dabit, iraque iusta."<br>
nec mora, per nubes summi ad fastigia coeli<br>
contendit; nymphae tristi exanimaeque sorori<br>
circumfusae acres tentant lenire dolores,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>170</FONT><br>
et placidis dictis tristes subducere curas.<br>
illa amota sedet, tacitoque incensa furore<br>
ardet, et ingenti curarum fluctuat aestu.<br>
"foelices quibus est concessum," ait, "intemerata<br>
virginitate frui! mea iam defloruit aetas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>175</FONT><br>
immature; heu maternos sensisse dolores,<br>
gaudia non potui; sed me nec gaudia tangunt;<br>
nec duri, si non infamia iuncta, dolores.<br>
nox et somne, meo pars insidiata pudori,<br>
hos mihi pro meritis partus, haec pulchra dedistis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>180</FONT><br>
pignora, formosique patris referentia vultus?<br>
nempe ego, Phoebe, tuos amplexus dura refugi,<br>
et simplex, tali quam posses prole beare.<br>
atque utinam caruisse tuo, speciose, liceret<br>
munere! quantumvis indocta et stulta putarer,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>185</FONT><br>
non tamen infamis, turpique cupidine laesa,<br>
cogerer ad nigros animam demittere manes."<br>
sic effata, aliquid vultu letale minanti,<br>
deficit, excipiunt nymphae, manibusque levatam<br>
celsa ferunt in tecta deae stratisque reponunt.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>190</FONT><br>
cuncta Iovi interea narraverat ordine Phoebus,<br>
factaque lascivis praetexuit impia verbis;<br>
addiderat cycnumque, et terga natantia tauri,<br>
furtivumque aurum, et duplicatae praemia noctis.<br>
Iupiter officii tanti memor irrita risit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>195</FONT><br>
vota deae, iustumque odium in ludibria vertit.<br>
illa sed ingenti luctu confusa recedit,<br>
conqueriturque fidem divum, saevoque ululatu<br>
indefessa diu languentes suscitat iras;<br>
at nulla in terris tanti vis nata doloris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>200</FONT><br>
quam non longa dies per amica oblivia solvat.<br>
iamque puer, tacite praeter labentibus annis,<br>
paulatim induerat iuveniles corpore vultus;<br>
cui quamvis nullo variantur membra colore,<br>
multus inest tamen ore lepos, tinctosque per artus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>205</FONT><br>
splendescit mira nivitate illecta venustas.<br>
si niger esset Amor, vel si modo candidus ille,<br>
iurares in utroque deum; non dulcior illo<br>
ipsa Venus, Charitesque, et florida turba sororum.<br>
huic olim nymphae nomen fecere Melampo,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>210</FONT><br>
lucentesque comis gemmas, laterique pharetram<br>
aptarunt, qualem cuperet gestare Cupido<br>
ille levem tenera sectatur arundine praedam .<br>
Aurorae ut primo rarescit lumine coelum;<br>
mox fervente aestu viridantes occupat umbras,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>215</FONT><br>
aut ab euntis aquae traducit murmure somnum.<br>
tempus erat placidis quo cuncta animalia terris<br>
solverat alta quies, solita cum Morpheus arte<br>
(somnia vera illi nullo mandante deorum)<br>
florigeram penetrat vallem, sopitaque ludit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>220</FONT><br>
pectora nympharum, portentaque inania fingit,<br>
horribilesque metus; mox laetis tristia mutat,<br>
inducitque leves choreas, convivia, lusus,<br>
secretosque toros, simulataque gaudia amoris;<br>
saepe alias satyro informi per devia turpes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>225</FONT><br>
tradit in amplexus, alias tibi, pulcher Adoni,<br>
aut, Hyacynthe, tibi per dulcia vincula nectit.<br>
sic deus effigies varias imitatus, opaca<br>
dum loca percurrit, sopitum forte Melampum<br>
cernit odorato densoque in flore iacentem:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>230</FONT><br>
accedit prope, spectanti dat Cynthia lumen.<br>
"et quid," ait, "mira nostram dulcedine mentem<br>
percellit? meve illudis, formose Cupido?<br>
sideream nigra frontem cur inficis umbra?<br>
iam placet iste color? vilescunt lilia? sordent&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>235</FONT><br>
materni flores? sed ubi nunc arcus et auro<br>
picta pharetra tibi? cui tu, lascive, sororum<br>
hac struis arte malum? tua quam nova captat imago?<br>
at si non Amor es, quis es? an furtiva propago<br>
atrigenae Noctis? num crescit gratia tanta &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>240</FONT><br>
e tenebris, iucunde, tibi? tam vividus unde<br>
ridet in ore lepos? tale et sine lumine lumen?<br>
ut decet atra manus, somno quoque mollior ipso,<br>
qui te sed leviter tangi sinit, aptus amori!<br>
o utinam quae forma tuos succenderet ignes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>245</FONT><br>
cognorim! puer illa foret, seu foemina, seu vir;<br>
quam cupide species pro te mutarer in omnes!<br>
utcunque experiar, spes nulla sequetur inertes."<br>
induit ex illo facies sibi mille decoras,<br>
versat et aetates sexumque, cuilibet aptans&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>250</FONT><br>
ornatus varios; nequicquam, immobilis haeret<br>
spiritus, et placido pueri mens dedita somno est.<br>
iamque fatigatus frustratum deflet amorem<br>
Morpheus, indulgens animo pronoque furori.<br>
luce sub obscura procul hinc telluris in imo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>255</FONT><br>
Persephones patet atra domus, sed pervia nulli;<br>
quam prope secretus, muro circundatus aereo,<br>
est hortus, cuius summum provecta cacumen<br>
haud superare die potuit Iovis ales in uno.<br>
immensis intus spaciis se extendit ab omni&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>260</FONT><br>
parte, nec Elisiis dignatur cedere campis,<br>
finibus haud minor, at laetarum errore viarum<br>
deliciisque loco longe iucundior omni.<br>
et merito, his umbrae nam diversantur in hortis<br>
quot nunc pulchrarum sunt, saeclo quotve fuere&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>265</FONT><br>
primo, quotve aliis posthac visentur in annis.<br>
vallem vulgus amat, quarum peragendaque sylvi<br>
fabula sit, liquidis spectant in fontibus ora,<br>
aut varias nectunt vivo de flore corollas;<br>
at quibus urbanae debetur turgida vitae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>270</FONT><br>
mollities, studiis aliis, alioque nitori<br>
assuescunt animos, nil simplicitatis habentes.<br>
altior, et longe secretior heroinis<br>
contingit sedes, Parnasso suavior ipso;<br>
gemmarum locus, atque oculorum lumine lucet.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>275</FONT><br>
non huc fas cuiquam magnum penetrare deorum;<br>
soli sed Morpheo, cui nil sua fata negarunt,<br>
concessum est, pedibus quamvis incedere lotis:<br>
illum durus amor, sibi nil spondente salutis<br>
arte sua, tandem his languentem compulit hortis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>280</FONT><br>
tot puero ex formis ut fingat amabile spectrum.<br>
primo fons aditu stat molli fultus arena,<br>
intranti, gradibus variisque sedilibus aptus.<br>
hic se cum redeunt, labem si traxerat ullam<br>
vita, lavant, purae remeantque penatibus umbrae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>285</FONT><br>
Morpheus hac untrumque pedem ter mersit in unda,<br>
et toties mistis siccat cum floribus herbis;<br>
inde vias licitas terit, et velatus opaca<br>
nube, lubens saturat iucundis lumina formis.<br>
aspicit has tacita sua mutua fata sub umbra &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>290</FONT><br>
narrantes, choreis certantes mollibus illas<br>
quas olim didicere, vel ignes voce canentes<br>
quales senserunt dum lubrica vita manebat.<br>
sed deus obliquo species sibi lumine notas<br>
praeterit, Antiopam Nycteida, Deiphilemque,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>295</FONT><br>
Tyndaridemque Helenam, desponsatamque priori<br>
Hermionem, calido dotatam sanguine nuptam;<br>
Argiam, et Rhodopen, victoris et Hippodamiam<br>
expositam thalamis, pomis captasque puellas,<br>
Roxanamque, Hieramque, ut cognita sydera spectans&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>300</FONT><br>
negligit, innumerasque pari candora micantes.<br>
hinc dorsum sublime petit per amoena roseta<br>
evectus, picta et multo viridaria flore.<br>
undanti circum locus est velut insula valle<br>
inclusus, formis aptus privusque Britannis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>305</FONT><br>
densis effulgens tanquam via lactea stellis .<br>
prima suo celerem tenui Rosamunda decore<br>
ingenti, cui Shora comes rutilantibus ibat<br>
admiranda oculis, gravis utraque conscia sortis.<br>
inde Geraldinam coelesti suspicit ore&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>310</FONT><br>
fulgentem, Aliciamque caput diademate cinctam,<br>
casti constantisque animi lucente trophaeo.<br>
nec tamen his contentus abit deus, altius ardet<br>
accelerare pedem, fulgor procul advocat ingens<br>
apparens oculis, maioraque sidera spondet. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>315</FONT><br>
emicat e viridi myrteto stella Britanna,<br>
Penelope, Astrophili quae vultu incendet amores<br>
olim, et voce ducem dulci incantabit Hybernum.<br>
constitit eximiae captus dulcedine formae<br>
Morpheus, atque uno miratur corpore nasci&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>320</FONT><br>
tot veneres, memori quas omnes mente recondit.<br>
proxima Fransciscae divina occurrit imago,<br>
eiaculans oculis radios, roseisque labellis<br>
suave rubens, magni senis excipienda cubili.<br>
mollis odiferis prope Catherina sedebat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>325</FONT><br>
fulta rosis, tacitam minitantur lumina fraudem,<br>
chara futura viro, toto spectabilis orbe.<br>
coniugibus laetae minus huic speciosa Brigetta<br>
succedit, radiis et pulchris Lucia fervens.<br>
formam forma parit, nova spectantemque voluptas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>330</FONT><br>
decipit oblitum veteris, placidaeque figurae.<br>
utque satur conviva deus rediturus, apricam<br>
planitiem duo forte inter nemora aurea septam<br>
cernit, et in medio spaciantem, corpore celso,<br>
egregiam speciam, magnae similemque Dianae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>335</FONT><br>
nube sed admota propius dum singula spectat,<br>
digna sorore Iovis visa est, aut coniuge; sola<br>
maiestate levis superans decora omnia formae,<br>
haec comitata suis loca iam secreta pererrat,<br>
conscia fatorum, dicetur et Anna Britanna&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>340</FONT><br>
olim, fortunae summa ad fastigia surgens.<br>
altera subsequitur foelix, et amabilis umbra,<br>
cui Rheni imperium, et nomen debetur Elizae.<br>
Morpheus hic haeret, capiunt hae denique formae<br>
formarum artificem, nec se iam proripit ultra.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>345</FONT><br>
gratia, nec venus ulla fugit, congesta sed unam<br>
aptat in effigiem, Policleto doctior ipso.<br>
sic redit ornatus, tenero metuendus amico,<br>
cuius in amplexus ruit, haud renuente puello.<br>
quo non insignis trahis exuperantia formae &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>350</FONT><br>
humanum genus? hac fruitur, Iunonis ut umbra<br>
Ixion, falso delusus amore Melampus.<br>
sed patris adventu, somno iam luce fugato,<br>
gaudia vanescunt, atque experrectus amata<br>
spectra puer quaerit necquicquam, brachia nudum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>355</FONT><br>
aera circundant, nil praeter lumina cernunt.<br>
saepe repercussis coelo connivet ocellis,<br>
amissi cupidus visi, dulcisque soporis;<br>
et caput inclinat, sed acutas undique spinas<br>
curae supponunt tristes, arcentque quietem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>360</FONT><br>
nusquam quod petit apparet, nec praemia noctis<br>
permittit constare dies, ut inania tollit.<br>
saevit at introrsum furor, et sub pectore flammas<br>
exacuit, subditque novas; inimica dolori<br>
lux est, oblectat nox, et loca lumine cassa.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>365</FONT><br>
silvarum deserta subit, clausosque recessus<br>
insanus puer, et dubio marcescit amore;<br>
sperat et in tenebris aliquid, terraque soporem<br>
porrectus varie captat; tum murmure leni<br>
"Somne, veni," spirat; "prodi, o lepidissime divum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>370</FONT><br>
et mihi redde meam," prope sponsam dixerat amens;<br>
"redde mihi quaecunque fuit, vel virgo, vel umbra,<br>
qualiscunque meo placuit, semperque placebit<br>
infoelici animo; veri, vel ficti hymenaei<br>
quid refert? vitae domina est mens unica nostrae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>375</FONT><br>
sed non talis erat quem vidi vultus inanis,<br>
quod sensi corpus certe fuit, oscula labris<br>
fixa meis haerent; si quid discriminis hoc est,<br>
nunc frigent, eadem cum praebuit illa calebant.<br>
illa, quid illa? miser quod amo iam nescio quid sit:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>380</FONT><br>
hoc tantum scio, conceptu formosius omni est.<br>
<p>
terra sive lates, suspensa vel aere pendes,<br>
vel coelum, quod credo magis, speciosa petisti;<br>
pulchra redi, et rursus te amplexibus insere nostris.<br>
pollicita es longum, nec me mens fallit, amorem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>385</FONT><br>
dic ubi pacta fides nunc? nondum oblita recentis<br>
esse potes voti cum me fugis, et revocari<br>
a charo non laetaris, quem spernis, amante.<br>
"sic varias longo perdit sermone querelas,<br>
atque eadem repetit, nec desinit; igne liquescit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>390</FONT><br>
totus, et ardenti cedit vis victa dolori.<br>
mente sed ereptam vigili dum quaeritat umbram,<br>
umbrae fit similis; tenui de corpore sanguis<br>
effluit, et paulatim excussus spritus omnis<br>
deserit exanimum pectus, motusque recedit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>395</FONT><br>
optatumque diu fert mors, sed sera, soporem.<br>
corpus at inventum terrae mandare parabant<br>
lugentes nymphae, flores, herbasque ferentes<br>
funereas plenis calathis; quae vidit Apollo<br>
omnia, et iratus puero hunc invidit honorem:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>400</FONT><br>
utque erat in manibus nympharum non grave pondus,<br>
labitur, obscuram sensim resolutus in umbram;<br>
et fugit aspectum solis, fugietque per omne<br>
tempus perpetuo damnatus luminis exul.
</p>
 <p class=border></P>

<p>
<table border=0 cellspacing=15 cellpadding=0 align=Center>
<tr>
	<td><a href="/campion.html">Campion</A>
	<td><a href="/neo.html">Neo-Latin</A>
	<td><a href="/index.html">The Latin Library</A>
	<td><a href="/classics.html">The Classics Page</A>
</TABLE>
</p>

</BODY></HTML>