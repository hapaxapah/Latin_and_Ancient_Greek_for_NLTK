<html>
	<head>
		<title>
			Valerius Flaccus: Liber II
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>VALERI FLACCI ARGONAVTICA LIBER II
</p>

<p class=border></P>

<p>
Interea scelerum luctusque ignarus Iason <br>
alta secat. neque enim patrios cognoscere casus <br>
Iuno sinit, mediis ardens ne flectat ab undis <br>
ac temere in Pelian et adhuc obstantia regis <br>
fata ruat placitosque deis ne deserat actus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
iamque fretis summas aequatum Pelion ornos <br>
templaque Tisaeae mergunt obliqua Dianae, <br>
iam Sciathos subsedit aquis, iam longa recessit <br>
Sepias. attollit tondentes pabula Magnes <br>
campus equos: vidisse putant Dolopeia busta&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
intrantemque Amyron curvas quaesita per oras <br>
aequora, flumineo cuius redeuntia vento <br>
vela legunt. remis insurgitur, inde salutant <br>
Eurymenas. recipit velumque fretumque reversus <br>
Auster et in nubem Minyis repe&lt;te&gt;ntibus altum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>
Ossa redit. metus ecce deum damnataque bello <br>
Pallene circumque vident immania monstra<br>
terrigenum caelo quondam adversata Gigantum, <br>
quos scopulis trabibusque parens miserata iugisque <br>
induit et versos exstruxit in aethera montes.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>
quisque suas in rupe minas pugnamque metusque <br>
servat adhuc, quatit ipse hiemes et torquet ab alto <br>
fulmina crebra pater, scopulis sed maximus illis <br>
horror abest, Sicula pressus tellure Typhoeus. <br>
hunc profugum et sacras revomentem pectore flammas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25</span><br>
ut memorant, prensum ipse comis Neptunus in altum <br>
abstulit implicuitque vadis totiensque cruenta<br>
mole resurgentem torquentemque anguibus undas <br>
Sicanium dedit usque fretum cumque urbibus Aetnam <br>
intulit ora premens. trux ille eiectat adesi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</span><br>
fundamenta iugi, pariter tunc omnis anhelat <br>
Trinacria, iniectam fesso dum pectore molem <br>
commovet experiens gemituque reponit inani.<br>
&nbsp;&nbsp;&nbsp;&nbsp;&nbsp;&nbsp;Iamque Hyperionius metas maris urget Hiberi <br>
currus et evectae prono laxantur habenae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">35</span><br>
aethere, cum palmas Tethys grandaeva sinusque <br>
sustulit et rupto sonuit sacer aequore Titan. <br>
auxerat hora metus, iam se vertentis Olympi <br>
ut faciem raptosque simul montesque locosque <br>
ex oculis circumque graves videre tenebras.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">40</span><br>
ipsa quies rerum mundique silentia terrent <br>
astraque et effusis stellatus crinibus aether; <br>
ac velut ignota captus regione viarum <br>
noctivagum qui carpit iter non aure quiescit, <br>
non oculis, noctisque metus niger auget utrimque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">45</span><br>
campus et occurrens umbris maioribus arbor, <br>
haud aliter trepidare viri. sed pectora firmans <br>
Hagniades 'non hanc' inquit 'sine numine pinum <br>
derigimus nec me tantum Tritonia cursus <br>
erudiit. saepe ipsa manu dignata carinam est.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">50</span><br>
an non experti, subitus cum luce fugata<br>
horruit imbre dies? quantis, pro Iuppiter, Austris <br>
restitimus, quanta quotiens et Pallados arte <br>
in cassum decimae cecidit tumor arduus undae! <br>
quin agite, o socii; micat immutabile caelum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">55</span><br>
puraque nec gravido surrexit Cynthia cornu <br>
(nullus in ore rubor) certusque ad talia Titan <br>
integer in fluctus et in uno decidit Euro. <br>
adde quod in noctem venti veloque marique <br>
incumbunt magis et tacitis ratis ocior horis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">60</span><br>
atque adeo non illa sequi mihi sidera mens stat <br>
quae delapsa polo reficit mare. tantus Orion <br>
iam cadit, irato iam stridet in aequore Perseus: <br>
sed mihi dux, vetitis qui numquam conditus undis <br>
axe nitet, Serpens, septenosque implicat ignes.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">65</span><br>
sic ait et certi memorat qui vultus Olympi <br>
Pleiones Hyadumque locos, quo sidere vibret <br>
Ensis et Actaeus niteat qua luce Bootes. <br>
haec ubi dicta dedit, Cereris tum munere fessas <br>
restituunt vires et parco corpora Baccho.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">70</span><br>
mox somno cessere, regunt sua sidera puppem.<br>
&nbsp;&nbsp;&nbsp;&nbsp;&nbsp;&nbsp;Iamque sub Eoae dubios Atlantidis ignes <br>
albet ager motisque truces ab ovilibus ursi <br>
tuta domosque petunt, raras et litus in altum <br>
mittit aves, cum primus equis erexit anhelis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">75</span><br>
Phoebus Athon mediasque diem dispersit in undas. <br>
certatim remis agitur mare rostraque cursu <br>
prima tremunt et iam summis Vulcania surgit <br>
Lemnos aquis, tibi per varios defleta labores, <br>
Ignipotens, nec te furiis et crimine matrum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">80</span><br>
terra fugat meritique piget meminisse prioris.<br>
&nbsp;&nbsp;&nbsp;&nbsp;&nbsp;&nbsp;Tempore quo primum fremitus insurgere opertos <br>
caelicolum et regni sensit novitate tumentes <br>
Iuppiter aetheriae nec stare silentia pacis, <br>
Iunonem volucri primam suspendit Olympo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">85</span><br>
horrendum chaos ostendens poenasque barathri. <br>
mox etiam pavidae temptantem vincula matris <br>
solvere praerupti Vulcanum vertice caeli <br>
devolvit. ruit ille polo noctemque diemque <br>
turbinis in morem, Lemni dum litore tandem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">90</span><br>
insonuit. vox inde repens ut perculit urbem, <br>
adclinem scopulo inveniunt miserentque foventque <br>
alternos aegro cunctantem poplite gressus. <br>
hinc, reduci superas postquam pater adnuit arces, <br>
Lemnos cara deo nec fama notior Aetne&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">95</span><br>
aut Lipares domus. has epulas, haec templa peracta<br>
aegide et horrifici formatis fulminis alis <br>
laetus adit. contra Veneris stat frigida semper <br>
ara loco, meritas postquam dea coniugis iras <br>
horruit et tacitae Martem tenuere catenae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">100</span><br>
quocirca struit illa nefas Lemnoque merenti <br>
exitium furiale movet. neque enim alma videri <br>
tantum: eadem tereti crinem subnectitur auro <br>
sidereos diffusa sinus, eadem effera et ingens <br>
et maculis suffecta genas pinumque sonantem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">105</span><br>
virginibus Stygiis nigramque simillima pallam.<br>
&nbsp;&nbsp;&nbsp;&nbsp;&nbsp;&nbsp;Iamque dies aderat. Thracas qui fuderat armis <br>
dux Lemni puppes tenui contexere canna<br>
ausus et inducto cratem defendere tergo <br>
laeta mari tum signa refert plenasque movebant&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">110</span><br>
armentis nuribusque rates (et barbara vestis <br>
et torques insigne loci). sonat aequore clamor <br>
'o patria, o variis coniunx nunc anxia curis, <br>
has agimus longi famulas tibi praemia belli.', <br>
cum dea se piceo per sudum turbida nimbo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">115</span><br>
praecipitat Famamque vaga vestigat in umbra, <br>
quam pater omnipotens digna atque indigna canentem <br>
spargentemque metus placidis regionibus arcet <br>
aetheris. illa fremens habitat sub nubibus imis, <br>
non Erebi, non diva poli, terrasque fatigat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">120</span><br>
quas datur. audentem primi spernuntque foventque <br>
mox omnes agit et motis quatit oppida linguis. <br>
talem diva sibi scelerisque dolique ministram <br>
quaerit avens. videt illa prior iamque advolat ultro <br>
impatiens iamque ora parat, iam suscitat aures.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">125</span><br>
hanc super incendit Venus atque his vocibus implet: <br>
'vade age et aequoream, virgo, delabere Lemnon <br>
et cunctas mihi verte domos, praecurrere qualis <br>
bella soles, cum mille tubas armataque campis <br>
agmina et innumerum flatus cum fingis equorum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">130</span><br>
adfore iam luxu turpique cupidine captos <br>
fare viros carasque toris inducere Thressas. <br>
haec tibi principia, hinc rabidas dolor undique matres <br>
instimulet. mox ipsa adero ducamque paratas.'<br>
&nbsp;&nbsp;&nbsp;&nbsp;&nbsp;&nbsp;Illa abit et mediam gaudens defertur in urbem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">135</span><br>
et primam Eurynomen ad proxima limina Codri <br>
occupat exesam curis castumque cubile <br>
servantem. manet illa viro famulasque fatigat <br>
litoribus, tardi reputant quae tempora belli <br>
ante torum et longo mulcent insomnia penso.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 140</span><br>
huic dea cum lacrimis et nota veste Neaerae <br>
icta genas 'utinam non hic tibi nuntius essem, <br>
o soror, aut nostros' inquit 'prius unda dolores <br>
obruat, in tali quoniam tibi tempore coniunx <br>
sic meritae, votis quem tu fletuque requiris,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">145</span><br>
heu furit et captae indigno famulatur amore. <br>
iamque aderunt thalamisque tuis Threissa propinquat, <br>
non forma, non arte colus, non laude pudoris <br>
par tibi. nec magni proles praeclara Dorycli, <br>
picta manus usto&lt;que&gt; placet sed barbara mento.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">150</span><br>
ac tamen hos aliis forsan solabere casus <br>
tu thalamis fatoque leges meliore penates. <br>
me tua matris egens damnataque paelice proles <br>
exanimat, quam iam miseros transversa tuentem <br>
letalesque dapes infectaque pocula cerno.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">155</span><br>
scis simile ut flammis simus genus, adde cruentis <br>
quod patrium saevire Dahis. iam lacte ferino, <br>
iam veniet durata gelu. sed me quoque pulsam <br>
fama viro nostrosque toros virgata tenebit <br>
et plaustro derepta nurus.' sic fata querellas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">160</span><br>
abscidit et curis pavidam lacrimisque relinquit. <br>
transit ad Iphinoen isdemque Amythaonis implet <br>
Oleniique domum furiis, totam inde per urbem <br>
personat ut cunctas agitent expellere Lemno, <br>
ipsi urbem Thressaeque regant. dolor iraque surgit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">165</span><br>
obvia quaeque eadem traditque auditque neque ulli <br>
vana fides. tum voce deos, tum questibus implent, <br>
oscula iamque toris atque oscula postibus ipsis <br>
ingeminant lacrimisque iterum visuque morantur. <br>
prosiliunt nec tecta virum thalamosque revisunt&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">170</span><br>
amplius, adglomerant sese nudisque sub astris <br>
condensae fletus acuunt ac dira precantur <br>
coniugia et Stygias infanda ad foedera taedas.<br>
&nbsp;&nbsp;&nbsp;&nbsp;&nbsp;&nbsp;Has inter medias Dryopes in imagine maestae <br>
flet Venus et saevis ardens dea planctibus instat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">175</span><br>
primaque: 'Sarmaticas utinam fortuna dedisset <br>
insedisse domos tristesque habitasse pruinas, <br>
plaustra sequi vel iam patriae vidisse per ignes <br>
culmen agi stragemque deum. nam cetera belli <br>
perpetimur. mene ille novis, me destinat amens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">180</span><br>
servitiis? urbem aut fugiens natosque relinquam? <br>
non prius ense manus raptoque armabimus igne <br>
dumque silent ducuntque nova cum coniuge somnos, <br>
magnum aliquid spirabit amor?' tunc ignea torquens <br>
lumina praecipites excussit ab ubere natos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">185</span><br>
ilicet arrectae mentes evictaque matrum <br>
corda sacer Veneris gemitus rapit. aequora cunctae <br>
prospiciunt simulantque choros delubraque festa<br>
fronde tegunt laetaeque viris venientibus adsunt. <br>
iamque domos mensasque petunt, discumbitur altis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">190</span><br>
porticibus, sua cui&lt;que&gt; furens infestaque coniunx <br>
adiacet, inferni qualis sub nocte barathri <br>
accubat attonitum Phlegyan et Thesea iuxta<br>
Tisiphone saevasque dapes et pocula libat, <br>
tormenti genus, et nigris amplectitur hydris.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">195</span><br>
&nbsp;&nbsp;&nbsp;&nbsp;&nbsp;&nbsp;Ipsa Venus quassans undantem turbine pinum <br>
adglomerat tenebras pugnaeque accincta trementem <br>
desilit in Lemnon. nimbis et luce fragosa<br>
prosequitur polus et tonitru pater auget honoro. <br>
inde novam pavidas vocem furibunda per auras&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">200</span><br>
congeminat, qua primus Athos et pontus et ingens <br>
Thraca palus pariterque toris exhorruit omnis <br>
mater et adstricto riguerunt ubere nati. <br>
accelerat Pavor et Geticis Discordia demens <br>
e stabulis atraeque genis pallentibus Irae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">205</span><br>
et Dolus et Rabies et Leti maior imago <br>
visa truces exserta manus, ut prima vocatu <br>
intonuit signumque dedit Mavortia coniunx.<br>
&nbsp;&nbsp;&nbsp;&nbsp;&nbsp;&nbsp;Hic aliud Venus et multo magis ipsa tremendum <br>
orsa nefas gemitus fingit vocesque cadentum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">210</span><br>
inrupitque domos et singultantia gestans <br>
ora manu taboque sinus perfusa recenti <br>
arrectasque comas: 'meritos en prima revertor <br>
ulta toros, premit ecce dies.' tum verbere victas <br>
in thalamos agit et cunctantibus ingerit enses.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">215</span><br>
&nbsp;&nbsp;&nbsp;&nbsp;&nbsp;&nbsp;Unde ego tot scelerum facies, tot fata iacentum <br>
exsequar? heu vatem monstris quibus intulit ordo, <br>
quae se aperit series! o qui me vera canentem <br>
sistat et hac nostras exsolvat imagine noctes!<br>
&nbsp;&nbsp;&nbsp;&nbsp;&nbsp;&nbsp;Invadunt aditus et quondam cara suorum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">220</span><br>
corpora, pars ut erant dapibus vinoque soporos, <br>
pars conferre manus etiam magnisque paratae <br>
cum facibus quosdam insomnes et cuncta tuentes, <br>
sed temptare fugam prohibetque capessere contra<br>
arma metus, adeo ingentes inimica videri&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">225</span><br>
diva dabat, notaque sonat vox coniuge maior; <br>
tantum oculos pressere &lt; . . . . . &gt; velut agmina cernant <br>
Eumenidum ferrumve super Bellona coruscet. <br>
hoc soror, hoc coniunx propiorque hoc nata parensque <br>
saeva valet prensosque toris mactatque trahitque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">230</span><br>
femineum genus, immanes quos sternere Bessi <br>
nec Geticae potuere manus aut aequoris irae. <br>
his cruor in thalamis et anhela in pectore fumant <br>
vulnera seque toris misero luctamine trunci <br>
devolvunt. diras aliae ad fastigia taedas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">235</span><br>
iniciunt adduntque domos. pars ignibus atris <br>
effugiunt propere, sed dura in limine coniunx <br>
obsidet et viso repetunt incendia ferro. <br>
ast aliae Thressas labem causamque furorum <br>
diripiunt: mixti gemitus clamorque precantum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">240</span><br>
barbarus ignotaeque implebant aethera voces.<br>
&nbsp;&nbsp;&nbsp;&nbsp;&nbsp;&nbsp;Sed tibi nunc quae digna tuis ingentibus ausis <br>
orsa feram, decus et patriae laus una ruentis, <br>
Hypsipyle? non ulla meo te carmine dictam <br>
abstulerint, durent Latiis modo saecula fastis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">245</span><br>
Iliacique lares tantique palatia regni. <br>
inruerant actae pariter nataeque nurusque <br>
totaque iam sparsis exarserat insula monstris; <br>
illa pias armata manus 'fuge protinus urbem <br>
meque, pater! non hostis,' ait 'non moenia laesi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">250</span><br>
Thraces habent; nostrum hoc facinus. ne quaere, quis auctor! <br>
iam fuge, iam dubiae donum rape mentis et ensem <br>
tu potius, miser, oro, tene!' tunc excipit artus <br>
obnubitque caput tacitumque ad conscia Bacchi <br>
templa rapit primoque manus a limine tendens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">255</span><br>
'exime nos sceleri, pater, et miserere piorum <br>
rursus!' ait. tacita pavidum tunc sede locavit <br>
sub pedibus dextraque dei. latet ille receptus <br>
veste sacra. voces chorus et trieterica reddunt <br>
aera sonum fixaeque fremunt in limine tigres.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">260</span><br>
regina ut roseis Auroram surgere bigis <br>
vidit et insomni lassatas turbine tandem <br>
conticuisse domos, stabilem quando optima facta<br>
dant animum maiorque piis audacia coeptis, <br>
serta patri iuvenisque comam vestesque Lyaei&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">265</span><br>
induit et medium curru locat aeraque circum <br>
tympanaque et plenas tacita formidine cistas. <br>
ipsa sinus hederisque ligat famularibus artus <br>
pampineamque quatit ventosis ictibus hastam, <br>
respiciens teneat virides velatus habenas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">270</span><br>
ut pater, &lt;e&gt; nivea tumeant ut cornua mitra<br>
et sacer ut Bacchum referat scyphus. impulit acri <br>
tum validas stridore fores rapiturque per urbem <br>
talia voce canens: 'linque o mihi caede madentem, <br>
Bacche, domum! sine foedatum te funere pontus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">275</span><br>
expiet et referam lotos in templa dracones!' <br>
sic medios egressa metus, facit ipse verendam <br>
nam deus et flatu non inscia gliscit anhelo. <br>
iamque senem tacitis saeva procul urbe remotum <br>
occulerat silvis, ipsam sed conscius ausi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">280</span><br>
nocte dieque pavor fraudataque turbat Erinys. <br>
non similes iam ferre choros (semel orgia fallunt) <br>
audet, non paribus furiis accendere saltus, <br>
et fuga diversas misero quaerenda per artes. <br>
visa ratis saevae defecta laboribus undae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 285</span><br>
quam Thetidi longinqua dies Glaucoque repostam <br>
solibus et canis urebat luna pruinis. <br>
huc genitorem altae per opaca silentia noctis <br>
praecipitem silvis rapit et sic maesta profatur: <br>
'quam, genitor, patriam, quantas modo linquis inanes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">290</span><br>
pube domos! pro dira lues, pro noctis acerbae <br>
exitium! talin possum te credere puppi, <br>
care parens? possum tantis retinere periclis? <br>
solvimus heu serum Furiis scelus. adnue votis, <br>
diva, soporiferas quae nunc trahis aequore bigas!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">295</span><br>
non populos, non dite solum, non ulla parenti <br>
regna peto: patria liceat decedere terra. <br>
quando ego servato mediam genitore per urbem <br>
laeta ferar? quando hic lacrimas planctusque videbo?' <br>
dixerat. ille procul trunca fugit anxius alno&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">300</span><br>
Taurorumque locos delubraque saeva Dianae <br>
advenit. hic illum tristi, dea, praeficis arae <br>
ense dato: mora nec terris tibi longa cruentis; <br>
iam nemus Egeriae, iam te ciet altus ab Alba<br>
Iuppiter et soli non mitis Aricia regi.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">305</span><br>
&nbsp;&nbsp;&nbsp;&nbsp;&nbsp;&nbsp;Arcem nata petit, quo iam manus horrida matrum <br>
congruerat. rauco fremitu sedere parentum <br>
natorumque locis vacuaeque in moenibus urbis <br>
iura novant. donant solio sceptrisque paternis <br>
ut meritam redeunt&lt;que&gt; piae sua praemia menti.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">310</span><br>
&nbsp;&nbsp;&nbsp;&nbsp;&nbsp;&nbsp;Ecce procul validis Lemnon tendentia remis <br>
arma notant, rapitur subito regina tumultu <br>
conciliumque vocat. non illis obvia tela<br>
ferre nec infestos derat furor improbus ignes, <br>
ni Veneris saevas fregisset Mulciber iras.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">315</span><br>
tunc etiam vates Phoebo dilecta Polyxo <br>
(non patriam, non certa genus, sed maxima cete <br>
Proteaque ambiguum Pharii se patris ab antris <br>
huc rexisse vias iunctis super aequora phocis; <br>
saepe imis se condit aquis cunctataque paulum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">320</span><br>
surgit ut auditas referens in gurgite voces) <br>
'portum demus' ait '&lt; . . . &gt; haec, credite, puppis <br>
advenit et levior Lemno deus aequore flexit <br>
huc Minyas. Venus ipsa volens dat tempore iungi, <br>
dum vires utero maternaque sufficit aetas.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">325</span><br>
dicta placent portatque preces ad litora Grais <br>
Iphinoe. nec turba nocens scelerisque recentis <br>
signa movent tollitque loco Cytherea timorem. <br>
protinus ingentem procerum dux nomine taurum <br>
deicit, insuetis et iam pia munera templis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">330</span><br>
reddit et hac prima Veneris calet ara iuvenca.<br>
&nbsp;&nbsp;&nbsp;&nbsp;&nbsp;&nbsp;Ventum erat ad rupem, cuius pendentia nigris <br>
fumant saxa iugis coquiturque vaporibus aer. <br>
substitit Aesonides atque hic regina precari <br>
hortatur causasque docens 'haec antra videtis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">335</span><br>
Vulcanique' ait 'ecce domos: date vina precesque. <br>
forsitan hoc factum taceat iam fulmen in antro; <br>
nox dabit ipsa fidem, clausae cum murmura flammae, <br>
hospes, et incussae sonitum mirabere massae.' <br>
moenia tum viresque loci veteresque parentum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 340</span><br>
iactat opes. mediis famulae convivia tectis <br>
expediunt, Tyrio vibrat torus igneus ostro. <br>
stat maerens atavos reges regesque maritos <br>
Thressa manus, quaecumque faces timuisse iugales <br>
credita nec dominae sanctum tetigisse cubile.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">345</span><br>
iam medio Aesonides, iam se regina locavit, <br>
post alii proceres. sacris dum vincitur extis <br>
prima fames circum pateris it Bacchus et omnis <br>
aula silet. dapibus coeptis mox tempora fallunt <br>
noctis et in seras durant sermonibus umbras&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">350</span><br>
praecipueque ducis casus mirata requirit <br>
Hypsipyle, quae fata trahant, quae regis agat vis <br>
aut unde Haemoniae molem ratis. unius haeret <br>
adloquio et blandos paulatim colligit ignes, <br>
iam non dura toris Veneri nec iniqua reversae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">355</span><br>
et deus ipse moras spatiumque indulget amori. <br>
Pliada lege poli nimboso moverat astro <br>
Iuppiter aeternum volvens opus et simul undis <br>
cuncta ruunt unoque dei Pangaea sub ictu <br>
Gargaraque et maesti steterant formidine luci.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">360</span><br>
saevior haud alio mortales tempore gentes <br>
terror agit. tunc urget enim, tunc flagitat iras <br>
in populos Astraea Iovem terrisque relictis <br>
invocat adsiduo Saturnia sidera questu. <br>
insequitur niger et magnis cum fratribus Eurus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">365</span><br>
intonat Aegaeo tenditque ad litora pontus. <br>
et lunam quarto densam videt imbribus ortu <br>
Thespiades, longus coeptis et fluctibus arcet <br>
qui metus. usque novos divae melioris ad ignes <br>
urbe sedent laeti Minyae viduisque vacantes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">370</span><br>
indulgent thalamis nimbosque educere luxu <br>
nec iam velle vias Zephyrosque audire vocantes <br>
dissimulant, donet resides Tirynthius heros <br>
non tulit ipse rati invigilans atque integer urbis: <br>
invidisse deos tantum maris aequor adortis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">375</span><br>
desertasque domos fraudataque tempore segni <br>
vota patrum; quid et ipse viris cunctantibus adsit? <br>
'o miseri quicumque tuis accessimus actis! <br>
Phasin et Aeeten Scythicique pericula ponti <br>
redde,' ait, 'Aesonide! me tecum solus in aequor&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">380</span><br>
rerum traxit amor, dum spes mihi sistere montes <br>
Cyaneos vigilemque alium spoliare draconem. <br>
si sedet Aegaei scopulos habitare profundi, <br>
hoc mecum Telamon peraget meus.' haec ubi dicta<br>
haud secus Aesonides monitis accensus amaris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">385</span><br>
quam bellator equus, longa quem frigida pace <br>
terra iuvat--vix in laevos piger angitur orbes--, <br>
frena tamen dominumque velit si Martius aures <br>
clamor et obliti rursus fragor impleat aeris. <br>
tunc Argum Tiphynque vocat pelagoque parari&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">390</span><br>
praecipitat. petit ingenti clamore magister <br>
arma viros pariter sparsosque in litore remos.<br>
&nbsp;&nbsp;&nbsp;&nbsp;&nbsp;&nbsp;Exoritur novus urbe dolor planctusque per omnes <br>
et facies antiqua domos: sibi moenia linqui <br>
en iterum et quando natorum tempora, gentem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">395</span><br>
qui recolant, qui sceptra gerant? nunc triste nefandae <br>
noctis opus, vidui nunc illa silentia tecti <br>
saeva ma&lt;gis&gt;, thalamos excussaque vincla quod ausae <br>
induere atque iterum tales admittere curas. <br>
ipsa quoque Hypsipyle, subitos per litora cursus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">400</span><br>
ut vidit totaque viros decedere Lemno, <br>
ingemit et tali compellat Iasona questu: <br>
'iamne placet primo deducere vela sereno, <br>
carius o mihi patre caput? modo saeva quierunt <br>
aequora. sic portus fugeret ratis, aspera si te&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">405</span><br>
Plias in adversae tenuisset litore Thraces. <br>
ergo moras caelo cursumque tenentibus undis <br>
debuimus?' dixit lacrimans haesuraque caro <br>
dona duci promit chlamydem textosque labores. <br>
illic servati genitoris conscia sacra&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">410</span><br>
pressit acu currusque pios: stant saeva paventum <br>
agmina dantque locum; viridi circum horrida tela<br>
silva tremit; mediis refugit pater anxius umbris. <br>
pars et frondosae raptus expresserat Idae <br>
inlustremque fugam pueri, mox aethere laetus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">415</span><br>
adstabat mensis, quin et Iovis armiger ipse <br>
accipit a Phrygio iam pocula blanda ministro. <br>
tunc ensem notumque ferens insigne Thoantis <br>
'accipe,' ait 'bellis mediaeque ut pulvere pugnae <br>
sim comes, Aetnaei genitor quae flammea gessit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">420</span><br>
dona dei, nunc digna tuis adiungier armis. <br>
i, memor i terrae, quae vos amplexa quieto <br>
prima sinu, refer et domitis a Colchidos oris <br>
vela per hunc utero quem linquis Iasona nostro.' <br>
sic ait Haemonii labens in colla mariti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">425</span><br>
nec minus Orphea tristis cervice tuaque, <br>
Aeacide, et gemino coniunx a Castore pendet.<br>
&nbsp;&nbsp;&nbsp;&nbsp;&nbsp;&nbsp;Has inter lacrimas legitur piger uncus harenis, <br>
iam remi rapuere ratem, iam flamina portant; <br>
spumea subsequitur fugientis semita clavi.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">430</span><br>
tunc tenuis Lemnos transitque Electria tellus <br>
Threiciis arcana sacris. hic numinis ingens <br>
horror et incautis decreta piacula linguis. <br>
hanc demissa Iovi non umquam laedere fluctu <br>
audet hiems, sponte ipse deus tunc asperat undas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">435</span><br>
cum vetat infidos sua litora tangere nautas. <br>
obvius at Minyas terris adytisque sacerdos <br>
excipit hospitibus reserans secreta Thyotes. <br>
hactenus in populos vati, Samothraca, diem&lt;que&gt; <br>
missa mane sacrisque metum servemus opertis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">440</span><br>
illi sole novo laeti plenique deorum <br>
considunt transtris. iam quas praeviderat urbes <br>
navita condebat proraeque accesserat Imbros <br>
et sol aetherias medius conscenderat arces. <br>
Thessala Dardaniis tunc primum puppis harenis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">445</span><br>
adpulit et fatis Sigeo litore sedit. <br>
desiliunt, pars hinc levibus candentia velis <br>
castra levat, tracto pars frangit adorea saxo <br>
farra, citum strictis alius de cautibus ignem <br>
obtendit foliis et sulphure pascit amico.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">450</span><br>
&nbsp;&nbsp;&nbsp;&nbsp;&nbsp;&nbsp;Alcides Telamonque comes dum litora blando <br>
anfractu sinuosa legunt, vox accidit aures <br>
flebile succedens cum fracta remurmurat unda. <br>
attoniti pressere gradum vacuumque sequuntur <br>
vocis iter. iam certa sonat desertaque durae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">455</span><br>
virgo neci quem non hominum superumque vocabat? <br>
acrius hoc instare viri succurrere certi, <br>
qualiter, implevit gemitu cum taurus acerbo <br>
avia frangentem morsu super alta leonem <br>
terga ferens, coit e sparso concita mapali&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">460</span><br>
agrestum manus et caeco clamore coloni. <br>
constitit Alcides visuque enisus in alta<br>
rupe truces manicas defectaque virginis ora<br>
cernit et ad primos surgentia lumina fluctus, <br>
exanimum veluti multa tamen arte coactum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">465</span><br>
maeret ebur, Pariusve notas et nomina sumit <br>
cum lapis aut liquidi referunt miranda colores. <br>
ductor ait: 'quod, virgo, tibi nomenque genusque, <br>
quae sors ista, doce, tendunt cur vincula palmas?' <br>
illa tremens tristique oculos deiecta pudore&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">470</span><br>
'non ego digna malis.' inquit. 'suprema parentum <br>
dona vides ostro scopulos auroque frequentes. <br>
nos Ili felix quondam genus, invida donec <br>
Laomedonteos fugeret fortuna penates. <br>
principio morbi caeloque exacta sereno&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">475</span><br>
temperies, arsere rogis certantibus agri, <br>
tum subitus fragor et fluctus Idaea moventes <br>
cum stabulis nemora. ecce repens consurgere ponto <br>
belua, monstrum ingens. hanc tu nec montibus ullis <br>
nec nostro metire mari. primaeva furenti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">480</span><br>
huic manus amplexus inter planctusque parentum <br>
deditur. hoc sortes, hoc corniger imperat Hammon <br>
virgineam damnare animam sortitaque Lethen <br>
corpora. crudelis scopulis me destinat urna. <br>
verum o iam redeunt Phrygibus si numina tuque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">485</span><br>
ille ades, auguriis promisse et sorte deorum, <br>
iam cui candentes votivo in gramine pascit <br>
cornipedes genitor, nostrae stata dona salutis, <br>
adnue meque, precor, defectaque Pergama monstris <br>
eripe, namque potes. neque enim tam lata videbam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">490</span><br>
pectora, Neptunus muros cum iungeret astris, <br>
nec tales umeros pharetramque gerebat Apollo.' <br>
auxerat haec locus et facies maestissima capti <br>
litoris et tumuli caelumque quod incubat urbi, <br>
quale laborantis Nemees iter aut Erymanthi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">495</span><br>
vidit et infectae miseratus flumina Lernae.<br>
&nbsp;&nbsp;&nbsp;&nbsp;&nbsp;&nbsp;Dat procul interea signum Neptunus et una<br>
monstriferi mugire sinus Sigeaque pestis <br>
adglomerare fretum, cuius stellantia glauca<br>
lumina nube tremunt atque ordine curva trisulco&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">500</span><br>
fulmineus quatit ora fragor pelagoque remenso <br>
cauda redit passosque sinus rapit ardua cervix. <br>
illam incumbentem per mille volumina pontus <br>
prosequitur lateri adsultans trepidisque ruentem <br>
litoribus sua cogit hiems. non fluctibus aequis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">505</span><br>
nubiferi venit unda Noti, non Africus alto <br>
tantus ovat patriisque manus cum plenus habenis <br>
Orion bipedum flatu mare tollit equorum. <br>
ecce ducem placitae furiis crudescere pugnae <br>
surgentemque toris stupet immanemque paratu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">510</span><br>
Aeacides pulsentque graves ut terga pharetrae. <br>
ille patrem pelagique deos suaque arma precatus <br>
insiluit scopulo motumque e sedibus aequor <br>
horruit et celsi spatiosa volumina monstri, <br>
qualis ubi a gelidi Boreas convallibus Hebri&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">515</span><br>
tollitur et volucres Rhipaea per ardua nubes <br>
praecipitat. piceo nox tum tenet omnia caelo. <br>
illa simul molem horrificam scopulosaque terga<br>
promovet ingentique umbra subit, intremere Ide <br>
inlidique ~ates~ pronaeque resurgere turres.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">520</span><br>
occupat Alcides arcu totaque pharetrae <br>
nube premit. non illa magis quam sede movetur <br>
magnus Eryx, deferre velint quem vallibus imbres. <br>
iam brevis et telo volucri non utilis aer, <br>
tum vero fremitus vanique insania coepti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">525</span><br>
et tacitus pudor et rursus pallescere virgo. <br>
proicit arma manu, scopulos vicinaque saxa<br>
respicit et quantum ventis adiuta vetustas <br>
impulerat po[te]ntive fragor, tantum abscidit imi <br>
concutiens a sede maris. iamque agmine toto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">530</span><br>
pistris adest miseraeque inhiat iam proxima praedae. <br>
stat mediis elatus aquis recipitque ruentem <br>
Alcides saxoque prior surgentia colla<br>
obruit. hinc vastos nodosi roboris ictus <br>
congeminat. fluctus &lt; %   &gt; defertur in imos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">535</span><br>
iam totis resoluta vadis. Idaeaque mater <br>
et chorus et summis ulularunt collibus Amnes. <br>
protinus e scopulis et opaca valle resurgunt <br>
pastores magnisque petunt clamoribus urbem. <br>
nuntius hinc socios Telamon vocat ac simul ipsi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 540</span><br>
horrescunt subitoque vident in sanguine puppem. <br>
nec minus in scopulos crudique cacumina saxi <br>
emicat Alcides vinclisque tenentibus aufert <br>
virgineas de rupe manus aptatque superbis <br>
arma umeris. regem inde petens superabat ovanti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">545</span><br>
litora tuta gradu, qualis per pascua victor <br>
ingreditur, tum colla tumens, tum celsior armis <br>
taurus, ubi adsueti pecoris stabula alta revisit <br>
et patrium nemus et bello quos ultus amores.<br>
&nbsp;&nbsp;&nbsp;&nbsp;&nbsp;&nbsp;Obvia cui contra longis emissa tenebris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">550</span><br>
turba Phrygum parvumque trahens cum coniuge natum <br>
Laomedon. iam maestus equos, iam debita posci <br>
dona gemit. pars aerii fastigia muri <br>
cingit et ignotis iuvenem miratur in armis. <br>
illum torva tuens atque acri lubricus astu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">555</span><br>
rex subit et patrio fatur male laetus amore. <br>
'maxime Graiugenum, quem non Sigea petentem <br>
litora nec nostrae miserantem funera Troiae <br>
adpulit his Fors ipsa locis, si vera parentem <br>
fama Iovem summique tibi genus esse Tonantis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">560</span><br>
noster ades iunctisque venis. sator unus et idem <br>
stirpis honos, quamquam longis disiungimur oris. <br>
quot mihi post lacrimas, post quanta piacula patrum <br>
serus ades, quam parva tuis iam gloria factis! <br>
verum age nunc socios fraternis moenibus infer,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">565</span><br>
ut tibi, servata statui quae munera prole,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">565a</span><br>
crastina lux biiuges stabulis ostendat apertis.' <br>
dixerat haec tacitusque dolos dirumque volutat <br>
corde nefas, clausum ut thalamis somnoque gravatum <br>
immolet ereptaque luat responsa pharetra. <br>
namque bis Herculeis deberi Pergama telis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 570</span><br>
audierat. Priami sed quis iam vertere regnis <br>
fata queat? manet immotis nox duria lustris <br>
et genus Aeneadum et Troiae melioris honores. <br>
'nos' ait 'ad Scythici' Tirynthius 'ostia ponti <br>
raptat iter. mox huc vestras revehemur ad oras&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">575</span><br>
donaque dicta feram.' tum vero plura vocatis <br>
adnuit ille deis. promissa infida tyranni <br>
iam Phryges et miserae flebant discrimina Troiae.<br>
&nbsp;&nbsp;&nbsp;&nbsp;&nbsp;&nbsp;Panditur hinc totis in noctem carbasus alis <br>
litoraque et veteris tumulos praelabitur Ili&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">580</span><br>
Dardaniumque patrem: vigili simul omnia ludo <br>
festa vident. hinc unda, sacris hic ignibus Ide <br>
vibrat et horrisonae respondent Gargara buxo. <br>
inde ubi iam medii tenuere silentia ponti <br>
stridentesque iuvant aurae, Phrixea subibant&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">585</span><br>
aequora et angustas quondam sine nomine fauces. <br>
ecce autem prima volucrem sub luce dehiscens <br>
terruit unda ratem vittataque constitit Helle, <br>
iam Panopes Thetidisque soror iamque aurea laeva<br>
sceptra tenens, dum sternit aquas proceresque ducemque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">590</span><br>
aspicit et placidis compellat Iasona dictis: <br>
'te quoque ab Haemoniae ignota per aequora terris <br>
regna infesta domus fatisque simillima nostris <br>
fata ferunt. iterum Aeolios fortuna nepotes <br>
spargit et infelix Scythicum gens quaeritis amnem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">595</span><br>
vasta super tellus, longum (ne defice coeptis!) <br>
aequor et ipse procul, verum dabit ostia, Phasis. <br>
hic nemus arcanum geminaeque virentibus arae <br>
stant tumulis, hic prima pia sollemnia Phrixo <br>
ferte manu cinerique, precor, mea reddite dicta:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">600</span><br>
"non ego per Stygiae, quod rere, silentia ripae, <br>
frater, agor. frustra vacui scrutaris Averni, <br>
care, vias neque enim scopulis me et fluctibus actam <br>
frangit hiems. celeri extemplo subiere ruentem <br>
Cymothoe Glaucusque manu. pater ipse profundi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">605</span><br>
has etiam sedes, haec numine tradidit aequo <br>
regna nec Inois noster sinus invidet undis."' <br>
dixerat et maestos tranquilla sub aequora vultus <br>
cum gemitu tulit, ut patrii rediere dolores. <br>
tum pelago vina invergens dux talibus infit:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">610</span><br>
'undarum decus et gentis, Cretheia virgo, <br>
pande viam cursuque tuos age, diva, secundo!' <br>
immittitque ratem mediasque intervolat urbes <br>
qua brevibus furit aestus aquis Asiamque prementem <br>
effugit abruptis Europa immanior oris.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">615</span><br>
has etiam terras consertaque gentibus arva<br>
sic pelago pulsante, reor, Neptunia quondam <br>
cuspis et adversi longus labor abscidit aevi <br>
ut Siculum Libycumque latus, stupuitque fragore <br>
Ianus et occiduis regnator montibus Atlans.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">620</span><br>
iam iuga Percotes Pariumque infame fragosis <br>
exsuperant Pityamque vadis transmissaque puppi <br>
Lampsacus, Ogygii quam nec trieterica Bacchi <br>
sacra neque arcanis Phrygius furor invehit antris, <br>
sed suus in Venerem raptat deus. illius aras&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">625</span><br>
urbe super celsique vident velamina templi.<br>
&nbsp;&nbsp;&nbsp;&nbsp;&nbsp;&nbsp;Rarior hinc tellus atque ingens undique caelum <br>
rursus et incipiens alium prospectus in orbem. <br>
terra sinu medio Pontum iacet inter et Hellen <br>
ceu fundo prolata maris. namque improba caecis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">630</span><br>
intulit arva vadis longoque sub aequora dorso <br>
litus agit, tenet hinc veterem confinibus oris <br>
pars Phrygiam, pars discreti iuga pinea montis. <br>
nec procul ad tenuis surgit confinia ponti <br>
urbs placidis demissa iugis. rex divitis agri&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">635</span><br>
Cyzicus. Haemoniae qui tum nova signa carinae <br>
ut videt, ipse ultro primas procurrit ad undas <br>
miraturque viros dextramque amplexus et haerens <br>
incipit: 'o terris nunc primum cognita nostris <br>
Emathiae manus et fama mihi maior imago,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">640</span><br>
non tamen haec adeo semota neque ardua tellus <br>
~longaque~ iam populis impervia lucis eoae, <br>
cum tales intrasse duces, tot robora cerno. <br>
nam licet hinc saevas tellus alat horrida gentes <br>
meque fremens tumido circumfluat ore Propontis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">645</span><br>
vestra fides ritus&lt;que&gt; pares et mitia cultu <br>
his etiam mihi corda locis. procul effera virtus <br>
Bebrycis et Scythici procul inclementia sacri.' <br>
sic memorat laetosque rapit, simul hospita pandi <br>
tecta iubet templisque sacros largitur honores.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">650</span><br>
stant gemmis auroque tori mensaeque paratu <br>
regifico centumque pares primaeva ministri <br>
corpora; pars epulas manibus, pars aurea gestant <br>
pocula bellorum casus expressa recentum. <br>
atque ea prima duci porgens carchesia Graio&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">655</span><br>
Cyzicus 'hic portus' inquit 'mihi territat hostis, <br>
has acies sub nocte refert, haec versa Pelasgum <br>
terga vides, meus hic ratibus qui pascitur ignis.' <br>
subicit Aesonides: 'utinam nunc ira Pelasgos <br>
adferat et solitis temptet concurrere furtis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">660</span><br>
cunctaque se ratibus fundat manus. arma videbis <br>
hospita nec post hanc ultra tibi proelia noctem.' <br>
sic ait hasque inter variis nox plurima dictis <br>
rapta vices nec non simili lux postera tractu.
</p>
<p class=border></P>
<p>
<table border=0 cellspacing=15 cellpadding=0 align=Center>
<tr>
	<td><a href="valeriusflaccus.html">Valerius Flaccus</A>
	<td><a href="index.html">The Latin Library</A>
	<td><a href="classics.html">The Classics Page</A>
</TABLE>
</P>
</BODY>
</HTML>