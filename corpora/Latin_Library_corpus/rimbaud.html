<html>
	<head>
		<title>
			Arthur Rimbaud
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>ARTHUR RIMBAUD<br>
<span style="font-size: 80%;">(1854-1891)</SPAN>
</p>

<p class=pagehead>VER ERAT
</p>

<p class=border></P>

<p>
Ver erat, et morbo Romae languebat inerti<br>
Orbilius: dira tacuerunt tela magistri<br>
Plagarum sonus non iam veniebat ad aures<br>
Nec ferula assiduo cruciabat membra dolore.<br>
Arripui tempus: ridentia rura petiui<br>
Immemor: a studo moti curisque soluti<br>
Blanda fatigam recrearunt gaudia mentem.<br>
Nescio qua laeta captum dulcedine pectus<br>
Taedia iam ludi, iam tristia verba magistri<br>
Oblitum, campos late spectare iuuabat<br>
Laetaque vernantis miracula cernere terrae.<br>
Nec ruris tantum puer otia vana petebam:<br>
Maiores paruo capiebam pectore sensus:<br>
Nescio lymphatis quae mens diuinior alas<br>
Sensibus addebat: tacito spectacula visu<br>
Attonitus contemplabar: pectusque calentis<br>
Insinuabat amor ruris: ceu ferreus olim<br>
Annulus, arcana quem vi Magnesia cautes<br>
Attrahit, et caecis tacitum sibi colligat hamis.
</p>

<p>
Interea longis fessos erroribus artus<br>
Deponens, iacui viridanti in fluminis ora<br>
Murmure languidulo sopitus, et otia duxi<br>
Permulsus volucrum concentu auraque Fauoni.<br>
Ecce per aetheream vallem incessere columbae<br>
Alba manus, rostro florentia serta gerentes<br>
Quae Venus in Cypriis redolentia carpserat hortis.<br>
Gramen, vbi fusus recreabar turba petiuit<br>
Molli remigio: circum plaudentibus alis<br>
Inde meum cinxere caput, vincloque virente<br>
Deuinxere manus, et olenti tempora myrto<br>
Nostra coronantes, pondus per inane tenellum<br>
Erexere. . . . Cohors per nubila celsa vehebat<br>
Languidulum rosea sub fronde: cubilia ventus<br>
Ore remulcebat molli nutantia motu.
</p>

<p>
Vt patrias tetigere domos, rapidoque volatu<br>
Monte sub aerio pendentia tecta columbae<br>
Intrauere, breue positum vigilemque reliquunt.<br>
O dulcem volucrum nidum! . . .  Lux candida puri.<br>
Circumfusa humeros radiis mea corpora vestit:<br>
Nec vero obscurae lux illa similima luci,<br>
Quae nostros hebebat mixta caligine visus:<br>
Terrenae nil lucis habet caelestis origo!<br>
Nescio quid caeleste mihi per pectora semper<br>
Insinuat, pleno currens ceu flumine, numen.
</p>

<p>
Interea redeunt volucres, rostroque coronam<br>
Laurea serta gerunt, quali redimitus Apollo<br>
Argutas gaudat compellere pollice chordas.<br>
Ast vbi laurifera frontem cinxere corona<br>
Ecce mihi patuit caelum, visuque repente<br>
Attonito, volitans super aurea nubila, Phoebus<br>
Diuina vocale manu praetendere plectrum.<br>
Tum capiti inscripsit caelesti haec nomina flamma:<br>
TV VATES ERIS. . . . In nostros se subiicit artus<br>
Tum calor insolitus, ceu, puro splendida vitro,<br>
Solis inardescit radiis vis limpida fontis.<br>
Tunc etiam priscam speciem liquere columbae:<br>
Musarum chorus apparet, modulamina dulci<br>
Ore sonans, blandisque exceptum sustulit vlnis,<br>
Omina ter fundens, ter lauro tempore cingens.
</p>

<p class=shortborder></p>

<p>
Theme:  (Nov. 6, 1868)
</p>

<p>
Develop in Latin verses the theme outlined by Horace in the following
lines from Ode IV, Book III:
</p>

<p>
"Me fabulosae, Vulture in Apulo<br>
Altricis extra limen Apuliae<br>
Ludo fatigatumque somno<br>
Fronde noua puerum palumbes <br>
Texere. . . .<br>
. . . Vt premerer sacra<br>
Lauroque collataque myrto<br>
Non sine Dis. . . ."<br>
</p>

<p>
First Prize in Latin Composition<br>
Nov. 6, 1868<br>
Arthur Rimbaud, age 14<br></FONT>
</p>

<p>
FINIS
</p>
<p class=border></P>

<p>
<table border=0 cellspacing=15 cellpadding=0 align=Center>
<tr>
	<td><a href="neo.html">Neo-Latin</a>
	<td><a href="index.html">The Latin Library</a>
	<td><a href="classics.html">The Classics Page</a>
</TABLE>
</P>
</BODY>
</HTML>