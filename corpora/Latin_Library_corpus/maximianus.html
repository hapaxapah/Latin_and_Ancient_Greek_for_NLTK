<html>
	<head>
		<title>
			Maximianus: Elegies
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>MAXIMIANI ELEGIARVM LIBER
</p>

<p class=border></P>

<p>
<b>I.</B>
</p>

<p>
Aemula quid cessas finem properare senectus?<br>
&nbsp;&nbsp;&nbsp;&nbsp;&nbsp;cur et in hoc fesso corpore tarda uenis?<br>
solue precor miseram tali de carcere uitam:<br>
&nbsp;&nbsp;&nbsp;&nbsp;&nbsp;mors est iam requies, uiuere poena mihi,<br>
non sum qui fueram: periit pars maxima nostri&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;hoc quoque quod superest langor et horror habent.<br>
lux grauis in luctu, rebus gratissima laetis,<br>
&nbsp;&nbsp;&nbsp;&nbsp;&nbsp;quodque omni peius funere, uelle mori,<br>
dum iuuenile decus, dum mens sensusque maneret,<br>
&nbsp;&nbsp;&nbsp;&nbsp;&nbsp;orator toto clarus in orbe fui.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
saepe poetarum mendacia dulcia finxi<br>
&nbsp;&nbsp;&nbsp;&nbsp;&nbsp;et ueros titulos res mihi ficta dabat.<br>
saepe perorata percepi lite coronam<br>
&nbsp;&nbsp;&nbsp;&nbsp;&nbsp;et merui linguae praemia grata meae.<br>
quae cum defectis iam sint immortua membris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>
&nbsp;&nbsp;&nbsp;&nbsp;&nbsp;heu senibus uitae portio quanta manet!<br>
nec minor his aderat sublimis gratia formae,<br>
&nbsp;&nbsp;&nbsp;&nbsp;&nbsp;quae uel si desit, cetera multa placent,<br>
quin etiam uirtus fuluo pretiosior auro,<br>
&nbsp;&nbsp;&nbsp;&nbsp;&nbsp;per quam praeclarum plus micat ingenium.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>
si libuit celeres arcu temptare sagittas,<br>
&nbsp;&nbsp;&nbsp;&nbsp;&nbsp;occubuit telis praeda petita meis.<br>
si placuit canibus densos circumdare saltus,<br>
&nbsp;&nbsp;&nbsp;&nbsp;&nbsp;prostraui multas non sine laude feras.<br>
dulce fuit madidam si fors uersare palaestram,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25</span><br>
&nbsp;&nbsp;&nbsp;&nbsp;&nbsp;implicui ualidis lubrica membra toris.<br>
nunc agili cursu cunctos anteire solebam,<br>
&nbsp;&nbsp;&nbsp;&nbsp;&nbsp;nunc tragici cantus exuperare melos.<br>
augebat meritum dulcis mixtura bonorum,<br>
&nbsp;&nbsp;&nbsp;&nbsp;&nbsp;ut semper uarium plus micat artis opus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</span><br>
nam quaecumque solent per se perpensa placere,<br>
&nbsp;&nbsp;&nbsp;&nbsp;&nbsp;alterno potius iuncta decore placent.<br>
has inter uirtutis opes tolerantia rerum.<br>
&nbsp;&nbsp;&nbsp;&nbsp;&nbsp;spernebat cunctas insuperata minas:<br>
uertice nudato uentos pluuiasque ferebam,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">35</span><br>
&nbsp;&nbsp;&nbsp;&nbsp;&nbsp;non mihi solstitium, non graue frigus erat:<br>
innabam gelidas Tiberini gurgitis undas<br>
&nbsp;&nbsp;&nbsp;&nbsp;&nbsp;nec timui dubio credere membra freto.<br>
quamuis exiguo poteram requiescere somno<br>
&nbsp;&nbsp;&nbsp;&nbsp;&nbsp;et quamuis modico membra fouere cibo;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">40</span><br>
at si me subito uinosus repperit hospes<br>
&nbsp;&nbsp;&nbsp;&nbsp;&nbsp;aut fecit laetus sumere multa dies,<br>
cessit et ipse pater Bacchus stupuitque bibentem<br>
&nbsp;&nbsp;&nbsp;&nbsp;&nbsp;et, qui cuncta solet uincere, uictus abit.<br>
haut facile est animum tantis inflectere rebus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">45</span><br>
&nbsp;&nbsp;&nbsp;&nbsp;&nbsp;ut res oppositas mens ferat una duas:<br>
hoc quoque uirtutum quondam certamine magnum<br>
&nbsp;&nbsp;&nbsp;&nbsp;&nbsp;Socratem palmam promeruisse ferunt,<br>
hinc etiam rigidum memorant ualuisse Catonem:<br>
&nbsp;&nbsp;&nbsp;&nbsp;&nbsp;non res in uitium, sed male facta cadunt.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">50</span><br>
intrepidus quaecumque forent ad utrasque ferebar:<br>
&nbsp;&nbsp;&nbsp;&nbsp;&nbsp;cedebant animo tristia cuncta meo.<br>
pauperiem modico contentus semper amaui<br>
&nbsp;&nbsp;&nbsp;&nbsp;&nbsp;et rerum dominus nil cupiendo fui.<br>
tu me sola tibi subdis, miseranda senectus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">55</span><br>
&nbsp;&nbsp;&nbsp;&nbsp;&nbsp;cui cedit quicquid uincere cuncta potest.<br>
in te corruimus, tua sunt quaecumque fatiscunt,<br>
&nbsp;&nbsp;&nbsp;&nbsp;&nbsp;ultima teque tuo conficis ipsa malo.<br>
ergo his ornatum meritis prouincia tota<br>
&nbsp;&nbsp;&nbsp;&nbsp;&nbsp;optabat natis me sociare suis:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">60</span><br>
sed mihi dulce magis resoluto uiuere collo<br>
&nbsp;&nbsp;&nbsp;&nbsp;&nbsp;nullaque coniugii uincula grata pati.<br>
ibam per mediam uenali corpore Romam<br>
&nbsp;&nbsp;&nbsp;&nbsp;&nbsp;spectandus cunctis undique uirginibus.<br>
quaeque peti poterat, fuerat uel forte petita,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">65</span><br>
&nbsp;&nbsp;&nbsp;&nbsp;&nbsp;erubuit uultum uisa puella meum<br>
et modo subridens latebras fugitiua petebat<br>
&nbsp;&nbsp;&nbsp;&nbsp;&nbsp;non tamen effugiens tota latere uolens,<br>
sed magis ex aliqua cupiebat parte uideri,<br>
&nbsp;&nbsp;&nbsp;&nbsp;&nbsp;laetior hoc potius quod male tecta fuit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">70</span><br>
sic cunctis formosus ego gratusque uidebar<br>
&nbsp;&nbsp;&nbsp;&nbsp;&nbsp;omnibus, et sponsus hic generalis eram,<br>
sed tantum sponsus; nam me natura pudicum<br>
&nbsp;&nbsp;&nbsp;&nbsp;&nbsp;fecerat, et casto pectore durus eram.<br>
nam dum praecipue cupio me iungere formae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">75</span><br>
&nbsp;&nbsp;&nbsp;&nbsp;&nbsp;permansi uiduo frigidus usque toro.<br>
omnis foeda mihi atque omnis mihi rustica uisa est<br>
&nbsp;&nbsp;&nbsp;&nbsp;&nbsp;nullaque coniugio digna puella meo.<br>
horrebam tenues, horrebam corpore pingues,<br>
&nbsp;&nbsp;&nbsp;&nbsp;&nbsp;non mihi grata breuis, non mihi longa fuit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">80</span><br>
cum media tantum dilexi ludere forma;<br>
&nbsp;&nbsp;&nbsp;&nbsp;&nbsp;maior enim mediis gratia rebus inest.<br>
corporis has nostri mollis lasciuia partes<br>
&nbsp;&nbsp;&nbsp;&nbsp;&nbsp;incolit, has sedes mater amoris habet.<br>
quaerebam gracilem, sed quae non macra fuisset:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">85</span><br>
&nbsp;&nbsp;&nbsp;&nbsp;&nbsp;carnis ad officium carnea membra placent.<br>
sit quod in amplexu delectet stringere corpus,<br>
&nbsp;&nbsp;&nbsp;&nbsp;&nbsp;ne laedant pressum quaelibet ossa latus.<br>
candida contempsi, nisi quae suffusa rubore<br>
&nbsp;&nbsp;&nbsp;&nbsp;&nbsp;uernarent propriis ora serena rosis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">90</span><br>
hunc Venus ante alios sibi uindicat ipsa colorem,<br>
&nbsp;&nbsp;&nbsp;&nbsp;&nbsp;diligit et florem Cypris ubique suum.<br>
aurea caesaries demissaque lactea ceruix<br>
&nbsp;&nbsp;&nbsp;&nbsp;&nbsp;uultibus ingenuis uisa sedere magis.<br>
nigra supercilia, frons libera, lumina nigra&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">95</span><br>
&nbsp;&nbsp;&nbsp;&nbsp;&nbsp;urebant animum saepe notata meum.<br>
flammea dilexi modicumque tumentia labra,<br>
&nbsp;&nbsp;&nbsp;&nbsp;&nbsp;quae gustata mihi basia plena darent.<br>
in tereti collo uisum est pretiosius aurum,<br>
&nbsp;&nbsp;&nbsp;&nbsp;&nbsp;gemma et iudicio plus radiare meo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">100</span><br>
singula turpe seni quondam quaesita referre;<br>
&nbsp;&nbsp;&nbsp;&nbsp;&nbsp;et quod tunc decuit, iam modo crimen habet.<br>
diuersos diuersa iuuant: non omnibus annis<br>
&nbsp;&nbsp;&nbsp;&nbsp;&nbsp;omnia conueniunt: res prius apta nocet.<br>
exultat leuitate puer, grauitate senectus:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">105</span><br>
&nbsp;&nbsp;&nbsp;&nbsp;&nbsp;inter utrumque manens stat iuuenile decus.<br>
hunc tacitum tristemque decet, fit clarior ille<br>
&nbsp;&nbsp;&nbsp;&nbsp;&nbsp;laetitia et linguae garrulitate suae.<br>
cuncta trahit secum uertitque uolubile tempus<br>
&nbsp;&nbsp;&nbsp;&nbsp;&nbsp;nec patitur certa currere quaeque uia.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">110</span><br>
nunc quod longa mihi grauis est et inutile aetas,<br>
&nbsp;&nbsp;&nbsp;&nbsp;&nbsp;uiuere cum nequeam, sit mihi posse mori.<br>
o quam dura premit miseros condicio uitae:<br>
&nbsp;&nbsp;&nbsp;&nbsp;&nbsp;nec mors humano subiacet arbitrio.<br>
dulce mori miseris, sed mors optata recedit:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">115</span><br>
&nbsp;&nbsp;&nbsp;&nbsp;&nbsp;at cum tristis erit praecipitata uenit.<br>
me uero heu tantis defunctum in partibus olim<br>
&nbsp;&nbsp;&nbsp;&nbsp;&nbsp;uiuum Tartareas constat inire uias.<br>
iam minor auditus, gustus minor; ipsa caligant<br>
&nbsp;&nbsp;&nbsp;&nbsp;&nbsp;lumina; uix tactu noscere certa queo;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">120</span><br>
nullus dulcis odor, nulla est iam grata uoluptas:<br>
&nbsp;&nbsp;&nbsp;&nbsp;&nbsp;sensibus expertem quis superesse putet?<br>
en Lethaea meam subeunt obliuia mentem,<br>
&nbsp;&nbsp;&nbsp;&nbsp;&nbsp;nec confusa sui iam meminisse potest:<br>
ad nullum consurgit opus, cum corpore languet&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">125</span><br>
&nbsp;&nbsp;&nbsp;&nbsp;&nbsp;atque intenta suis astupet illa malis.<br>
carmina nulla cano: cantandi summa uoluptas<br>
&nbsp;&nbsp;&nbsp;&nbsp;&nbsp;effugit et uocis gratia uera perit.<br>
non fora sollicito, non blanda poemata fingo,<br>
&nbsp;&nbsp;&nbsp;&nbsp;&nbsp;litibus haut rabidis commoda iura sequor.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">130</span><br>
ipsaque me species quondam dilecta reliquit<br>
&nbsp;&nbsp;&nbsp;&nbsp;&nbsp;et uideor formae mortuus esse meae.<br>
pro niueo rutiloque prius nunc inficit ora<br>
&nbsp;&nbsp;&nbsp;&nbsp;&nbsp;pallor et exanguis funereusque color.<br>
aret sicca cutis, rigidi stant undique nerui,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">135</span><br>
&nbsp;&nbsp;&nbsp;&nbsp;&nbsp;et lacerant uncae scabida membra manus.<br>
quondam ridentes oculi nunc fonte perenni<br>
&nbsp;&nbsp;&nbsp;&nbsp;&nbsp;deplangunt poenas nocte dieque suas;<br>
et quos grata prius ciliorum serta tegebant,<br>
&nbsp;&nbsp;&nbsp;&nbsp;&nbsp;desuper incumbens hispida silua premit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">140</span><br>
ac uelut inclusi caeco conduntur in antro:<br>
&nbsp;&nbsp;&nbsp;&nbsp;&nbsp;toruum nescio quid heu furiale uident.<br>
iam pauor est uidisse senem, nec creder possis<br>
&nbsp;&nbsp;&nbsp;&nbsp;&nbsp;hunc hominem humana qui ratione caret.<br>
si libros repeto, duplex se littera findit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">145</span><br>
&nbsp;&nbsp;&nbsp;&nbsp;&nbsp;largior occurrit pagina nota mihi.<br>
claram per nebulas uideor mihi cernere lucem,<br>
&nbsp;&nbsp;&nbsp;&nbsp;&nbsp;nubila sunt oculis ipsa serena meis.<br>
eripitur sine morte dies: caligine caeca<br>
&nbsp;&nbsp;&nbsp;&nbsp;&nbsp;septum tartareo quis neget esse loco?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">150</span><br>
talia quis demens homini persuaserit auctor<br>
&nbsp;&nbsp;&nbsp;&nbsp;&nbsp;ut cupiat uoto turpior esse suo?<br>
iam subeunt morbi, subeunt discrimina mille,<br>
&nbsp;&nbsp;&nbsp;&nbsp;&nbsp;iam dulces epulae deliciaeque nocent.<br>
cogimur a gratis animum suspendere rebus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">155</span><br>
&nbsp;&nbsp;&nbsp;&nbsp;&nbsp;atque ut uiuamus uiuere destitimus.<br>
et me, quem dudum iam nulla aduersa nocebant,<br>
&nbsp;&nbsp;&nbsp;&nbsp;&nbsp;ipsa quibus regimur nunc alimenta grauant.<br>
esse libet saturum: saturum mox esse pigebit;<br>
&nbsp;&nbsp;&nbsp;&nbsp;&nbsp;praestat ut abstineam: abstinuisse nocet.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">160</span><br>
quae modo profuerat, contraria redditur esca:<br>
&nbsp;&nbsp;&nbsp;&nbsp;&nbsp;fastidita iacet, quae modo dulcis erat.<br>
non Veneris, non grata mihi sunt munera Bacchi,<br>
&nbsp;&nbsp;&nbsp;&nbsp;&nbsp;nec quicquid uitae fallere damna solet.<br>
sola iacens natura manet, quae sponte per horas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">165</span><br>
&nbsp;&nbsp;&nbsp;&nbsp;&nbsp;soluitur et uitio carpitur ipsa suo.<br>
non totiens experta mihi medicamina prosunt,<br>
&nbsp;&nbsp;&nbsp;&nbsp;&nbsp;non aegris quicquid ferre solebat opem.<br>
sed cum materia pereunt quaecumque parantur,<br>
&nbsp;&nbsp;&nbsp;&nbsp;&nbsp;fit magis et damnis tristior urna suis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">170</span><br>
non secus instantem cupiens fulcire ruinam<br>
&nbsp;&nbsp;&nbsp;&nbsp;&nbsp;diuersis contra nititur obicibus,<br>
donec longa dies omni compage soluta<br>
&nbsp;&nbsp;&nbsp;&nbsp;&nbsp;ipsum cum rebus subruat auxilium.<br>
quid quod nulla leuant animum spectacula rerum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">175</span><br>
&nbsp;&nbsp;&nbsp;&nbsp;&nbsp;nec mala tot uitae dissimulare licet?<br>
turpe seni uultus nitidi uestesque decorae,<br>
&nbsp;&nbsp;&nbsp;&nbsp;&nbsp;quis sine iamque ipsum uiuere turpe seni.<br>
crimen amare iocos, crimen conuiuia, cantus:<br>
&nbsp;&nbsp;&nbsp;&nbsp;&nbsp;o miseri, quorum gaudia crimen habent.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">180</span><br>
quid mihi diuitiae, quarum si dempseris usum,<br>
&nbsp;&nbsp;&nbsp;&nbsp;&nbsp;quamuis largus opum, semper egenus ero?<br>
immo etiam poena est partis incumbere rebus,<br>
&nbsp;&nbsp;&nbsp;&nbsp;&nbsp;quas cum possideas est uiolare nefas.<br>
non aliter sitiens uicinas Tantalus undas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">185</span><br>
&nbsp;&nbsp;&nbsp;&nbsp;&nbsp;captat et appositis abstinet ora cibis.<br>
efficior custos rerum magis ipse mearum<br>
&nbsp;&nbsp;&nbsp;&nbsp;&nbsp;conseruans aliis, quae periere mihi;<br>
sicut in auricomis dependens plurimus hortis<br>
&nbsp;&nbsp;&nbsp;&nbsp;&nbsp;peruigil obseruat non sua pomo draco.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">190</span><br>
hinc me sollicitum torquent super omnia curae,<br>
&nbsp;&nbsp;&nbsp;&nbsp;&nbsp;hinc requies animo non datur ulla meo.<br>
quaerere quae nequeo, semper retinere laboro,<br>
&nbsp;&nbsp;&nbsp;&nbsp;&nbsp;et retinens semper nil tenuisse puto.<br>
stat dubius tremulusque senex semperque malorum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">195</span><br>
&nbsp;&nbsp;&nbsp;&nbsp;&nbsp;credulus, et stultus quae facit ipse timet,<br>
laudat praeteritos, praesentes despicit annos,<br>
&nbsp;&nbsp;&nbsp;&nbsp;&nbsp;hoc tantum rectum, quod sapit ipse, putat.<br>
se solum doctum, se iudicat esse peritum<br>
&nbsp;&nbsp;&nbsp;&nbsp;&nbsp;et quod sit sapiens desipit inde magis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">200</span><br>
multa licet nolis referens eademque reuoluens<br>
&nbsp;&nbsp;&nbsp;&nbsp;&nbsp;horret et alloquium conspuit ipse suum.<br>
deficit auditor, non deficit ipse loquendo.<br>
&nbsp;&nbsp;&nbsp;&nbsp;&nbsp;o sola fortes garrulitate senes!<br>
omnia nequicquam clamosis uocibus implet:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">205</span><br>
&nbsp;&nbsp;&nbsp;&nbsp;&nbsp;nil satis est: horret, quae placuere modo.<br>
arridet de se ridentibus, ac sibi plaudens<br>
&nbsp;&nbsp;&nbsp;&nbsp;&nbsp;incipit opprobrio laetior esse suo.<br>
hae sunt primitiae mortis, his partibus aetas<br>
&nbsp;&nbsp;&nbsp;&nbsp;&nbsp;defluit et pigris gressibus ima petit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">210</span><br>
non habitus, non ipse color, non gressus euntis,<br>
&nbsp;&nbsp;&nbsp;&nbsp;&nbsp;non species eadem quae fuit ante manet.<br>
labitur ex umeris demisso corpore uestis.<br>
&nbsp;&nbsp;&nbsp;&nbsp;&nbsp;quaeque breuis fuerat iam modo longa mihi est.<br>
contrahimur miroque modo decrescimus: ipsa&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">215</span><br>
&nbsp;&nbsp;&nbsp;&nbsp;&nbsp;diminui nostri corporis ossa putes.<br>
nec caelum spectare licet, sed prona senectus<br>
&nbsp;&nbsp;&nbsp;&nbsp;&nbsp;terram, qua genita est et reditura, uidet<br>
fitque tripes, prorsus quadrupes, ut paruulus infans,<br>
&nbsp;&nbsp;&nbsp;&nbsp;&nbsp;et per sordentem (flebile) repit humum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">220</span><br>
ortus cuncta suos repetunt matremque requirunt,<br>
&nbsp;&nbsp;&nbsp;&nbsp;&nbsp;et redit ad nihilum, quod fuit ante nihil.<br>
hinc est quod baculo incumbens ruitura senectus<br>
&nbsp;&nbsp;&nbsp;&nbsp;&nbsp;assiduo pigram uerbere pulsat humum<br>
et numerosa mouens certo uestigia plausu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">225</span><br>
&nbsp;&nbsp;&nbsp;&nbsp;&nbsp;talia rugato creditur ore loqui:<br>
&#145;suscipe me, genetrix, nati miserere laborum:<br>
&nbsp;&nbsp;&nbsp;&nbsp;&nbsp;membra peto gremio fessa fouere tuo.<br>
horrent me pueri, nequeo uelut ante uideri:<br>
&nbsp;&nbsp;&nbsp;&nbsp;&nbsp;horrendos partus cur sinis esse tuos?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">230</span><br>
nil mihi cum superis: expleui munera uitae:<br>
&nbsp;&nbsp;&nbsp;&nbsp;&nbsp;redde precor patrio mortua membra solo.<br>
quid miseros uariis prodest extendere poenis?<br>
&nbsp;&nbsp;&nbsp;&nbsp;&nbsp;non est materni pectoris ista pati.&#146;<br>
his dictis trunco titubantes sustinet artus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">235</span><br>
&nbsp;&nbsp;&nbsp;&nbsp;&nbsp;neglecti repetens stramina dura tori.<br>
quo postquam iacuit, misero quid funere differt?<br>
&nbsp;&nbsp;&nbsp;&nbsp;&nbsp;heu tantum adtracti corporis ossa uides.<br>
cumque magis semper iaceam uiuamque iacendo,<br>
&nbsp;&nbsp;&nbsp;&nbsp;&nbsp;quis sub uitali computet esse loco?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">240</span><br>
iam poena est totum quod uiuimus: urimur aestu,<br>
&nbsp;&nbsp;&nbsp;&nbsp;&nbsp;officiunt nebulae, frigus et aura nocet,<br>
ros laedit modicoque etiam corrumpimur imbre,<br>
&nbsp;&nbsp;&nbsp;&nbsp;&nbsp;ueris et autumni laedit amoena dies.<br>
hinc miseros scabies, hinc tussis anhela fatigat:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">245</span><br>
&nbsp;&nbsp;&nbsp;&nbsp;&nbsp;continuos gemitus aegra senectus habet.<br>
hos superesse reor, quibus et spirabilis aer<br>
&nbsp;&nbsp;&nbsp;&nbsp;&nbsp;et lux, qua regimur, redditur ipsa grauis?<br>
ipsa etiam cunctis requies gratissima, somnus<br>
&nbsp;&nbsp;&nbsp;&nbsp;&nbsp;auolat et sera uix mihi nocte redit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">250</span><br>
uel si lassatos umquam dignabitur artus,<br>
&nbsp;&nbsp;&nbsp;&nbsp;&nbsp;turbidus in quantis horret imaginibus!<br>
mollia fulcra tori duris sunt cautibus aequa,<br>
&nbsp;&nbsp;&nbsp;&nbsp;&nbsp;parua licet magnum pallia pondus habent.<br>
cogor per mediam turbatus surgere noctem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">255</span><br>
&nbsp;&nbsp;&nbsp;&nbsp;&nbsp;multaque, ne patiar deteriora, pati.<br>
uincimur infirmi defectu corporis, et qua<br>
&nbsp;&nbsp;&nbsp;&nbsp;&nbsp;noluero, infelix hac ego parte trahor.<br>
omnia naturae soluuntur uiscera nostrae,<br>
&nbsp;&nbsp;&nbsp;&nbsp;&nbsp;et tam praeclarum quam male nutat opus!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">260</span><br>
his ueniens onerata malis incurua senectus<br>
&nbsp;&nbsp;&nbsp;&nbsp;&nbsp;cedere ponderibus se docet ipsa suis.<br>
ergo quis cupiat per longum ducere poenas<br>
&nbsp;&nbsp;&nbsp;&nbsp;&nbsp;paulatimque anima deficiente mori?<br>
morte mori melius, quam uitam ducere mortis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">265</span><br>
&nbsp;&nbsp;&nbsp;&nbsp;&nbsp;et sensus membris hic sepelire suis.<br>
non queror heu longi quod totum soluitis anni:<br>
&nbsp;&nbsp;&nbsp;&nbsp;&nbsp;improba naturae dicere iussa nefas.<br>
deficiunt ualidi longaeuo tempore tauri,<br>
&nbsp;&nbsp;&nbsp;&nbsp;&nbsp;et quondam pulcer fit modo turpis equus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">270</span><br>
fracta diu rabidi conpescitur ira leonis<br>
&nbsp;&nbsp;&nbsp;&nbsp;&nbsp;lentaque per senium aspera tigris erit.<br>
ipsa etiam ueniens consumit saxa uetustas,<br>
&nbsp;&nbsp;&nbsp;&nbsp;&nbsp;et nullum est quod non tempore cedat opus.<br>
set mihi uenturos melius praeuertere casus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">275</span><br>
&nbsp;&nbsp;&nbsp;&nbsp;&nbsp;atque infelices anticipare dies.<br>
poena minor certam subito perferre ruinam,<br>
&nbsp;&nbsp;&nbsp;&nbsp;&nbsp;quod timeas grauius sustinuisse diu.<br>
at quos fert alios quis posset dicere casus?<br>
&nbsp;&nbsp;&nbsp;&nbsp;&nbsp;hoc quoque difficile est commemorasse seni.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">280</span><br>
iurgia, contemptus uiolentaque damna secuntur<br>
&nbsp;&nbsp;&nbsp;&nbsp;&nbsp;nec quisquam ex tantis praebet amicus opem.<br>
ipsi me pueri atque ipsae sine lite puellae<br>
&nbsp;&nbsp;&nbsp;&nbsp;&nbsp;turpe putant dominum iam uocitare suum.<br>
irrident gressum, irrident iam denique uultum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">285</span><br>
&nbsp;&nbsp;&nbsp;&nbsp;&nbsp;et tremulum, quondam quod timuere, caput.<br>
cumque nihil uideam, tamen hoc spectare licebit<br>
&nbsp;&nbsp;&nbsp;&nbsp;&nbsp;ut grauior misero poena sit ista mihi.<br>
felix qui meruit tranquillam ducere uitam<br>
&nbsp;&nbsp;&nbsp;&nbsp;&nbsp;et laeto stabiles claudere fine dies.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">290</span><br>
dura satis miseris memoratio prisca bonorum,<br>
&nbsp;&nbsp;&nbsp;&nbsp;&nbsp;et grauius summo culmine mersa ruit.
</p>

<p>
<b>II.</B>
</p>

<p>
En dilecta mihi nimium formosa Lycoris,<br>
&nbsp;&nbsp;&nbsp;&nbsp;&nbsp;cum qua mens eadem, res fuit una mihi,<br>
post multos quibus indiuisi uiximus annos<br>
&nbsp;&nbsp;&nbsp;&nbsp;&nbsp;respuit amplexus heu pauefacta meos,<br>
iamque alios iuuenes aliosque requirit amores;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;me uocat imbellem decrepitumque senem,<br>
nec meminisse uolet transactae dulcia uitae<br>
&nbsp;&nbsp;&nbsp;&nbsp;&nbsp;nec me quod potius reddidit ipsa senem.<br>
immo etiam causas ingrata ac perfida fingit,<br>
&nbsp;&nbsp;&nbsp;&nbsp;&nbsp;ut spretum uitio iudicet esse meo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
haec me praeteriens cum dudum forte uideret,<br>
&nbsp;&nbsp;&nbsp;&nbsp;&nbsp;expuit obductis uestibus ora tegens.<br>
&#145;hunc&#146; inquit &#145;dilexi? hic me complexus amauit?<br>
&nbsp;&nbsp;&nbsp;&nbsp;&nbsp;huic ego saepe (nefas) oscula blanda dedi?&#146;<br>
nauseat et priscum uomitu ceu fundit amorem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>
&nbsp;&nbsp;&nbsp;&nbsp;&nbsp;inponit capiti plurima dira meo.<br>
en, quid longa dies nunc affert!  ut sibi quemquam<br>
&nbsp;&nbsp;&nbsp;&nbsp;&nbsp;quondam dilectum prodere turpe putet.<br>
nonne fuit melius tali me tempore fungi,<br>
&nbsp;&nbsp;&nbsp;&nbsp;&nbsp;quo nulli merito despiciendus eram,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>
quam, postquam periit quicquid fuit ante decoris,<br>
&nbsp;&nbsp;&nbsp;&nbsp;&nbsp;extinctum meritis uiuere criminibus?<br>
iam nihil est totum quod uiximus: omnia secum<br>
&nbsp;&nbsp;&nbsp;&nbsp;&nbsp;tempus praeteriens horaque summa trahit.<br>
atque tamen&#150;niuei circumdant tempora cani&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25</span><br>
&nbsp;&nbsp;&nbsp;&nbsp;&nbsp;et iam caeruleis infecit hora notis&#150;<br>
praestat adhuc nimiumque sibi pretiosa uidetur<br>
&nbsp;&nbsp;&nbsp;&nbsp;&nbsp;atque annos mecum despicit illa suos.<br>
et, fateor, primae retinet monimenta figurae<br>
&nbsp;&nbsp;&nbsp;&nbsp;&nbsp;atque inter cineres condita flamma manet.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</span><br>
ut uideo, pulcris etiam uos parcitis, anni,<br>
&nbsp;&nbsp;&nbsp;&nbsp;&nbsp;nec ueteris formae gratia tota perit.<br>
reliquiis ueterum iuuenes pascuntur amorum,<br>
&nbsp;&nbsp;&nbsp;&nbsp;&nbsp;set si quid nunc est, quod fuit ante, placet.<br>
ante oculos statuunt primaeui temporis actus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">35</span><br>
&nbsp;&nbsp;&nbsp;&nbsp;&nbsp;atque in praeteritum luxuriantur opus.<br>
et quia nos totus membrorum deserit usus<br>
&nbsp;&nbsp;&nbsp;&nbsp;&nbsp;nullius amplexus quod memoretur habet,<br>
set solus miseris superest post omnia luctus:<br>
&nbsp;&nbsp;&nbsp;&nbsp;&nbsp;quot bona tunc habui, tot modo damna fleo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">40</span><br>
omnia nemo pati, non omnes omnia possunt<br>
&nbsp;&nbsp;&nbsp;&nbsp;&nbsp;efficere: hoc uincit femina uicta uiro.<br>
ergo uelut pecudum praesentia sola manebunt,<br>
&nbsp;&nbsp;&nbsp;&nbsp;&nbsp;nil de transactis, quod memoretur, erit?<br>
cum fugiunt et bruta nouos animalia campos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">45</span><br>
&nbsp;&nbsp;&nbsp;&nbsp;&nbsp;ac repetunt celeres pascua nota greges,<br>
sub qua decubuit requiescere diligit umbram<br>
&nbsp;&nbsp;&nbsp;&nbsp;&nbsp;taurus et amissum quaerit ouile pecus,<br>
dulcius in solitis cantat philomela rubetis<br>
&nbsp;&nbsp;&nbsp;&nbsp;&nbsp;fitque suum rabidis dulce cubile feris.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">50</span><br>
tu tantum bene nota tibi atque experta relinquis,<br>
&nbsp;&nbsp;&nbsp;&nbsp;&nbsp;hospitia et potius non manifesta petis.<br>
nonne placet melius certis confidere rebus?<br>
&nbsp;&nbsp;&nbsp;&nbsp;&nbsp;euentus uarios res noua semper habet.<br>
sum grandaeuus ego, nec tu minus alba capillis:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">55</span><br>
&nbsp;&nbsp;&nbsp;&nbsp;&nbsp;par aetas animos conciliare solet.<br>
si modo non possum, quondam potuisse memento:<br>
&nbsp;&nbsp;&nbsp;&nbsp;&nbsp;sit satis ut placeam me placuisse prius.<br>
permanet inualidis reuerentis prisca colonis,<br>
&nbsp;&nbsp;&nbsp;&nbsp;&nbsp;quod fuit in uetulo milite, miles amat,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">60</span><br>
rusticus expertum deflet cessisse iuuencum,<br>
&nbsp;&nbsp;&nbsp;&nbsp;&nbsp;cum quo consenuit uictor honorat equum.<br>
non me adeo primis spoliauit floribus aetas:<br>
&nbsp;&nbsp;&nbsp;&nbsp;&nbsp;en uersus facio et media dicta cano.<br>
sit grauitas sitque ipsa tibi ueneranda senectus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">65</span><br>
&nbsp;&nbsp;&nbsp;&nbsp;&nbsp;sit quod te nosti uiuere uelle diu.<br>
quis suam in alterius condemnet crimine uitam<br>
&nbsp;&nbsp;&nbsp;&nbsp;&nbsp;et quod pertendit claudere certet iter?<br>
dicere si fratrem seu dedignaris amicum,<br>
&nbsp;&nbsp;&nbsp;&nbsp;&nbsp;dic patrem: affectum nomen utrumque tenet.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">70</span><br>
uincat honor luxum, pietas succedat amori:<br>
&nbsp;&nbsp;&nbsp;&nbsp;&nbsp;plus ratio quam uis caeca ualere solet.<br>
his lacrimis longos, quantum fas, fleuimus annos:<br>
&nbsp;&nbsp;&nbsp;&nbsp;&nbsp;est graue, quod doleat, commemorare diu.
</p>

<p>
<b>III.</B>
</p>

<p>
Nunc operae pretium est quaedam memorare iuuentae<br>
&nbsp;&nbsp;&nbsp;&nbsp;&nbsp;atque senectutis pauca referre meae,<br>
quis lector mentem rerum uertigine fractam<br>
&nbsp;&nbsp;&nbsp;&nbsp;&nbsp;erigat et maestum noscere curet opus.<br>
captus amore tuo demens, Aquilina, ferebar,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;pallidus et tristis captus amore tuo.<br>
nondum quid sit amor uel quid Venus ignea noram:<br>
&nbsp;&nbsp;&nbsp;&nbsp;&nbsp;torquebar potius rusticitate mea.<br>
nec minus illa meo percussa cupidine flagrans<br>
&nbsp;&nbsp;&nbsp;&nbsp;&nbsp;errabat toto non capienda domo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
carmina, pensa procul nimium dilecta iacebant:<br>
&nbsp;&nbsp;&nbsp;&nbsp;&nbsp;solus amor cordi curaque semper erat.<br>
nec reperire uiam, qua caecum pasceret ignem,<br>
&nbsp;&nbsp;&nbsp;&nbsp;&nbsp;docta nec alternis reddere uerba notis,<br>
tantum in conspectu studium praestabat inane,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>
&nbsp;&nbsp;&nbsp;&nbsp;&nbsp;anxia uel solo lumine corda fouens.<br>
me pedagogus agit, illam tristissima mater<br>
&nbsp;&nbsp;&nbsp;&nbsp;&nbsp;seruabat, tanti poena secunda mali.<br>
pensabant oculos nutusque per omnia nostros<br>
&nbsp;&nbsp;&nbsp;&nbsp;&nbsp;quaeque solet mentis ducere signa color.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>
dum licuit, uotum tacite compressimus ambo<br>
&nbsp;&nbsp;&nbsp;&nbsp;&nbsp;et uaria dulces teximus arte dolos.<br>
at postquam teneram rupit uerecundia frontem<br>
&nbsp;&nbsp;&nbsp;&nbsp;&nbsp;nec ualuit penitus flamma recepta tegi,<br>
mox captare locos et tempora coepimus ambo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25</span><br>
&nbsp;&nbsp;&nbsp;&nbsp;&nbsp;atque superciliis luminibusque loqui,<br>
fallere sollicitos, suspensos ponere gressus<br>
&nbsp;&nbsp;&nbsp;&nbsp;&nbsp;et tota nullo currere nocte sono.<br>
nec longum: genetrix furtiuum sensit amorem<br>
&nbsp;&nbsp;&nbsp;&nbsp;&nbsp;et medicare parans uulnera uulneribus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</span><br>
increpitat caeditque: fouentur caedibus ignes,<br>
&nbsp;&nbsp;&nbsp;&nbsp;&nbsp;ut solet adiecto crescere flamma rogo.<br>
concipiunt geminum flagrantia corda furorem<br>
&nbsp;&nbsp;&nbsp;&nbsp;&nbsp;et sic permixto saeuit amore dolor.<br>
tunc me uisceribus per totum quaerit anhelis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">35</span><br>
&nbsp;&nbsp;&nbsp;&nbsp;&nbsp;emptum suppliciis quem putat esse suis,<br>
nec memorare pudet turpesque reuoluere uestes:<br>
&nbsp;&nbsp;&nbsp;&nbsp;&nbsp;immo etiam gaudens imputat illa mihi.<br>
&#145;pro te susceptos iuuat&#146; inquit &#145;ferre dolores:<br>
&nbsp;&nbsp;&nbsp;&nbsp;&nbsp;tu pretium tanti dulce cruoris eris.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">40</span><br>
sit modo certa fides atque inconcussa uoluntas:<br>
&nbsp;&nbsp;&nbsp;&nbsp;&nbsp;quae nihil imminuit passio, nulla fuit.&#146;<br>
his egomet stimulis angebar semper et ardens<br>
&nbsp;&nbsp;&nbsp;&nbsp;&nbsp;languebam, nec spes ulla salutis erat.<br>
prodere non ausus carpebar uulnere muto,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">45</span><br>
&nbsp;&nbsp;&nbsp;&nbsp;&nbsp;set stupor et macies uocis habebat opus.<br>
hic mihi magnarum scrutator maxime rerum,<br>
&nbsp;&nbsp;&nbsp;&nbsp;&nbsp;solus, Bo&euml;ti, fers miseratus opem.<br>
nam cum me curis intentum saepe uideres<br>
&nbsp;&nbsp;&nbsp;&nbsp;&nbsp;nec posses causas noscere tristitiae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">50</span><br>
tandem prospiciens tali me peste teneri<br>
&nbsp;&nbsp;&nbsp;&nbsp;&nbsp;mitibus alloquiis pandere clausa iubes:<br>
&#145;dicito, et unde nouo correptus carperis aestu?<br>
&nbsp;&nbsp;&nbsp;&nbsp;&nbsp;dicito, et edicti sume doloris opem.<br>
non intellecti nulla est curatio morbi,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">55</span><br>
&nbsp;&nbsp;&nbsp;&nbsp;&nbsp;et magis inclusis ignibus antra fremunt.&#146;<br>
dum pudor est tam foeda loqui uitiumque fateri,<br>
&nbsp;&nbsp;&nbsp;&nbsp;&nbsp;agnouit taciti conscia signa mali.<br>
mox ait: &#145;occultae satis est res prodita causae.<br>
&nbsp;&nbsp;&nbsp;&nbsp;&nbsp;pone metum: ueniam uis tibi tanta dabit.&#146;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">60</span><br>
prostratus pedibus uerecunda silentia rupi<br>
&nbsp;&nbsp;&nbsp;&nbsp;&nbsp;cum lacrimis referens ordine cuncta suo.<br>
&#145;fare&#146; ait &#145;an placitae potiaris munere formae.&#146;<br>
&nbsp;&nbsp;&nbsp;&nbsp;&nbsp;respondi &#145;pietas talia uelle fugit.&#146;<br>
soluitur in risum exclamans &#145;pro mira uoluntas!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">65</span><br>
&nbsp;&nbsp;&nbsp;&nbsp;&nbsp;castus amor Veneris dicito quando fuit?<br>
parcere dilectae iuuenis desiste puellae:<br>
&nbsp;&nbsp;&nbsp;&nbsp;&nbsp;impius hic fueris, si pius esse uelis.<br>
unguibus et morsu teneres pascuntur amores,<br>
&nbsp;&nbsp;&nbsp;&nbsp;&nbsp;uulnera non refugit res magis apta plagae.&#146;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">70</span><br>
interea donis permulcet corda parentum<br>
&nbsp;&nbsp;&nbsp;&nbsp;&nbsp;et pretio faciles in mea uota trahit.<br>
auri caecus amor natiuum uincit amorem:<br>
&nbsp;&nbsp;&nbsp;&nbsp;&nbsp;coeperunt natae crimen amare suae.<br>
dant uitiis furtisque locum, dant iungere dextras&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">75</span><br>
&nbsp;&nbsp;&nbsp;&nbsp;&nbsp;et totum ludo concelebrare diem.<br>
permissum fit uile nefas, fit languidus ardor:<br>
&nbsp;&nbsp;&nbsp;&nbsp;&nbsp;uicerunt morbum languida corda suum.<br>
illa nihil quaesita uidens procedere, causam<br>
&nbsp;&nbsp;&nbsp;&nbsp;&nbsp;odit et illaeso corpore tristis abit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">80</span><br>
proieci uanas sanato pectore curas<br>
&nbsp;&nbsp;&nbsp;&nbsp;&nbsp;et subito didici quam miser ante fui.<br>
&#145;salue sancta&#146; inquam &#145;semperque intacta maneto<br>
&nbsp;&nbsp;&nbsp;&nbsp;&nbsp;uirginitas: per me plena pudoris eris.&#146;<br>
quae postquam perlata uiro sunt omnia tanto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">85</span><br>
&nbsp;&nbsp;&nbsp;&nbsp;&nbsp;meque uidet fluctus exuperasse meos,<br>
&#145;macte&#146; inquit &#145;iuuenis, proprii dominator amoris,<br>
&nbsp;&nbsp;&nbsp;&nbsp;&nbsp;et de contemptu sume trophaea tuo.<br>
arma tibi Veneris cedantque Cupidinis arcus,<br>
&nbsp;&nbsp;&nbsp;&nbsp;&nbsp;cedat et armipotens ipsa Minerua tibi.&#146;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">90</span><br>
sic mihi peccandi studium permissa potestas<br>
&nbsp;&nbsp;&nbsp;&nbsp;&nbsp;abstulit atque ipsum talia uelle fugit.<br>
ingrati tristes pariter discedimus ambo:<br>
&nbsp;&nbsp;&nbsp;&nbsp;&nbsp;discidii ratio tota pudica fuit.
</p>

<p>
<b>IV.</B>
</p>

<p>
Restat adhuc alios turpesque reuoluere casus<br>
&nbsp;&nbsp;&nbsp;&nbsp;&nbsp;atque aliquo molli pascere corda ioco.<br>
conueniunt etenim delirae ignaua senectae,<br>
&nbsp;&nbsp;&nbsp;&nbsp;&nbsp;aptaque sunt operi carmina uana meo.<br>
sic uicibus uariis alterni fallimur anni<br>
&nbsp;&nbsp;&nbsp;&nbsp;&nbsp;et mutata magis tempora grata mihi.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
uirgo fuit, species dederat cui candida nomen<br>
&nbsp;&nbsp;&nbsp;&nbsp;&nbsp;Candida; diuersis nam bene compta comis.<br>
huic ego per totum uidi pendentia corpus<br>
&nbsp;&nbsp;&nbsp;&nbsp;&nbsp;cymbala multiplices edere pulsa sonos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
nunc niueis digitis, nunc pulsans pectine cordas<br>
&nbsp;&nbsp;&nbsp;&nbsp;&nbsp;arguto quicquam murmure dulce loqui,<br>
sic me diuersis tractum de partibus una<br>
&nbsp;&nbsp;&nbsp;&nbsp;&nbsp;carpebat uariis pulcra puella modis.<br>
hanc ego saltantem subito correptus amaui&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>
&nbsp;&nbsp;&nbsp;&nbsp;&nbsp;et coepi tacitus uulnera grata pati.<br>
singula uisa semel semper memorare libebat<br>
&nbsp;&nbsp;&nbsp;&nbsp;&nbsp;haerebant animo nocte dieque meo.<br>
saepe uelut uisae laetabar imagine formae,<br>
&nbsp;&nbsp;&nbsp;&nbsp;&nbsp;et procul absenti uoce manuque fui.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>
saepe, uelut praesens fuerit, mecum ipse loquebar,<br>
&nbsp;&nbsp;&nbsp;&nbsp;&nbsp;captabam dulces quos solet illa modos.<br>
o quotiens demens, quotiens sine mente putabar,<br>
&nbsp;&nbsp;&nbsp;&nbsp;&nbsp;nec, puto, fallebar: non bene sanus eram.<br>
atque aliquis, cui caeca foret bene nota uoluptas:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25</span><br>
&nbsp;&nbsp;&nbsp;&nbsp;&nbsp;&#145;cantat, cantantem Maximianus amat.&#146;<br>
certe difficile est abscondere pectoris aestus,<br>
&nbsp;&nbsp;&nbsp;&nbsp;&nbsp;panditur et clauso saepius ore furor.<br>
nam subito inficiens uultum pallorque ruborque<br>
&nbsp;&nbsp;&nbsp;&nbsp;&nbsp;internum clausae uocis habebat opus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</span><br>
nec minus ipsa meas prodebat somnia curas,<br>
&nbsp;&nbsp;&nbsp;&nbsp;&nbsp;somnia secreto non bene fida meo.<br>
nam cum sopitos premerent obliuia sensus,<br>
&nbsp;&nbsp;&nbsp;&nbsp;&nbsp;confessa est facinus nescia lingua suum.<br>
&#145;Candida,&#146; clamabam &#145;propera: cur, Candida, tardas?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">35</span><br>
&nbsp;&nbsp;&nbsp;&nbsp;&nbsp;nox abit et furtis lux inimica redit.&#146;<br>
proximus ut genitor mecum comitatus amatae<br>
&nbsp;&nbsp;&nbsp;&nbsp;&nbsp;uirginis herbosa forte iacebat humo,<br>
illius ad nomen turbatos excutit artus<br>
&nbsp;&nbsp;&nbsp;&nbsp;&nbsp;exilit et natam credit adesse suam.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">40</span><br>
omnia collustrans toto me pectore somnum<br>
&nbsp;&nbsp;&nbsp;&nbsp;&nbsp;prospicit afflantem nec meminisse mei.<br>
&#145;uana putas an uera sopor ludibria iactat?<br>
&nbsp;&nbsp;&nbsp;&nbsp;&nbsp;hoc et uerus&#146; ait &#145;pectoris ardor agit.<br>
credo equidem assuetas animo remeare figuras,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">45</span><br>
&nbsp;&nbsp;&nbsp;&nbsp;&nbsp;et fallax studium ludit imago suum.&#146;<br>
stat tamen attonitus perplexaque murmura captat<br>
&nbsp;&nbsp;&nbsp;&nbsp;&nbsp;et tacitis precibus dicere plura rogat.<br>
sic ego, qui cunctis sanctae grauitatis habebar,<br>
&nbsp;&nbsp;&nbsp;&nbsp;&nbsp;proditus et uitio sum miser ipse meo,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">50</span><br>
et nunc infelix tota est sine crimine uita<br>
&nbsp;&nbsp;&nbsp;&nbsp;&nbsp;et peccare senem non potuisse pudet.<br>
deserimur uitiis, fugit indignata uoluptas,<br>
&nbsp;&nbsp;&nbsp;&nbsp;&nbsp;nec quod non possum, non uoluisse meum est.<br>
hoc etiam meminisse licet, quod serior aetas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">55</span><br>
&nbsp;&nbsp;&nbsp;&nbsp;&nbsp;intulit&#150;et gemitus, quos mihi laeta dedit.<br>
set quis has possit naturae adtingere partes,<br>
&nbsp;&nbsp;&nbsp;&nbsp;&nbsp;clarus et ut sapiens noxia saepe uelit?<br>
interdum rapimur uitiis trahimurque uolentes,<br>
&nbsp;&nbsp;&nbsp;&nbsp;&nbsp;et quod non capiunt pectore bruta uolunt.
</p>

<p>
<b>V.</B>
</p>

<p>
Missus ad eoas legati munere partes<br>
&nbsp;&nbsp;&nbsp;&nbsp;&nbsp;tranquillum cunctis nectere pacis opus,<br>
dum studeo gemini componere foedera regni,<br>
&nbsp;&nbsp;&nbsp;&nbsp;&nbsp;inuueni cordis bella nefanda mei.<br>
hic me suscipiens Etruscae gentis alumnum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;inuoluit patriis Graia puella dolis.<br>
nam cum se nostro captam simularet amore,<br>
&nbsp;&nbsp;&nbsp;&nbsp;&nbsp;me potius uero fecit amore capi.<br>
peruigil ad nostras astabat nocte fenestras<br>
&nbsp;&nbsp;&nbsp;&nbsp;&nbsp;nescio quid Graeco murmure dulce canens.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
nunc aderant lacrimae, gemitus, suspiria, pallor<br>
&nbsp;&nbsp;&nbsp;&nbsp;&nbsp;et quicquid nullum fingere posse putes.<br>
sic uelut afflictam nimium miseratus amantem<br>
&nbsp;&nbsp;&nbsp;&nbsp;&nbsp;efficior potius tunc miserandus ego.<br>
haec erat egregiae formae uultusque modesti,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>
&nbsp;&nbsp;&nbsp;&nbsp;&nbsp;grata micans oculis nec minus arte placens,<br>
docta loqui digitis et carmina fingere docta<br>
&nbsp;&nbsp;&nbsp;&nbsp;&nbsp;et responsuram sollicitare lyram.<br>
illam Sirenis stupefactus cantibus aequans<br>
&nbsp;&nbsp;&nbsp;&nbsp;&nbsp;efficior demens alter Vlixes ego,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>
et qui non poteram tantas euadere moles<br>
&nbsp;&nbsp;&nbsp;&nbsp;&nbsp;nescius in scopulos et uada caeca feror.<br>
quis referat gressus certa sub lege mouentes<br>
&nbsp;&nbsp;&nbsp;&nbsp;&nbsp;suspensosque nouis plausibus ire pedes?<br>
grande erat inflexos gradibus numerare capillos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25</span><br>
&nbsp;&nbsp;&nbsp;&nbsp;&nbsp;grande erat in niueo pulla colore coma.<br>
urebant oculos stantes duraeque papillae<br>
&nbsp;&nbsp;&nbsp;&nbsp;&nbsp;et quas astringens clauderet una manus.<br>
ah, quantum mentem stomachi fultura mouebat<br>
&nbsp;&nbsp;&nbsp;&nbsp;&nbsp;atque sub exhausto pectore pingue femur!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</span><br>
terrebar teneros astringere fortiter artus:<br>
&nbsp;&nbsp;&nbsp;&nbsp;&nbsp;uisa per amplexus ossa sonare meos<br>
&#145;grandia&#146; clamabat &#145;tua nunc me brachia laedunt:<br>
&nbsp;&nbsp;&nbsp;&nbsp;&nbsp;non tolerant pondus subdita membra tuum.&#146;<br>
dirigui, quantusque fuit calor ille recessit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">35</span><br>
&nbsp;&nbsp;&nbsp;&nbsp;&nbsp;et nata est uenae causa pudenda meae.<br>
non lac sic durum permixta coagula reddunt<br>
&nbsp;&nbsp;&nbsp;&nbsp;&nbsp;nec liquidi mollis spuma liquoris erit.<br>
succubui, fateor, Graiae tunc nescius artis,<br>
&nbsp;&nbsp;&nbsp;&nbsp;&nbsp;succubui Tusca simplicitate senex.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">40</span><br>
qua defensa suo superata est Hectore Troia<br>
&nbsp;&nbsp;&nbsp;&nbsp;&nbsp;unum non poterat fraus superare senem?<br>
muneris iniuncti curam studiumque reliqui<br>
&nbsp;&nbsp;&nbsp;&nbsp;&nbsp;deditus imperiis, saeue Cupido, tuis.<br>
nec memorare pudet tali me uulnere uictum:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">45</span><br>
&nbsp;&nbsp;&nbsp;&nbsp;&nbsp;sudbitus his flammis Iuppiter ipse fuit.<br>
set mihi prima quidem nox affuit ac sua soluit<br>
&nbsp;&nbsp;&nbsp;&nbsp;&nbsp;munera, grandaeuo uix subeunda uiro<br>
proxima destituit uires uacuusque recessit<br>
&nbsp;&nbsp;&nbsp;&nbsp;&nbsp;ardor et in Venerem segnis ut ante fui.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">50</span><br>
illa uelut proprium repetens infesta tributum<br>
&nbsp;&nbsp;&nbsp;&nbsp;&nbsp;instat et increpitat &#145;debita redde mihi.&#146;<br>
sed nihil hic clamor, nil sermo mitis agebat:<br>
&nbsp;&nbsp;&nbsp;&nbsp;&nbsp;quod natura negat, reddere nemo potest.<br>
erubui, stupui.  quia tunc uerecundia mentem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">55</span><br>
&nbsp;&nbsp;&nbsp;&nbsp;&nbsp;abstulit et blandum terror ademit opus,<br>
contrectare manu coepit flagrantia membra<br>
&nbsp;&nbsp;&nbsp;&nbsp;&nbsp;meque etiam digitis sollicitare suis<br>
nil mihi torpenti uel tactus profuit ignis:<br>
&nbsp;&nbsp;&nbsp;&nbsp;&nbsp;perstitit in medio frigus ut ante foco.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">60</span><br>
&#145;quae te crudelis rapuit mihi femina?&#146; dixit,<br>
&nbsp;&nbsp;&nbsp;&nbsp;&nbsp;&#145;cuius ab amplexu fessus ad arma redis?&#146;<br>
iurabam curis animum mordacibus uri<br>
&nbsp;&nbsp;&nbsp;&nbsp;&nbsp;nec posse ad luxum tristia corda trahi.<br>
illa dolum credens &#145;non&#146; inquit &#145;fallis amantem:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">65</span><br>
&nbsp;&nbsp;&nbsp;&nbsp;&nbsp;plurima certus amor lumina semper habet.<br>
quin potius placido noli&#146; inquit &#145;parcere ludo:<br>
&nbsp;&nbsp;&nbsp;&nbsp;&nbsp;proice tristitias et renouare ioco.<br>
obtundunt siquidem curarum pondera sensus:<br>
&nbsp;&nbsp;&nbsp;&nbsp;&nbsp;intermissa minus sarcina pondus habet.&#146;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">70</span><br>
tunc egomet toto nudatus corpore lecto<br>
&nbsp;&nbsp;&nbsp;&nbsp;&nbsp;effusis lacrimis talia uerba dedi:<br>
&#145;cogimur heuque senes crimen uitiumque fateri,<br>
&nbsp;&nbsp;&nbsp;&nbsp;&nbsp;ne meus extinctus forte putetur amor.<br>
me miserum cuius non est culpanda uoluptas!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">75</span><br>
&nbsp;&nbsp;&nbsp;&nbsp;&nbsp;uindicor infelix debilitatis ope.<br>
en longo confecta situ tibi tradimus arma,<br>
&nbsp;&nbsp;&nbsp;&nbsp;&nbsp;arma ministeriis quippe dicata tuis.<br>
fac quodcumque potes, nos cessimus.  hoc tamen ipso<br>
&nbsp;&nbsp;&nbsp;&nbsp;&nbsp;grandior est hostis, quod minus ardet amor.&#146;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">80</span><br>
protinus argutas admouit turpiter artes<br>
&nbsp;&nbsp;&nbsp;&nbsp;&nbsp;meque cupit flammis uiuificare suis.<br>
ast ubi dilecti persensit funera membri<br>
&nbsp;&nbsp;&nbsp;&nbsp;&nbsp;nec uelut expositum surgere uidit opus,<br>
erigitur uiduoque toro laniata recumbens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">85</span><br>
&nbsp;&nbsp;&nbsp;&nbsp;&nbsp;uocibus his luctus et sua damna fouet:<br>
&#145;mentula, festorum cultrix operosa dierum,<br>
&nbsp;&nbsp;&nbsp;&nbsp;&nbsp;quondam deliciae diuitiaeque meae,<br>
quo te deiectam lacrimarum gurgite plangam,<br>
&nbsp;&nbsp;&nbsp;&nbsp;&nbsp;quae de tot meritis carmina digna feram?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">90</span><br>
tu mihi flagranti succurrere saepe solebas<br>
&nbsp;&nbsp;&nbsp;&nbsp;&nbsp;atque aestus animi ludificare mei.<br>
tu mihi per totam custos gratissima noctem<br>
&nbsp;&nbsp;&nbsp;&nbsp;&nbsp;consors laetitiae tristitiaeque meae,<br>
conscia secreti semper fidissima nostri,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">95</span><br>
&nbsp;&nbsp;&nbsp;&nbsp;&nbsp;astans internis peruigil obsequiis:<br>
quo tibi feruor abit per quem feritura placebas,<br>
&nbsp;&nbsp;&nbsp;&nbsp;&nbsp;quo tibi cristatum uulnificumque caput?<br>
nempe iaces nullo, ut quondam, perfusa rubore,<br>
&nbsp;&nbsp;&nbsp;&nbsp;&nbsp;pallida demisso uertice nempe iaces.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">100</span><br>
nil tibi blandities, nil dulcia carmina prosunt,<br>
&nbsp;&nbsp;&nbsp;&nbsp;&nbsp;non quicquid mentem sollicitare solet.<br>
hic uelut exposito meritam te fungere plango:<br>
&nbsp;&nbsp;&nbsp;&nbsp;&nbsp;occidit, assueto quod caret officio.&#146;<br>
hanc ego cum lacrimis deducta uoce canentem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">105</span><br>
&nbsp;&nbsp;&nbsp;&nbsp;&nbsp;irridens dictis talibus increpui:<br>
&#145;dum defles nostri langorem, femina, membri,<br>
&nbsp;&nbsp;&nbsp;&nbsp;&nbsp;ostendis morbo te grauiore premi.&#146;<br>
illa furens: &#145;nescis, ut cerno, perfide, nescis:<br>
&nbsp;&nbsp;&nbsp;&nbsp;&nbsp;non fleo priuatum, set generale chaos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">110</span><br>
haec genus humanum, pecudum, uolucrumque, ferarum<br>
&nbsp;&nbsp;&nbsp;&nbsp;&nbsp;et quicquid toto spirat in orbe, creat.<br>
hac sine diuersi nulla est concordia sexus,<br>
&nbsp;&nbsp;&nbsp;&nbsp;&nbsp;hac sine coniugii gratia summa perit.<br>
haec geminas tanto constringit foedere mentes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">115</span><br>
&nbsp;&nbsp;&nbsp;&nbsp;&nbsp;unius ut faciat corporis esse duo.<br>
pulcra licet pretium, si desit, femina perdit,<br>
&nbsp;&nbsp;&nbsp;&nbsp;&nbsp;et si defuerit, uir quoque turpis erit.<br>
haec si gemma micans rutilum non conferat aurum<br>
&nbsp;&nbsp;&nbsp;&nbsp;&nbsp;externum fallax mortiferumque genus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">120</span><br>
tecum pura fides secretaque certa loquuntur,<br>
&nbsp;&nbsp;&nbsp;&nbsp;&nbsp;o uere nostrum fructiferumque bonum!<br>
ualde, inquam, felix, semper felicibus apta,<br>
&nbsp;&nbsp;&nbsp;&nbsp;&nbsp;en tibi cognatis utere deliciis!<br>
cedunt cuncta tibi, quodque est sublimius, ultro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">125</span><br>
&nbsp;&nbsp;&nbsp;&nbsp;&nbsp;cedunt imperiis maxima sceptra tuis,<br>
nec subtracta gemunt, set se tibi subdita gaudent:<br>
&nbsp;&nbsp;&nbsp;&nbsp;&nbsp;uulnera sunt irae prosperiora tuae.<br>
ipsa etiam totum moderans sapientia mundum<br>
&nbsp;&nbsp;&nbsp;&nbsp;&nbsp;porrigit inuictas ad tua iussa manus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">130</span><br>
sternitur icta tuo uotiuo uulnere uirgo<br>
&nbsp;&nbsp;&nbsp;&nbsp;&nbsp;et perfusa nouo laeta cruore iacet.<br>
fert tacitum ridetque suum laniata dolorem<br>
&nbsp;&nbsp;&nbsp;&nbsp;&nbsp;et percussori plaudit amica suo.<br>
non tibi semper iners, non mollis conuenit actus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">135</span><br>
&nbsp;&nbsp;&nbsp;&nbsp;&nbsp;mixtaque sunt ludis fortia facta tuis.<br>
nam nunc ingenio, magnis nunc uiribus usa<br>
&nbsp;&nbsp;&nbsp;&nbsp;&nbsp;nunc his quae Veneris sunt inimica malis.<br>
nam tibi peruigiles intendunt saepe labores<br>
&nbsp;&nbsp;&nbsp;&nbsp;&nbsp;imbres insidiae iurgia damna rates.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">140</span><br>
tu mihi saepe feri commendas corda tyranni,<br>
&nbsp;&nbsp;&nbsp;&nbsp;&nbsp;sangineus per te Mars quoque mitis erit,<br>
et post extinctos debellatosque Gigantes<br>
&nbsp;&nbsp;&nbsp;&nbsp;&nbsp;excutis irato tela trisulca Ioui.<br>
tu cogis rabidas affectum discere tigres,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">145</span><br>
&nbsp;&nbsp;&nbsp;&nbsp;&nbsp;per te blandus amans redditur ipse leo.<br>
mira tibi uirtus, mira est patientia: uictos<br>
&nbsp;&nbsp;&nbsp;&nbsp;&nbsp;diligis et uinci tu quoque saepe uoles.<br>
cum superata iaces, uires animosque resumis<br>
&nbsp;&nbsp;&nbsp;&nbsp;&nbsp;atque iterum uinci, uincere rursus amas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">150</span><br>
ira breuis, longa est pietas, recidiua uoluptas,<br>
&nbsp;&nbsp;&nbsp;&nbsp;&nbsp;et cum posse perit, mens tamen una manet.&#146;<br>
conticuit tandem longo satiata dolore:<br>
&nbsp;&nbsp;&nbsp;&nbsp;&nbsp;me uelut expletis deserit exequiis.
</p>

<p>
<b>VI.</B>
</p>

<p>
Claude precor miseras, aetas uerbosa, querelas<br>
&nbsp;&nbsp;&nbsp;&nbsp;&nbsp;numquid et hic uitium uis reserare tuum?<br>
sic satis, indignum leuiter tetigisse pudorem:<br>
&nbsp;&nbsp;&nbsp;&nbsp;&nbsp;contractata diu crimina crimen habent.<br>
omnibus est eadem leti uia, non tamen unus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;est uitae cunctis exitiique modus,<br>
hac pueri atque senes pariter iuuenesque feruntur,<br>
&nbsp;&nbsp;&nbsp;&nbsp;&nbsp;hac par diuitibus pauper egenus erit.<br>
ergo quod attritum quodque est uitabile nulli,<br>
&nbsp;&nbsp;&nbsp;&nbsp;&nbsp;festino gressu uincere praestat iter.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
infelix ceu iam defleto funere surgo<br>
&nbsp;&nbsp;&nbsp;&nbsp;&nbsp;hac me defunctum uiuere parte puto.
</p>
<p class=border></P>
<p>
<table border=0 cellspacing=15 cellpadding=0 align=CENTER>
<tr>
	<td><a href="misc.html">The Miscellany</A>
	<td><a href="index.html">The Latin Library</A>
	<td><a href="classics.html">The Classics Page</A>
</TABLE>
</P>
</BODY>
</HTML>