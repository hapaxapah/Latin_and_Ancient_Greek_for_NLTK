<HTML>
<HEAD>
<TITLE>Tertullian: De Exhortatione Castitatis</TITLE>
<link REL="SHORTCUT ICON" href="/icon.ico">

</HEAD>
<BODY BACKGROUND="/yellotx.jpg" BGCOLOR="#FFFFFF">
<FONT SIZE=4>
<BR>
<FONT SIZE=5><CENTER>TERTVLLIANI DE EXHORTATIONE CASTITATIS
</CENTER></FONT> <P>
<HR>
<HR>
<FONT SIZE=4><P>

<A NAME="C1"></A>I.</SPAN>  <SPAN class="verse"><A NAME="1_1"></A>[1]</SPAN> Non
dubito, frater, te post uxorem in pace praemissam ad compositionem animi
conuersum de exitu singularitatis cogitare et utique consilii indigere. Quamquam
in huiusmodi cum fide sua conloqui debet unusquisque eiusque uires consulere,
tamen quoniam in ista specie carnis necessitas cogitatum mouet, quae fere apud
eandem conscientiam fidei resistit, opus est fidei extrinsecus consilio tamquam
aduocato aduersus carnis necessitatem. <SPAN class="verse"><A NAME="1_2"></A>[2]</SPAN> Quae
quidem necessitas facillime circumscribi potest, si uoluntas potius dei quam
indulgentia consideretur. Nemo indulgentia utendo promeretur, sed uoluntati
obsequendo. <SPAN class="verse"><A NAME="1_3"></A>[3]</SPAN> Voluntas dei
est sanctificatio nostra. Vult enim imaginem suam nos etiam similitudinem fieri,
ut simus sancti, sicuti et ipse sanctus est. Id bonum, sanctificationem dico, in
species distribuit complures, ut in aliqua earum deprehendamur. <SPAN class="verse"><A NAME="1_4"></A>[4]</SPAN> Prima
species est uirginitas a natiuitate: secunda, uirginitas a secunda natiuitate,
id est a lauacro, quae aut in matrimonio purificat ex compacto, aut in uiduitate
perseuerat ex arbitrio: tertius gradus superest monogamia, cum post matrimonium
unum interceptum exinde sexui renuntiatur. <SPAN class="verse"><A NAME="1_5"></A>[5]</SPAN> Prima
uirginitas felicitatis est, non nosse in totum a quo postea optabis liberari:
secunda uirtutis est, contemnere cuius uim optime noris: reliqua species,
hactenus nubendi post matrimonium morte disiunctum, praeter uirtutis etiam
modestiae laus est. Modestia est enim ablatum non desiderare, et ablatum a
domino deo, sine cuius uoluntate nec folium de arbore delabitur nec passer assis
unius ad terram cadit.</p>
<p><SPAN class="chapterno"><A NAME="C2"></A>II.</SPAN>  <SPAN class="verse"><A NAME="2_1"></A>[1]</SPAN> Quam
denique modesta illa uox est: <i>Dominus dedit, dominus abstulit, ut domino
uisum est, ita factum est. </i>Et ideo si nuptias sublatas restauremus, sine
dubio contra uoluntatem dei nitimur, uolentes habere rursus quod habere nos
noluit. Si enim uoluisset, non abstulisset. Nisi si et hoc uoluntatem dei
interpretamur, quasi et rursus nos uoluerit habere quod iam noluit. <SPAN class="verse"><A NAME="2_2"></A>[2]</SPAN> Non
est bonae et solidae fidei sic omnia ad voluntatem dei referre, et ita adulari
&lt; sibi &gt; unumquemque dicendo nihil fieri sine nutu eius, ut non
intellegamus esse aliquid in nobis ipsis. Ceterum excusabitur omne delictum, si
contenderimus nihil fieri a nobis sine dei uoluntate, et ibit definitio ista in
destructionem totius disciplinae, etiam ipsius dei, si aut quae non uult de sua
uoluntate producat, aut nihil est quod deus non uult. <SPAN class="verse"><A NAME="2_3"></A>[3]</SPAN> Sed
quomodo uetat quaedam quibus etiam supplicium aeternum comminatur (utique enim
quae uetat non uult, a quibus et offenditur), sic et e contrario quae uult et
praecipit et accepto facit et aeternitatis mercede dispungit. Igitur cum
utrumque ex praeceptis eius didicerimus, quid nolit et quid uelit, tamen nobis
est uoluntas et arbitrium eligendi alterum, sicut scriptum est: <i>Ecce posui
ante te bonum et malum: gustasti enim de agnitionis arbore. </i><SPAN class="verse"><A NAME="2_4"></A>[4]</SPAN> Et
ideo non debemus quod nostro expositum est arbitrio in domini referre
uoluntatem, quod non ipse uult aut non uult quod bonum est qui malum non uult.
Ita nostra est uoluntas, cum malum uolumus aduersus dei uoluntatem, qui bonum
uult. <SPAN class="verse"><A NAME="2_5"></A>[5]</SPAN> Porro si quaeris,
unde uenit ista uoluntas, qua quid uolumus aduersus dei uoluntatem, dicam: ex
nobis ipsis. Nec temere. Semini enim tuo respondeas necesse est, siquidem ille
princeps et generis et delicti Adam uoluit quod deliquit. Neque enim diabolus
uoluntatem ei imposuit delinquendi, sed materiam uoluntatis subministrauit.
Ceterum uoluntas ei de inobaudientia uenerat. <SPAN class="verse"><A NAME="2_6"></A>[6]</SPAN> Proinde
et tu si non oboedieris deo, qui te proposito praecepto liberae potestatis
instituit, per uoluntatis libertatem uolens deuerges in id quod deus non uult,
et ita te putas a diabolo subuersum, qui etsi quid uult te uelle quod deus non
uult, non tamen facit ut et uelis, quia nec tunc inuitos protoplastos ad
uoluntatem delicti subegit, immo neque inuitos neque ignorantes quid deus
nollet. <SPAN class="verse"><A NAME="2_7"></A>[7]</SPAN> Vtique enim
nolebat fieri, cui admisso mortem destinabat. Ita diaboli opus unum est,
temptare, quod in te est, an uelis. At ubi uoluisti, sequitur ut te sibi
subigat, non operatus in te uoluntatem, sed nactus occasionem uoluntatis. <SPAN class="verse"><A NAME="2_8"></A>[8]</SPAN> Igitur
cum solum sit in nobis uelle, et in hoc probetur nostra erga deum mens, an ea
uelimus quae cum uoluntate ipsius faciant, alte et impresse recogitandam esse
dico dei uoluntatem, quid etiam in occulto uelit.</p>
<p><SPAN class="chapterno"><A NAME="C3"></A>III.</SPAN>  <SPAN class="verse"><A NAME="3_1"></A>[1]</SPAN> Quae
enim in manifesto, scimus omnes, eaque ipsa qualiter in manifesto sint
perspiciendum est. Nam etsi quaedam uidentur uoluntatem dei sapere, dum ab eo
permittuntur, non statim omne quod permittitur ex mera et tota uoluntate
procedit eius qui permittit. <SPAN class="verse"><A NAME="3_2"></A>[2]</SPAN> Ex
indulgentia est quodcumque permittitur. Quae etsi sine uoluntate non est, quia
tamen aliquam habet causam in illo cui indulgetur, quasi de inuita uenit
uoluntate, passa causam sui quae cogit uoluntatem. Vide qualis sit uoluntas
cuius alter est causa. <SPAN class="verse"><A NAME="3_3"></A>[3]</SPAN> Secunda
item species consideranda est, purae uoluntatis. Vult nos deus agere quaedam
placita sibi, in quibus non indulgentia patrocinatur, sed disciplina dominatur.
Si tamen alia istis praeposuit, utique quae magis uult, dubiumne est ea nobis
sectanda esse quae mauult, cum quae minus uult, quia alia magis uult, perinde
habenda sunt atque si nolit? <SPAN class="verse"><A NAME="3_4"></A>[4]</SPAN> Nam
ostendens quid magis uelit, minorem uoluntatem maiore deleuit, quantoque
notitiae tuae utramque proposuit, tanto definiit id te sectari debere quod
declarauit se magis uelle. Ergo si ideo declarauit, ut id secteris quod magis
uult, sine dubio, nisi ita facis, contra uoluntatem eius sapis, sapiendo contra
potiorem eius uoluntatem, magisque offendis quam promereris, quod uult quidem
faciendo et quod mauult respuendo. <SPAN class="verse"><A NAME="3_5"></A>[5]</SPAN> Ex
parte delinquis; ex parte, si non delinquis, non tamen promereris. Non porro et
promereri nolle delinquere est? Secundum igitur matrimonium si ex illa dei
uoluntate quae indulgentia uocatur, negabimus meram uoluntatem cui indulgentia
est causa, si ex ea cui potior alia praeponitur continentiae magis appetendae,
didicerimus non potiorem a potiore rescindi. <SPAN class="verse"><A NAME="3_6"></A>[6]</SPAN> Haec
praestruxerim, ut iam apostoli uoces decurram. In primis autem non uidebor
inreligiosus, si quod ipse profitetur animaduertam, omnem illum indulgentiam
nuptiarum de suo, id est de humano sensu, non de diuino praescripto induxisse.
Nam et cum de uiduis et innuptis definiit uti nubant, si continere non possunt,
quia melius sit nubere quam uri, conuersus ad alteram speciem: <i>Nuptis autem
denuntio, </i>inquit, <i>non quidem ego, sed dominus. </i>Ita ostendit ex
translatione personae suae in dominum id quod supra dixerat non ex domini
persona, sed ex sua pronuntiasse: <i>Melius est nubere quam uri. </i><SPAN class="verse"><A NAME="3_7"></A>[7]</SPAN> Quae
uox licet ad eos pertineat qui innupti uel uidui a fide deprehenduntur, quia
tamen omnes eam ad nubendi licentiam amplectuntur, uelim retractare quale bonum
ostendat quod melius est poena, quod non potest uideri bonum nisi pessimo
comparatum, ut ideo bonum sit nubere, quia deterius sit ardere. <SPAN class="verse"><A NAME="3_8"></A>[8]</SPAN> Bonum
ita est, si perseueret nomen obtinens sine comparatione, non dico mali, sed
etiam boni alterius, ut, etsi bono alii comparatur et alio adumbratur,
nihilominus remaneat in boni nomine. Ceterum si per mali collationem cogitur
bonum dici, non tam bonum est quam genus mali inferioris, quod a superiore malo
obscuratum ad nomen boni impellitur. <SPAN class="verse"><A NAME="3_9"></A>[9]</SPAN> Aufer
denique condicionem comparationis, ut non dicas: <i>Melius est nubere quam uri, </i>et
quaero an dicere audeas: <i>Melius est nubere, </i>non adiciens quid sit id quo
melius est. Ergo quod non melius, utique nec bonum, quia abstulisti et remouisti
condicionem comparationis, quae dum melius illud facit, ita bonum haberi cogit. <SPAN class="verse"><A NAME="3_10"></A>[10]</SPAN> <i>Melius
est nubere quam uri </i>sic accipiendum est, quomodo melius est uno oculo quam
duobus carere: si tamen a comparatione discedas, non erit melius unum oculum
habere quia nec bonum. Nemo igitur captet ex hoc capitulo defensionem, quod
proprie ad innuptos et uiduos spectat, quibus nulla adhuc coniunctio numeratur.
Quamquam ostenderim etiam illis intellegendam esse permissi condicionem.</p>
<p><SPAN class="chapterno"><A NAME="C4"></A>IV.</SPAN>  <SPAN class="verse"><A NAME="4_1"></A>[1]</SPAN> Ceterum
de secundo matrimonio scimus plane apostolum pronuntiasse: <i>Solutus es ab
uxore, ne quaesieris uxorem, sed et si duxeris, non delinques. </i>Perinde tamen
et huius sermonis ordinem de consilio suo, non de diuino praecepto introducit.
Multum autem interest inter dei praeceptum et consilium hominis. <i>Praeceptum
domini, </i>inquit, <i>non habeo, sed consilium do, quasi misericordiam
consecutus a domino fidelis esse. </i><SPAN class="verse"><A NAME="4_2"></A>[2]</SPAN> Ceterum
neque in euangelio neque in ipsius Pauli epistolis ex praecepto dei inuenias
permissam matrimonii iterationem. Vnde unum habendum confirmatur, quia quod a
domino permissum non inuenitur, id agnoscitur interdictum. Adde quod et haec
ipsa humani consilii interiectio, quasi iam recogitationem excessus sui passa,
statim se refrenat et reuocat, cum subiungit: <i>Verumtamen huiusmodi pressuram
carnis habebunt, </i>cum parcere se eis dicit, cum <i>Tempus in collecto </i>esse
adicit, quo oporteat etiam habentes matrimonia pro non habentibus agere, cum
sollicitudinem nuptorum et innuptorum committit. <SPAN class="verse"><A NAME="4_3"></A>[3]</SPAN> Per
haec enim docens cur non expediat nubere, dissuadet ab eo quod supra indulserat.
Et hoc de primo matrimonio: quanto magis de secundo? Cum uero nos ad exemplum
suum hortatur, utique ostendens quid nos uelit esse, id est continentes, pariter
declarat quid nos esse nolit, id est incontinentes. Ita et ipse cum aliud uult,
id quod non uult nec sponte nec ueritate permittit. Si enim uellet, non
permisisset, immo imperasset. <SPAN class="verse"><A NAME="4_4"></A>[4]</SPAN> 'Sed
ecce rursus mulierem marito defuncto dicit nubere posse, si cui uelit, tantum in
domino'. <i>At enim felicior erit, </i>inquit, <i>si sic permanserit, secundum
meum consilium. Puto autem, et ego dei spiritum habeo. </i>Videmus duo consilia,
quo supra nubendi ueniam facit, et quo postmodum continentiam nubendi docet. <SPAN class="verse"><A NAME="4_5"></A>[5]</SPAN> Cui
ergo, inquis, assentabimur? Inspice et lege. Cum ueniam facit, hominis prudentis
consilium allegat, cum continentiam indicit, spiritus sancti consilium affirmat.
Sequere admonitionem cui diuinitas patrocinatur. Spiritum quidem dei etiam
fideles habent, sed non omnes fideles apostoli. Cum ergo qui se fidelem dixerat
adiecit postea spiritum dei se habere, quod nemo dubitaret etiam de fideli,
idcirco id dixit, ut sibi apostoli fastigium redderet. <SPAN class="verse"><A NAME="4_6"></A>[6]</SPAN> Proprie
enim apostoli spiritum sanctum habent, qui plene habent in operibus prophetiae
et efficacia uirtutum documentisque linguarum, non ex parte, quod ceteri. Ita
spiritus sancti auctoritatem ad eam speciem adire fecit, cui magis nos obsequi
uoluit, et factum est iam non consilium diuini spiritus, sed pro eius maiestate
praeceptum.</p>
<p><SPAN class="chapterno"><A NAME="C5"></A>V.</SPAN>  <SPAN class="verse"><A NAME="5_1"></A>[1]</SPAN> 
Ad legem semel nubendi dirigendam ipsa origo humani generis patrocinatur,
contestans quid deus in primordio constituerit in formam posteritatis
recensendum. Nam cum hominem figulasset eique parem necessariam prospexisset,
unam de costis eius mutuatus unam illi feminam finxit, cum utique nec artifex
nec materia defecisset. Plures costae in Adam et infatigabiles manus in deo, sed
non plures uxores apud deum. <SPAN class="verse"><A NAME="5_2"></A>[2]</SPAN> Et
ideo homo dei Adam et mulier dei Eua unis inter se nuptiis functi formam
hominibus dei de originis auctoritate et prima dei uoluntate sanxerunt. Denique,
<i>erunt, </i>inquit, <i>duo in carne una, </i>non tres, neque quattuor. 
Alioquin iam non una caro nec duo in unam carnem. Tunc erunt, si coniunctio et
concretio in unitatem semel fiat. Si uero rursus aut saepius, iam una esse
desiit, et erunt iam non duo in unam carnem, sed una plane caro in plures. <SPAN class="verse"><A NAME="5_3"></A>[3]</SPAN> At
cum apostolus in ecclesiam et Christum interpretatur <i>'erunt duo in unam
carnem', </i>secundum spiritales nuptias ecclesiae et Christi (unus enim
Christus et una eius ecclesia), agnoscere debemus duplicatam et exaggeratam esse
nobis unius matrimonii legem tam secundum generis fundamentum quam secundum
Christi sacramentum. <SPAN class="verse"><A NAME="5_4"></A>[4]</SPAN> De
uno matrimonio censemur utrobique, et carnaliter in Adam et spiritaliter in
Christo. Duarum natiuitatum unum est monogamiae praescriptum. In utraque
degenerat qui de monogamia exorbitat. Numerus matrimonii a maledicto uiro
coepit. Primus Lamech duabus maritatus tres in unam caraem effecit.</p>
<p><SPAN class="chapterno"><A NAME="C6"></A>VI.</SPAN>  <SPAN class="verse"><A NAME="6_1"></A>[1]</SPAN> 'Sed
et benedicti', inquis, patriarchae non modo pluribus uxoribus, uerum etiam
concubinis coniugia miscuerunt'. Ergo propterea nobis quoque licebit innumerum
nubere? Sane licebit, si qui adhuc typi alicuius futuri sacramenti supersunt,
quod nuptiae tuae figurent, uel si etiam nunc locus est uocis illius: <i>Crescite
et multiplicamini, </i>id est, si nondum alia uox superuenit, tempus iam in
collecto esse, restare, ut et qui uxores habeant tamquam non habentes agant. <SPAN class="verse"><A NAME="6_2"></A>[2]</SPAN> Vtique
enim continentiam indicens et compescens concubitum, seminarium generis,
abolefecit <i>'crescite' </i>illud <i>'et multiplicamini'. </i>Vt opinor autem,
unius et eiusdem dei utraque pronuntiatio et dispositio est, qui tum quidem in
primordio sementem generis emisit indultis coniugiorum habenis, donec mundus
repleretur, donec nouae disciplinae materia proficeret. Nunc uero sub
extremitatibus temporum compressit quod emiserat et reuocauit quod indulserat,
non sine ratione prorogationis in primordio et repastinationis in ultimo. Semper
initia laxantur, fines contrahuntur. <SPAN class="verse"><A NAME="6_3"></A>[3]</SPAN> Propterea
siluam quis instituit et crescere sinit, ut tempore suo caedat. Silua erat uetus
dispositio, quae ab euangelio nouo deputatur, in quo et securis ad radicem
arboris posita. Sic et <i>oculum pro oculo et dentem pro dente </i>iam senuit ex
quo iuuenuit 'malum pro malo nemo reddat'. Puto autem etiam humanas
constitutiones atque decreta posteriora pristinis praeualere.</p>
<p><SPAN class="chapterno"><A NAME="C7"></A>VII.</SPAN>  <SPAN class="verse"><A NAME="7_1"></A>[1]</SPAN> Cur
autem de pristinis exemplis non ea potius agnoscamus quae cum posterioribus
communicant de disciplina et formam uetustatis ad nouitatem transmittunt? Ecce
enim in uetere lege animaduerto castratam licentiam saepius nubendi. Cautum in
Leuitico: 'Sacerdotes mei non plus nubent'. Possum dicere etiam illud plus esse
quod semel non est. Quod non unum est, numerus est. Denique post unum incipit
numerus. Vnum autem est omne quod semel est. <SPAN class="verse"><A NAME="7_2"></A>[2]</SPAN> Sed
Christo seruabatur, sicut in ceteris, ita in isto quoque legis plenitudo. Inde
igitur apud nos plenius atque instructius praescribitur unius matrimonii esse
oportere qui alleguntur in ordinem sacerdotalem. Vsque adeo quosdam memini
digamos loco deiectos. Sed dices: ergo ceteris licet, cum quibus non liceat
excipit. Vani erimus, si putauerimus quod sacerdotibus non liceat laicis licere.
<SPAN class="verse"><A NAME="7_3"></A>[3]</SPAN> Nonne et laici sacerdotes
sumus? Scriptum est: <i>Regnum quoque nos et sacerdotes deo et patri suo fecit. </i>Differentiam
inter ordinem et plebem constituit ecclesiae auctoritas et honor per ordinis
consessum sanctificatus. Adeo ubi ecclesiastici ordinis non est consessus, et
offers et tinguis et sacerdos es tibi solus. Sed ubi tres, ecclesia est, licet
laici. <SPAN class="verse"><A NAME="7_4"></A>[4]</SPAN> Vnusquisque enim <i>fide
sua uiuit, nec est personarum exceptio apud deum, </i>quoniam <i>non auditores
legis iustificantur a domino, sed factores</i>, secundum quod et apostolus
dicit. Igitur si habes ius sacerdotis in temetipso ubi necesse est, habeas
oportet etiam disciplinam sacerdotis, ubi necesse sit habere ius sacerdotis.
Digamus tinguis? digamus offers? <SPAN class="verse"><A NAME="7_5"></A>[5]</SPAN> Quanto
magis laico digamo capitale est agere pro sacerdote, cum ipsi sacerdoti digamo
facto auferatur agere sacerdotem! 'Sed necessitati', inquis, 'indulgetur'. Nulla
necessitas excusatur quae potest non esse. Noli denique digamus deprehendi, et
non committis in necessitatem administrandi quod non licet digamo. <SPAN class="verse"><A NAME="7_6"></A>[6]</SPAN> Omnes
nos deus ita uult dispositos esse, ut ubique sacramentis eius obeundis apti
simus. Vnus deus, una fides, una et disciplina. Vsque adeo nisi et laici ea
obseruent per quae presbyteri alleguntur, quomodo erunt presbyteri qui de laicis
alleguntur? Ergo pugnare debemus ante laicum iussum a secundo matrimonio
abstinere, dum presbyter esse non alius potest quam laicus semel fuerit maritus.</p>
<p><SPAN class="chapterno"><A NAME="C8"></A>VIII.</SPAN>  <SPAN class="verse"><A NAME="8_1"></A>[1]</SPAN> Liceat
nunc denuo nubere, si omne quod licet bonum est. Idem apostolus exclamat: <i>Omnia
licent, sed non omnia prosunt. </i>Quod non prodest, oro te, bonum potest dici?
Si licita sunt et quae non prosunt, ergo et quae non bona sunt licita sunt. Quid
autem magis uelle debebis, quod ideo bonum est quia licet, an quod ideo quia
prodest? Multum existimo esse inter licentiam et salutem. De bono non dicitur
'licet', quia bonum permitti non exspectat, sed assumi. <SPAN class="verse"><A NAME="8_2"></A>[2]</SPAN> Permittitur
autem quod an bonum sit in dubio est, quod potest etiam non permitti, si non
habeat aliquam sui causam, primam, quia propter incontinentiae periculum
permittitur nubere, secundo, quia nisi licentia alicuius non bonae rei
subiaceret, non esset in quo probaretur qui diuinae uoluntati et qui potestati
suae obsequeretur, quis nostrum utilitatis praesentiam sectetur et quis
occasionem licentiae amplexetur. <SPAN class="verse"><A NAME="8_3"></A>[3]</SPAN> Licentia
plerumque temptatio est disciplinae, quoniam disciplina per temptationem
probatur, temptatio per licentiam operatur. Ita fit, ut omnia liceant, sed non
omnia expediant, dum temptatur cui permittitur, et iudicatur dum in permissione
temptatur. Licebat et apostolis nubere et uxores circumducere. Licebat et de
euangelio ali. Sed qui iure hoc usus non est in occasionem, ad exemplum nos suum
prouocat, docens in eo esse probationem in quo licentia experimentum
abstinentiae praestruxit.</p>
<p><SPAN class="chapterno"><A NAME="C9"></A>IX.</SPAN>  <SPAN class="verse"><A NAME="9_1"></A>[1]</SPAN> Si
penitus sensus eius interpretemur, non aliud dicendum erit secundum matrimonium
quam species stupri. Cum enim dicat maritos hoc in sollicitudine habere,
quemadmodum sibi placeant, non utique de moribus (nam bonam sollicitudinem non
suggillaret), sed de cultu et ornatu et omni studio formae ad inlecebras
moliendas sollicitos intellegi uelit, de forma autem et cultu placere carnalis
concupiscentiae ingenium sit, quae etiam stupri causa est, ecquid uidetur tibi
stupri affine esse secundum matrimonium, quoniam ea in illo deprehenduntur quae
stupro competunt? <SPAN class="verse"><A NAME="9_2"></A>[2]</SPAN> Ipse
dominus, <i>qui uiderit, </i>inquit, <i>mulierem ad concupiscendum, iam
stuprauit eam in corde suo. </i>Qui autem eam ad ducendum uiderit, minus an plus
fecit? Quid si etiam duxerit? quod non faceret, nisi et ad ducendum concupisset
et ad concupiscendum uidisset. Nisi si potest duci uxor quam non uideris nec
concupieris. <SPAN class="verse"><A NAME="9_3"></A>[3]</SPAN> Multum sane
interest, maritus an caelebs aliam concupiscat. Omnis mulier etiam caelibi alia
est, quamdiu aliena, nec per aliud tamen fit marita, nisi per quod et adultera.
Leges uidentur matrimonii et stupri differentiam facere, per diuersitatem
inliciti, non per condicionem rei ipsius. Alioquin quae res et uiris et feminis
omnibus adest ad matrimonium et stuprum? commixtio carnis scilicet, cuius
concupiscentiam dominus stupro adaequauit. <SPAN class="verse"><A NAME="9_4"></A>[4]</SPAN> 'Ergo',
inquit, 'iam et primas, id est unas nuptias destruis?' Nec immerito, quia et
ipsae ex eo constant quod est stuprum. Ideo <i>optimum est homini mulierem non
attingere</i>,<i> </i>et ideo uirginis principalis est sanctitas, quia caret
stupri affinitate. Et cum haec etiam de primis et unis nuptiis praetendi ad
causam continentiae possint, quanto magis secundo matrimonio recusando
praeiudicabunt? Gratus esto, si semel tibi indulsit deus nubere. Gratus autem
eris, si iterum indulsisse illum tibi nescias. Ceterum abuteris indulgentia, cum
sine modestia uteris. Modestia a modo intellegitur. <SPAN class="verse"><A NAME="9_5"></A>[5]</SPAN> Non
tibi sufficit de summo illo immaculatae uirginitatis gradu in secundum recidisse
nubendo, sed in tertium adhuc deuolueris, et in quartum, et fortassis in plures,
postquam in secunda statione continens non fuisti, quia nec prohibere plures
nuptias uoluit qui de secundis prouocandis retractauit. Nubamus igitur quotidie,
et nubentes ab ultimo die deprehendamur, tamquam Sodoma et Gomorra, quo die
'uae' illud super praegnantes et lactantes adimplebitur, id est super maritos et
incontinentes; de nuptiis enim uteri et ubera et infantes. Et quando finis
nubendi? Credo post finem uiuendi.</p>
<p><SPAN class="chapterno"><A NAME="C10"></A>X.</SPAN>  <SPAN class="verse"><A NAME="10_1"></A>[1]</SPAN> Renuntiemus
carnalibus, ut aliquando spiritalia fructificemus. Rape occasionem, etsi non
exoptatissimam, attamen opportunam, non habere cui debitum solueres et a quo
exsoluereris. Desisti esse debitor: o te felicem! Dimisisti debitorem: sustine
damnum. Quid si, quod diximus damnum, lucrum senties? Per continentiam enim
negotiaberis magnam substantiam sanctitatis, parsimonia carnis spiritum
acquires. <SPAN class="verse"><A NAME="10_2"></A>[2]</SPAN> Recogitemus
enim ipsam conscientiam nostram, quam alium se homo sentiat, cum forte a sua
femina cessat. Spiritaliter sapit; si orationem facit ad dominum, prope est
caelo; si scripturis incumbit, totus illic est; si psalmum canit, placet sibi;
si daemonem adiurat, confidit sibi. Ideo apostolus temporalem purificationem
orationum commendandarum causa adiecit, ut sciremus, quod ad tempus prodest
semper nobis exercendum esse, ut semper prosit. Quotidie, omni momento oratio
hominibus necessaria, utique et continentia, postquam oratio necessaria est. <SPAN class="verse"><A NAME="10_3"></A>[3]</SPAN> Oratio
de conscientia procedit: si conscientia erubescat, erubescit oratio. Spiritus
deducit orationem ad deum. Si spiritus reus apud se sit conscientiae
erubescentis, quomodo audebit orationem deducere ad altare, qua erubescente et
ipse suffunditur sanctus minister? <SPAN class="verse"><A NAME="10_4"></A>[4]</SPAN> Etenim
est prophetica uox ueteris testamenti: <i>Sancti eritis, quia et deus sanctus, </i>et
rursus: <i>Cum sancto sanctificaberis, et cum uiro innocenti innocens eris et
cum electo electus. </i>Debemus enim ita ingredi in disciplina domini ut dignum
est, non secundum carnis squalentes concupiscentias. <SPAN class="verse"><A NAME="10_5"></A>[5]</SPAN> Ita
enim et apostolus dicit quod sapere secundum carnem mors sit, secundum spiritum
uero sapere uita aeterna sit in Christo Iesu domino nostro. Item per sanctam
prophetidem Priscam ita euangelizatur, quod sanctus minister sanctimoniam
nouerit ministrare. 'Purificantia enim concordat, ait, et uisiones uident, et
ponentes faciem deorsum etiam uoces audiunt manifestas, tam salutares quam et
occultas.' <SPAN class="verse"><A NAME="10_6"></A>[6]</SPAN> Si haec
obtusio, etiam cum in unis nuptiis res carnis exercetur, spiritum sanctum
auertit, quanto magis, cum in secundo matrimonio agitur?</p>
<p><SPAN class="chapterno"><A NAME="C11"></A>XI.</SPAN>  <SPAN class="verse"><A NAME="11_1"></A>[1]</SPAN> Duplex
enim rubor est, quia in secundo matrimonio duae uxores eundem circumstant
maritum, una spiritu, alia in carne. Neque enim pristinam poteris odisse, cui
etiam religiosiorem reseruas affectionem, ut iam receptae apud dominum, pro
cuius spiritu postulas, pro qua oblationes annuas reddis. <SPAN class="verse"><A NAME="11_2"></A>[2]</SPAN> Stabis
ergo ad dominum cum tot uxoribus quot in oratione commemores et offeres pro
duabus et commendabis illas duas per sacerdotem de monogamia ordinatum aut etiam
de uirginitate sancitum, circumdatum uiduis uniuiris? et ascendet sacrificium
tuum libera fronte, et inter cetera bonae mentis postulabis tibi et uxoris
castitatem?</p>
<p><SPAN class="chapterno"><A NAME="C12"></A>XII.</SPAN>  <SPAN class="verse"><A NAME="12_1"></A>[1]</SPAN> Scio
quibus causationibus coloremus insatiabilem carnis cupiditatem. Praetendimus
necessitates adminiculorum: domum administrandam, familiam regendam, loculos,
claues custodiendas, lanificium dispensandum, uictum procurandum, curas
comminuendas. Scilicet solis maritorum domibus bene est. Perierunt caelibum
familiae, res spadonum, fortunae militum aut peregrinantium sine uxoribus. Non
enim nos et milites sumus, eo quidem maioris disciplinae, quanto tanti
imperatoris? Non et nos peregrinantes in isto saeculo sumus? Cur autem ita
dispositus es, o Christiane, ut sine uxore non possis? <SPAN class="verse"><A NAME="12_2"></A>[2]</SPAN> Nunc
et consors onerum domesticorum necessaria est? Habe aliquam uxorem spiritalem.
Assume de uiduis fide pulchram, paupertate dotatam, aetate signatam: bonas
nuptias feceris. Huiusmodi uxores etiam plures haberi deo gratum est. <SPAN class="verse"><A NAME="12_3"></A>[3]</SPAN> Sed
posteritatem recogitant Christiani, quibus crastinum non est? Haeredes dei
seruus desiderabit, qui semetipsum de saeculo exhereditauit? Et ideo quis
repetat matrimonium, si de pristino non habeat liberos? Habebit itaque hoc
primum bonum, ut diutius uelit uiuere, ipso apostolo festinante ad dominum?
Certe expeditissimus in persecutionibus, constantissimus in martyriis,
promptissimus in communicationibus rerum, temperantissimus in acquisitionibus,
postremo securus morietur, relictis filiis, forsitan qui illi parentent. <SPAN class="verse"><A NAME="12_4"></A>[4]</SPAN> Numquid
ergo huiusmodi et rei publicae prospectu aguntur? ne ciuitates deficiant, si
suboles non exerceantur, ne legis iura, ne commercia delabantur, ne templa
derelinquantur, ne non sint qui acclament 'Christianis leonem!' Haec enim audire
desiderant qui filios quaerunt. <SPAN class="verse"><A NAME="12_5"></A>[5]</SPAN> Sufficiat
ad consilium uiduitatis uel ista, praecipue apud nos, importunitas liberorum, ad
quos suscipiendos legibus compelluntur homines, quia sapiens quisque numquam
libens filios desiderasset. Quid ergo facies, si nouam uxorem de tua conscientia
impleueris? dissoluas medicaminibus conceptum? Puto nobis magis non licere
nascentem nocere quam et natum. Sed fortasse illo tempore praegnantis uxoris
remedium tantae sollicitudini a deo petere audebis, quod in te positum
recusasti? <SPAN class="verse"><A NAME="12_6"></A>[6]</SPAN> Aliqua,
opinor, sterilis prospicietur, iam uel frigidioris aetatis. Satis consulte et
imprimis fideliter. Nullam enim credidimus deo uolente sterilem aut anum enixam.
Quod adeo magis euenire potest, si quis praesumptione huius prouidentiae suae
dei aemulationem prouocarit. Scimus denique quendam ex fratribus, cum propter
filiam suam secundo matrimonio sterilem captasset uxorem, tam iterum patrem
factum quam et iterum maritum.</p>
<p><SPAN class="chapterno"><A NAME="C13"></A>XIII.</SPAN>  <SPAN class="verse"><A NAME="13_1"></A>[1]</SPAN> Ad
hanc meam cohortationem, frater dilectissime, accedunt etiam saecularia exempla,
quae saepe nobis etiam in testimonio posita sunt, cum quid bonum et deo placitum
ab extraneis quoque agnoscitur et testimonio honoratur. Denique monogamia apud
ethnicos ita in summo honore est, ut et uirginibus legitime nubentibus uniuira
pronuba adhibeatur; et si auspicii causa, utique boni auspicii est; item, ut in
quibusdam sollemnibus et officiis prior sit uniuirae locus. Certe Flaminica non
nisi uniuira est; quae et Flaminis lex est. Nam quod ipsi Pontifici Maximo
iterare matrimonium non licet utique monogamiae gloria est. <SPAN class="verse"><A NAME="13_2"></A>[2]</SPAN> Cum
autem dei sacramenta satanas affectat, prouocatio est nostra, immo suffusio, si
pigri simus ad continentiam deo exhibendam, quam diabolo quidam praestant, nunc
uirginitate, nunc uiduitate perpetua. Nouimus uirgines Vestae, et lunonis apud
Achaiae oppidum, et Apollinis apud Delphos, et Mineruae et Dianae quibusdam
locis. Nouimus et continentes uiros, et quidem tauri illius Aegyptii antistites:
feminas uero Cereri Africanae, cui etiam sponte abdicato matrimonio assenescunt,
auersantes exinde contactum masculorum usque ad oscula filiorum. Inuenit
scilicet diabolus post luxuriam etiam castitatem perditricem, quo magis reus sit
Christianus qui castitatem recusauerit conseruatricem. <SPAN class="verse"><A NAME="13_3"></A>[3]</SPAN> Erunt
nobis in testimonium et feminae quaedam saeculares ob uniuiratus obstinationem
famam consecutae; aliqua Dido, quae profuga in alieno solo, ubi nuptias regis
ultro optasse debuerat, ne tamen secundas experiretur, maluit e contrario uri
quam nubere; uel illa Lucretia, quae etsi semel per uim et inuita alium uirum
passa est, sanguine suo maculatam carnem abluit, ne uiueret iam non sibi
uniuira. Plura exempla curiosius de nostris inuenias, et quidem alteris potiora,
quanto maius est uiuere in castitate quam pro ea mori. Facilius animam ponas
quia bonum amiseris, quam uiuendo serues ob quod emori malis. 4. Quanti igitur
et quantae in ecclesiasticis ordinibus de continentia censentur, qui deo nubere
maluerunt, qui carnis suae honorem restituere, quique se iam illius aeui filios
dicauerunt, occidentes in se concupiscentiam libidinis, et totum illud quod
intra paradisum non potuit admitti! Vnde praesumendum est hos qui intra
paradisum recipi uolent tandem debere cessare ab ea re a qua paradisus intactus
est.<P>
<HR>
<CENTER><FONT size=3>Text edited by Claudio Moreshini, SC319,
Paris: Cerf, 1985.  Scanned  by Roger Pearse, Ipswich, 2003</font></CENTER><HR><P><p class=border></P>

<p>
<table border=0 cellspacing=15 cellpadding=0 align=CENTER> <tr> <td><a href="/tertullian.html">Tertullian</a> <td><a href="/christian.html">Christian Latin</a><td><a href="/index.html">The Latin Library</a> <td><a href="/classics.html">The Classics Page</a> </table>
</p>
</body>
</html> </BODY> </HTML>
