<HTML>
<HEAD>
<TITLE>[Tertulliani] ad Senatorem</TITLE>
<link REL="SHORTCUT ICON" href="/icon.ico">

</HEAD>
<BODY BACKGROUND="/yellotx.jpg" BGCOLOR="#FFFFFF">
<BR>
<CENTER><FONT SIZE=5>[TERTULLIANI] AD SENATOREM EX CHRISTIAN REIGIONE AD IDOLORUM SERVITUTEM CONVERSUM</FONT></CENTER>
<P>
<HR>
<HR>
<P>
<FONT SIZE=4><BLOCKQUOTE><BLOCKQUOTE>

     <B>CAPUT PRIMUM.</B>
<P>
Cum te diversis iterum vanisque viderem<BR>
Inservire sacris, priscoque errore teneri;<BR>
Obstipui monitus; quia carmina semper amasti,<BR>
Carmine respondens, properavi scribere versus;<BR>
Ut te corriperem, tenebras praeponere luci.<BR>
Quis patiatur enim, te Matrem credere magnam<BR>
Posse Deam dici, rursusque putare colendam,<BR>
Cujus cultores infamia turpis inurit?<BR>
Namque sacerdotes tunicis mulieribus iidem<BR>
Interius ritum cultu interiore fatentur;<BR>
Idque licere putant, quod non licet; unde per orbem<BR>
Leviter incedunt, mollita voce loquentes,<BR>
Lapsatosque tenent extenso pollice lumbos,<BR>
Et proprium mutant vulgato crimine sexum.<BR>
Cumque suos celebrant ritus, his esse diebus<BR>
Se castos memorant; at si tantummodo tunc sunt,<BR>
Ut perhibent, casti; reliquo jam tempore quid sunt?<BR>
Sed quia coguntur saltem semel esse pudici,<BR>
Mente fremunt, lacerant corpus, funduntque cruorem.<BR>
Quale sacrum est vero, quod fertur nomine sanguis?
<P>
     <B>CAPUT II.</B>
<P>
Nunc etiam dicis, quod te non fecerit aetas.<BR>
Sed tua religio calvum, caligaque remota<BR>
Gallica, sit pedibus molli redimita papyro.<BR>
Res miranda satis dejectaque culmine summo.<BR>
Si quis ab Isiaco Consul procedat in urbem,<BR>
Risus oris erit: quis te non rideat autem,<BR>
Qui fueris Consul, nunc Isidis esse ministrum?<BR>
Quodque pudet primo, te non pudet esse secundo:<BR>
Ingeniumque tuum turpes damnare per hymnos<BR>
Respondente tibi vulgo et lacerante Senatu.<BR>
Teque domo propria pictum cum fascibus ante,<BR>
Nunc quoque cum sistro faciem portare caninam.<BR>
Haec non humilitas, sed humilitatis imago est.<BR>
Aedibus illa tuis semper monumenta manebunt.<BR>
Rumor et ad nostras pervenit publicus aures,<BR>
Te dixisse: Dea, erravi, ignosce, redivi.<BR>
Dic mihi si valeas, cum talia saepe rogares,<BR>
Et veniam peteres; quae tecum verba locuta est?<BR>
Vere mente cares, sequeris qui mente carentes.<BR>
Haec iterum repetis, nec te delinquere sentis.<BR>
Quid mereare vide; minus esses forte notandus,<BR>
Si tantum hoc scires, et in hoc errore maneres;<BR>
At cum vericolae penetraveris ostia legis,<BR>
Et tibi nosse Deum paucis accesserit annis;<BR>
Cur linquenda, tenes aut cur retinenda relinquis?<BR>
Nilque colis, dum cuncta colis; nec corde retractas<BR>
Vera quid a falsis, quid ab umbris lumina distent.<BR>
Philosophum fingis, cum te sententia mutet;<BR>
Nam tibi si stomachum popularis moverit aura;<BR>
Et Judaeus eris, totusque incertus haberis.<BR>
Indulge dictis, sapientia non placet alta;<BR>
Omne quod est nimium, contra cadit, unum operantur<BR>
Et calor et frigus; sic hoc, sic illud adurit;<BR>
Sic tenebrae visum, sic sol contrarius aufert;<BR>
Et pariter laedunt gelidum fervensque lavacrum;<BR>
Esca alitur corpus, corpus corrumpitur esca;<BR>
Vimque suam minuit, si quid protenditur ultra.<BR>
Denique si sedeas, requies est magna laboris:<BR>
Si multum sedeas, labor est. Maro namque poeta<BR>
Pro poena posuit: Sedet, aeternumque sedebit<BR>
Infelix Theseus; semper nocet utile longum;<BR>
Prandia longa nocent, jejunia longa fatigant;<BR>
Sic nimium sapere stultum facit improba secta.<BR>
Me dea sic docuit, moderamen amabile, dixit.<BR>
Sed tu nec sectam modo, nec moderamina curas<BR>
Mens autem stabilis nullo pervertitur aestu,<BR>
Ipsaque simplicitas nunquam mala cogitat ulla.<BR>
Hinc sincera fides aeterna fide fruetur;<BR>
Et contra dolus longo cruciabitur igni.<BR>
Elige quid velis, ut digna piacula vites.<BR>
Sic tamen hanc veniam mereatur creditor inquam;<BR>
Ut leve crimen erit, si nolis noscere vera;<BR>
Non leve crimen erit, si cognita vera relinquas.<BR>
Sed te correctum forsan matura senectus<BR>
In melius revocat satiatum erroribus istis:<BR>
Tempus enim mutat mala, digerit omnia tempus.<BR>
Tunc igitur cum te consulta reduxerit aetas,<BR>
Disce Deo servare fidem, ne forte bis unum<BR>
Incurras lapsum, quia vere dicitur illud<BR>
Qui pedis offensi lapidem vitare secundo<BR>
Nescit, et incautus iterum vexaverit artus:<BR>
Imputet ipse sibi, nec casibus imputet ullis.<BR>
Corrige delictum fidamine, corrige mentem.<BR>
Suffecit peccare semel, desiste vereri:<BR>
Non erit in culpa, quem poenitet ante fuisse.<BR>
</BLOCKQUOTE></BLOCKQUOTE>
<HR>
<HR>

<p class=border></P>

<p>
<table border=0 cellspacing=15 cellpadding=0 align=CENTER> <tr> <td><a href="/tertullian.html">Tertullian</a> <td><a href="/christian.html">Christian Latin</a><td><a href="/index.html">The Latin Library</a> <td><a href="/classics.html">The Classics Page</a> </table>
</p>
</body>
</html>
</BODY>
</HTML>
