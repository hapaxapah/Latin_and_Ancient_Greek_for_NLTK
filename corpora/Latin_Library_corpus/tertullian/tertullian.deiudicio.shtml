<html>
<head>
<title>[Tertulliani] Carmen de Iudicio Domini</TITLE>
<link REL="SHORTCUT ICON" href="/icon.ico">

</HEAD>
<body background="/yellotx.jpg" bgcolor="#FFFFFF">
<br>
<center><font size=5>[TERTULLIANI] CARMEN AD FLAVIUM FELICEM DE RESURRECTIONE MORTUORUM ET DE IUDICIO DOMINI.</FONT></CENTER>
<p>
<hr>
<hr>
<p>
<font size=4><blockquote><blockquote>
Qui mihi ruricolas optavi carmine musas<br>
et vernis roseas titulavi floribus auras<br>
aestivasque graves maturavi messis aristas,<br>
succidi tumidas autumni vitibus uvas<br>
et hiemis placidas laudavi semper olivas<br>
atque modulatas exclusi fontibus undas<br>
frondentisque vago cecini de gramine silvas,<br>
protinus aetherias modulabor luminis oras:<br>
iam mihi luciferas liceat contingere musas,<br>
pandere secretas fluviali vertice nymphas<br>
et laetas alio positas sub sidere silvas;<br>
aeternasque simul memorabor carmine flammas,<br>
unde mare tumidas inmensum fluctuet undas,<br>
quae virtus moveat solidas tremescere terras,<br>
et lux unde novo praefulserit aurea mundo,<br>
quis hominem laeto potuisset fingere limo,<br>
unde genus vacuo potuisset crescere saeclo,<br>
et varia populo quae sit vivendi cupido,<br>
quae creata malo primum moriendi propago,<br>
unde bonus roseis odorque ruborque coronis,<br>
quid faciat laetis ut vitis aestuet uvis,<br>
utque nova teneris lactescant hordea culmis,<br>
arbor ut in glacie nigris pubescat olivis,<br>
germinibus variis quis det crementa viroris<br>
mollibus et matrem filiorum protegat umbris.<br>
omnia nosse bonum quae sint incepta ramorum,<br>
ut per cuncta Deum liceat agnoscere verum,<br>
qui lucem maria caelum terramque paravit<br>
ornavitque novum variato sidere mundum<br>
et pecudes primum volucres procedere iussit<br>
et dedit aequoreas conpleri piscibus undas<br>
atque fecundatas animalibus egit harenas.<br>
&nbsp;&nbsp;&nbsp;&nbsp;&nbsp;talia conpositis deducam carmina musis<br>
salubremque nobis exponam fontibus undam<br>
et laetum placidis venientem nubibus imbrem,<br>
in animas hominum penitus ultroque fluentem<br>
excipiam plenis in nostra novalia rivis.<br>
&nbsp;&nbsp;&nbsp;&nbsp;&nbsp;nunc age securam vivamque adtingite nympham<br>
et celeres vitae facilem haurite liquorem,<br>
si qui vellit poenas aeternae evadere flammae<br>
ignarusque die venturique inscius aevi,<br>
et iustae potius adipisci praemia vitae:<br>
hunc unum meminisse Deum solumque precandum<br>
qui tolum in libra posuit sub limine mundum,<br>
aeternumque manens semperque futurus in aevum,<br>
saecula cuncta tenens et ante saecula solus,<br>
ingenitus sine fine Deus, thronumque divinum<br>
solus habens caelos semper supereminet altos,<br>
omnipotens solus cui parent omnia rerum,<br>
qui sibi conplacitum hominem formavit in aevum,<br>
pastorem pecudum, dominum dedit esse ferarum,<br>
iusque dedit volucrum, pontumque solum dominandum,<br>
qui sermone tenus potuit extendere caelum<br>
et solidam verbo iussit suspendere terram<br>
ac dicto citius separavit aequoris undam,<br>
hanc manibus caram dilexit fingere formam<br>
decoramque suam voluit inesse figuram,<br>
spiritu vivificam adflavit vultibus auram.<br>
quanta Deus homini permisit munera mundi<br>
et praedulce sui signavit pignus amoris,<br>
utilia et cara tribuit mandata salutis,<br>
nec ultra monitum quicquam contingeret: unum,<br>
unde malum sciret el unde dinosceret aequum<br>
protinus, inlicitum vetuit contingere pomum.<br>
sub dicione dedit terras animamque viventem,<br>
pinnatumque genus, pecudes, genus omne ferarum<br>
et genus aequoreum, animalia cuncta natantum.<br>
&nbsp;&nbsp;&nbsp;&nbsp;&nbsp;sed quoniam primo transgressus crimine legem<br>
iamiam primus homo Domini mandata mutabat,<br>
coniuge cuncta mala suadente morte peribat.<br>
nam peccati malum conmisit femina primum<br>
proditaque suum decepit lege maritum.<br>
inmemor ille Dei temere conmittere tanta.<br>
Eva persuasa male patefecit limina leto<br>
et sibi cum genere creavit funera loto.<br>
hinc (nefas!) incautum mors emanavit in aevum.<br>
inde magis facinus facile percrebruit altum<br>
acriorque labor agitavit saevius annum.<br>
callidus hoc zelo serpens iniecit iniquo.<br>
inde magis populi multa conmissa malorum<br>
et nefanda malis pepererunt semina factis.<br>
&nbsp;&nbsp;&nbsp;&nbsp;&nbsp;idcircoque Deus solus cui summa potestas<br>
et super alta tenens summa fastigia caeli,<br>
altus inaccessam habitans in saecula lucem<br>
praeteritique memor et praescius ante futuri,<br>
progeniem meriti decretum servat in aevum,<br>
et cunctas animas quae corpora tarda gubernant<br>
et ratione movent hominem vagante per artus,<br>
ut primum posito membrorum pondere cedunt<br>
terrenisque leves resolutae nexibus ibunt<br>
ac proprias repetent diversis partibus oras,<br>
illicet occultis alias includi tenebris,<br>
ast alias laetis revocari protinus auris,<br>
servari penitus decreta ad praemia legis,<br>
donec iterum mortis resurgant corpora membris:<br>
nunc homines primae pensare fenora vitae<br>
iudicesque Dei memores adstare priorum,<br>
expectare suam suo quemque ex crimine poenam.<br>
funditus aut pecorum sine nomine pendere statu<br>
incassumve Dei finiendo fundere fletum.<br>
&nbsp;&nbsp;&nbsp;&nbsp;&nbsp;an Deus omnipotens cuius sub nutu reguntur<br>
omnia, non valeat post mortem reddere vitam,<br>
aut aliquid rerum Dominum non posse videtur?<br>
si potuit tenebris claram excludere lucem<br>
atque omnem verbo potuit conponere molem,<br>
omnia de nihilo potente voce parare,<br>
cur non ex aliquo possit conpingere notam,<br>
quae fuerat quondam, quae vixerat ante, figuram,<br>
similemque suae iubeat resurgere formam?<br>
cum sint cuncta Dei, reddit magis omnia tellus,<br>
iussa revocabit quidquid contexerat olim.<br>
si quem forte rogis abolevit flamma sopitum,<br>
aut aliquem caecis deiecerat aequor in undis,<br>
si cuiusque famem satiarunt viscera piscis,<br>
aut fixere ferae crudelia funera membris,<br>
alitibus iacuit raptato corpore sanguis,<br>
ultima nec Domino negabunt funera quemquam,<br>
adparere Deo vivos de morte necesse est<br>
resumptisque suis homines adstare figuris.<br>
&nbsp;&nbsp;&nbsp;&nbsp;&nbsp;semina sic versis creduntur arida terris<br>
et penitus fixis putrescunt mortua sulcis,<br>
inde reparatis animatur culmus aristis<br>
el iterum vivis flavescunt fortia granis<br>
consurguntque novae vario cum fenore messes.<br>
sidera cuncta cadunt, iterum renata lucescunt,<br>
et dies in densa moritur cum lumine nocte,<br>
occidit inque diem nox rebus luce retectis<br>
ac dies alta suis iterum resurgit in astris;<br>
solque cadit supero referturque lumine claro,<br>
lux perit umbrato venienti vespere mundo<br>
et remeat toto renovatque gaudia saeclo.<br>
sic cremata suo vivit de funere foenix<br>
extemploque suo volucris resurgit e busto,<br>
et nudata foliis suo tempore fructicat arbor<br>
atque iterum pomi curvat ex germine ramos.<br>
&nbsp;&nbsp;&nbsp;&nbsp;&nbsp;ergo ut ad vocem mundo tremente divinam<br>
et penitus motis virtutibus aeris alti,<br>
tunc fragor insolitus et maxima murmura caeli<br>
promovente Deo, veniente iudice mundi.<br>
protinus innumeri concurrunt ire ministri,<br>
convallantque Deum cum maiestate caelesti.<br>
angelica late descendunt agmina terris,<br>
omnes nuntii Dei, quibus est divina facultas<br>
praecipua et forma, virtutis spiritus omnes.<br>
igneus his vigor est, rutilantia corpora caeli,<br>
vis divina micat: hinc totus murmurat orbis,<br>
hinc trepidans terra penitus universa remugit<br>
parturiens homines quos reddere iussa debebit.<br>
mirantur comites, turbantur denique nimbi,<br>
astra mirata pavent subito virtutis ab alto.<br>
&nbsp;&nbsp;&nbsp;&nbsp;&nbsp;hinc iubente Deo facile cum voce potenti<br>
continuo ruptis per omnia regna sepulcris<br>
omnis humus latis effundit hiatibus ossa<br>
viventisque patens populos eructat harena.<br>
haerent membra comis, nectuntur ossa medullis,<br>
consertique regunt spirantia corpora nervi<br>
et simul infusae moventur sanguine venae<br>
dimissaeque cavis animae redduntur apertis<br>
organaque sua repetunt surgentia cunclae.<br>
pro miranda fides! hinc omnis pullulat aetas,<br>
pullulat antiqua mortuorum pulvere turba.<br>
matres atque viri repetita luce resurgunt,<br>
magnanimi iuvenes, pueri innuptaeque puellae<br>
defunctique senes animis viventibus adstant<br>
infantumque gemens resonal vagitibus orbis,<br>
con variae gentes veniunt de sedibus imis,<br>
Eoumque manus et quas videt ultima tellus,<br>
quae colunt medias devexo in climate zonas<br>
Rifeasque tenent pruinosi sideris arces.<br>
omnis adest pavidus finis cuiusque colonus,<br>
rusticus et miles, posito diademate reges,<br>
pauperi permixtus aequali in agmine dives.<br>
altus ubique tremor, precibus nunc ingemit orbis,<br>
tendentesque manus populi clamore mirantur.<br>
&nbsp;&nbsp;&nbsp;&nbsp;&nbsp;ipse sedens Dominus eminenti lumine clarus<br>
et praepotens cunctis micat in virtutibus ignis,<br>
excelsoque throno caelesti sede coruscat<br>
martyribus septus, numero candente virorum,<br>
beatisque suis comitatus vatibus extat,<br>
clara quibus niveis effulgent tempora taenis.<br>
iamque sacerdotes nitidis in vestibus adsunt<br>
gestantes rutilas praemia vitae coronas<br>
submissique omnes genibusque reflexis adorant.<br>
'solus agius sanctusque Deus' vox omnibus una est.<br>
hinc Dominus geminam iubebit sistere plebem,<br>
imperat et iustos numero discerni malorum,<br>
indutosque iubet devicta morte vigorem<br>
semper inextinctam habere luminis auram,<br>
ire per antiqua semper florentia regna,<br>
ditia per nemora, semper amoena virecta,<br>
degere perpetuam praeclaro in corpore vitam.<br>
&nbsp;&nbsp;&nbsp;&nbsp;&nbsp;est locus Eois Domino dilectus in oris<br>
lux ubi clara nitet spiratque salubrior aura,<br>
aeternaque dies atque inmulabile tempus<br>
et secreta Deo regio ditissima campis<br>
beataque nimis sereno in cardine sedes.<br>
semper aer laetus semperque in luce futurus<br>
lenis et adspirans vitalia flamina ventus.<br>
omnia fert aequa solo prodivite tellus.<br>
florea libratis conflagrat purpura pratis,<br>
omnia praerutilam miscent non invida lucem,<br>
flos alium laetus suo lumine vestit amictum.<br>
hinc rosea niveo variantur semine rura<br>
et roseis nivea crispantur floribus arva.<br>
nescias illa quibus suavescant pulchrius arva<br>
aut quibus aetheria spiret felicius aura,<br>
quis melior specie vel plus praecellat honore.<br>
nunquam florigeris similes nascuntur in hortis,<br>
lilia nec nostris floruerunt talia campis,<br>
nec sic nostra rubent, mox ut rosa panditur, arva,<br>
purpura nec Tyrio sic est incocta rubore.<br>
gemma coloratis fulget speciosa lapillis,<br>
prasinus inde nitet, illinc carbunculus ardet,<br>
zmaragdusque lapis micantia lumina fundit.<br>
hic et odoriferis nascuntur cinnama virgis<br>
et viridi laetum folio conflagrat amomum.<br>
hic iacet ingenitum radiati luminis aurum<br>
et nemora alta lenens florenti vertice caelum<br>
virentisque gravant uberrima germina ramos.<br>
nulla suos similes porrexit India lucos,<br>
non ita densa levat viridis cacumina pinus,<br>
nec sic alta comas crispat vibrala cupressus,<br>
nec vernus melius floret cum tempore ramus.<br>
hic aliter celsae florent in vertice nigrae<br>
aeternumque virent solae sine grandine silvae.<br>
nulla cadunt folia, nullus flos tempore defit,<br>
robore conpacto viret et purpurat arbor.<br>
sed puto, flos ille rosa est, rubor aequus in illo,<br>
sic species, talem foliis adspirat odorem.<br>
stat cum flore novis arbor pulcherrima pomis<br>
vitalemque frugem felicia robora densant.<br>
mella viridatis conflagrant pinguia ramis,<br>
lac etiam plenis manat potabile rivis.<br>
vitam spirat ibi quidquid pia terra virescit<br>
beatoque simul quidquid de germine floret,<br>
atque solum pulchrae redolet medicabile Cretae.<br>
fons illic placidus perfundit agmine campos,<br>
quattuor inde rigant partita flumina terras.<br>
ver, puto, semper agit vestitus floribus aether.<br>
non frigus variat hiberni sideris auras,<br>
nec radiata micat pressis caloribus aestas.<br>
caelum luce sua serena temperat auras<br>
et reficit fetam meliore flamine terram.<br>
nox ibi nulla, sua defendunt astra tenebras.<br>
iraeque insidiaeque absunt et dira cupido,<br>
exclususque metus, pulsaeque a limite curae.<br>
hinc malus extremis relegatur exul in oris,<br>
beatosque labor vetitus contingere fines.<br>
illic prisca fides electa in sede quiescit.<br>
iustitia gaudens aeterno in foedere vivit<br>
et secura salus placidis laetatur in auris<br>
semper victura semperque in luce futura.<br>
hic quicumque pius aequi bonique colonus,<br>
quique Deum metuit innoxia mente tonantem<br>
atque suos coluit sacra pietate parentes<br>
et coluit sanctam semper sine crimine vitam<br>
aut inopem quotiens opibus solatus amicis<br>
atque laborantes nimium subvenit egenos,<br>
pauperis adiutor, solitus salvare pupillos,<br>
eruit et nocitos, subvenit crimine pressis,<br>
hospitibus carae tribuit sua pignera mensae,<br>
omnia divinis gessit sua munera iussis,<br>
non aliquem nocuit, non aliena cupivit,<br>
illi exultantes divinis laudibus omnes<br>
orantesque simul referunt ad sidera voces;<br>
psallentes Domino celebrant per gaudia grates<br>
bealamque viam nuntiis comitantibus ibunt.<br>
&nbsp;&nbsp;&nbsp;&nbsp;&nbsp;postquam haec Dominus felicia dona peregit<br>
et iustos pariter aeterna in regna remisit,<br>
et miseranda venit lugens sua crimina turba.<br>
fit gemitus, maerent lacrimis angentibus omnes<br>
testanturque sua crebris ululatibus acta.<br>
flammae pro meritis instantia tela tremescunt.<br>
angeli conripiunt iamiam prohibentque precari<br>
et prohibent seras paenitentiae fundere voces,<br>
iamque precum venia flamma veniente negatur.<br>
o miseri, quotiens vobis divina potestas<br>
innotuit, quotiens maiestas cognita veri!<br>
audistis sonitus, vidistis fulgora caeli,<br>
adsidue pluvias, ventorum et grandinis iras<br>
experti, quotiens noctesque diesque serenos!<br>
tempora fecundabant Dei munera donis:<br>
ver abundabat rosas, frugibus nec defuit aestas,<br>
autumnus varia praebebat mitia poma,<br>
semper hiems laetas glacialis fregit olivas.<br>
cuncta Deus tribuit, bonitas nec defuit ulla,<br>
nec per tanta Deum genus omne scivit humanum.<br>
terra Deum tremuit, pontus Dei nutu pependit<br>
et fluvius siccis trepidus refluxit harenis,<br>
et genitura Deum per omnia laeta fatetur.<br>
&nbsp;&nbsp;&nbsp;&nbsp;&nbsp;vos tamen hunc Dominum caeli terraeque negastis<br>
et iustos potius crudeli caede necastis<br>
praeconesque Dei plerique saepe fugastis.<br>
veritas in vobis pro crimine semper inhaesit.<br>
et ideo fructum capietis sementis, iniqui!<br>
noscitis ecce diem quem vos ridere soletis.<br>
ibitis in tenebras ignis et sulphuris altas<br>
ardendo saevas passuri doloribus iras.<br>
hos aeternae iubet Dominus discedere poenae,<br>
ire sub ardore semper sine fine gehennae,<br>
urgueri molem per stagna torrentia flammae.<br>
in flammas converti iubet elementa minantis<br>
atque omnem caeli descendere nubibus ignem.<br>
&nbsp;&nbsp;&nbsp;&nbsp;&nbsp;tunc avidus rapidos excludit tartarus ignis<br>
atque procellosas ructuabunt aequora flammas,<br>
totaque viventis confundit terra favillis,<br>
flammeus et sulcos aer vibrabit iratos<br>
atque omnibus facibus torrens armabitur orbis<br>
impetu tartareo frendent incendia mundo.<br>
illi praecipitem pulsi tolluntur in aestum,<br>
hinc fugiunt, illinc cursu referuntur acuto.<br>
obvia fit saeva flammae fugientibus ira,<br>
agnoscuntque suam iamiam de crimine poenam.<br>
iamque vaga nullo tellus possessa colono<br>
et maris extremis pressa sub fine profundo,<br>
qua sol emenso radios definit Olympo<br>
ortaque transacto conduntur sidera mundo.<br>
gliscit aer densis abstrusa luce tenebris,<br>
ultima secretis stagna flammantia rivis.<br>
est natura loci signatis ignea poenis,<br>
et palus infernis candens ardoribus ima<br>
intonat; horrificis fertur poenale caminis,<br>
aestuat et rapido turbatus vertice flammas<br>
in tormenta ruens fluctuanti gurgite flumen.<br>
torrida se cuncta caeno miscetur harena.<br>
huc captiva gemens mittetur turba malorum<br>
arsurumque (nefas!) scelerati corporis agmen.<br>
magnus plangor ibi fletu sociante clamorem<br>
et stridor rabidus; ululatus inde dolentum<br>
exsurget de flamma procul altusque sonoras<br>
ignis et ardentis gemilus consurgit in auras.<br>
&nbsp;&nbsp;&nbsp;&nbsp;&nbsp;tunc humana mali pendet conmissa propago,<br>
incipientque preces ad caelum tendere seras<br>
atque Deum nunc nosse volunt quem nosse nolebant.<br>
illic quisque suae fatebitur effera vitae<br>
nocentesque manus et saevas crimine mentes<br>
atque infanda sui testabitur effera vitae.<br>
iam primum quicumque Deum male senserat ante<br>
et vaga mentito coluisset numine saxa<br>
atque cruentatas signis sacraverat aras<br>
et picturatas timuit sine voce figuras<br>
ac falsi tenuis adoravit numinis umbras,<br>
et quemcumque malus seduxit protinus error,<br>
si quis adulter erat, natos quicumque necarat.<br>
si quocumque malo quis conscia mente vivebat<br>
aut rapto grassatus erat aut fraude clientis,<br>
si quis humano suas maculabat sanguine palmas<br>
atque latebrosa miscebat morte venena,<br>
tunc si quis vacuo scelerabat pectora furlo<br>
aut alieni mali lucro gaudebat iniquo,<br>
admisit quicumque nefas quodcumque malorum,<br>
altus ardor eos igni torquebit amaro,<br>
suppliciumque dabunt vivente funere cuncti<br>
sic hominum tolam maerentes servare turbam.<br>
haec adeo sancti quotiens cecinere prophetae,<br>
spiritu saepe Dei moniti dixere futura?<br>
sic Deus omnipotens voluit sua praemia nosci<br>
atque minas positae per talia legis<br>
miltendo plures caelestia verba clamantes.<br>
denique iussu Dei conpegit ossa prophetes<br>
et stupuit mota subito non sponte sepulcra,<br>
cineribus creta iacuisse corpora passis,<br>
surgere tunc vivos anima veniente miratus<br>
et cum voce sua ad caelum lendere palmas.<br>
illi quidem tumulos repetiere silentes<br>
servandique Dei diei cessere futuro:<br>
paulisper iussit retineri cubilibus imis,<br>
donec ille dies conpleto tempore magnus<br>
adveniat. cuncti Dominum cognoscite verum<br>
qui solus animam faciat conscendere lucem<br>
eandemque potest in Tartara trudere poenae<br>
et cui cuncta patet vitae mortisque potestas.<br>
posse Deo nam velle sat est, factumque dicendo<br>
ille meus solus metuendus sensibus imis.<br>
et quoniam leto cursus concluditur omnis,<br>
quicumque est hodie, secum sua vita feretur.<br>
et ideo, dum vita manet, dum carpere lucem,<br>
dum paeniteri licet, prius quam terminus aevi<br>
occupet incautos et nescia lumina solvat<br>
ultimus ille dies mortis qui lege tenetur,<br>
quod primum superest, carae vigilate saluti<br>
et faciles certique bonum deflectite cursum.<br>
post errata suis et pressa piacula sacris<br>
postque vagas nimium quae vos vexere procellas<br>
rectas adite vias et flumina laeta tenete.<br>
hinc laetis prius animis repellite crimen,<br>
et concreta diu proluatur pectore culpa;<br>
tunc conmissa mali mites abolete nefanda<br>
aeternisque Deum precibus placate tremendum,<br>
pessima cuncta bonis cedant, morialia vivis.<br>
quod servate novam iamiam sine crimine vitam<br>
et servate pias veroque in nomine mentes,<br>
ac veniam primis supplices rogate delictis.<br>
iamiam pura piis maturescant corda colonis,<br>
innocuasque manus precibus adtollite iustis<br>
laudibus et faciles divinis reddite voces,<br>
incipiantque bonis verisque adsuescere mentes<br>
divinaeque magis celebrentur munera legis,<br>
et memorate bona simulque invadite facta.<br>
sordida nitescant olim conmissa malorum,<br>
et meliora piis flagrabunt omnia vobis,<br>
horrendisque simul liberatur vita periclis<br>
atque aeterna suis veniet ad praemia votis.<br>
</BLOCKQUOTE></BLOCKQUOTE>
<hr><hr>
<p>
<p class=border></P>

<p>
<table border=0 cellspacing=15 cellpadding=0 align=CENTER> <tr> <td><a href="/tertullian.html">Tertullian</a> <td><a href="/christian.html">Christian Latin</a><td><a href="/index.html">The Latin Library</a> <td><a href="/classics.html">The Classics Page</a> </table>
</p>
</body>
</html>
</BODY>
</HTML>
