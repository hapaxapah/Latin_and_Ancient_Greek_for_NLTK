<html>
	<head>
		<title>
			Dante: Ecloga I
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>DANTES ALAGHERI IOHANNI DE VIRGILIO
</p>

<p class=border></P>

<p>
Vidimus in nigris albo patiente lituris<br>
Pyerio demulsa sinu modulamina nobis.<br>
Forte recensentes pastas de more capellas<br>
tunc ego sub quercu meus et Melibeus eramus.<br>
Ille quidem, cupiebat enim consciscere cantum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
"Tityre, quid Mopsus? quid vult? edissere " dixit.<br>
Ridebam, Mopse; magis et magis ille premebat.<br>
Victus amore sui, posito vix denique risu,<br>
"Stulte, quid insanis?" inquam: "tua cura capelle<br>
te potius poscunt, quamquam mala cenula turbet.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
Pascua sunt ignota tibi que Menalus alto<br>
vertice declivi celator solis inumbrat,<br>
herbarum varium florumque inpicta colore.<br>
Circuit hec humilis et tectus fronde saligna<br>
perpetuis undis a summo margine ripas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>
rorans alveolus, qui, quas mons desuper edit,<br>
sponte viam, qua mitis eat, se fecit aquarum.<br>
Mopsus in his, dum lenta boves per gramina ludunt,<br>
contemplare ovans hominum superumque labores:<br>
inde per inflatos calamos interna recludit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>
gaudia sic ut dulce melos armenta sequantur,<br>
placatique ruant campis de monte leones,<br>
et refluant unde, frondes et Menala nutent".<br>
"Tityre," tunc "si Mopsus" ait "decantat in herbis<br>
ignotis, ignota tamens sua carmina possum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25</span><br>
te mostrante, meis vagulis prodiscere capris".<br>
Hic ego quid pteram, cum sic instaret anhelus?<br>
"Montibus Aoniis Mopsus, Melibee, quot annis,<br>
dum satagunt alii causarum iura doceri,<br>
se dedit et sacris nemoris perpalluit umbra.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</span><br>
Vatificis prolutus aquis, et lacte canoro<br>
viscera plena ferens et plenus ad usque palatum,<br>
me vocat ad frondes versa Peneyde cretas".<br>
"Quid facies?" Melibeus ait: "tu tempora lauro<br>
semper inornata per pascua pastor habebis?"&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">35</span><br>
"O Melibee, decus vatum, quoque nomen in auras<br>
fluxit, et insomnem vix Mopsum Musa peregit",<br>
retuleram, cum sic dedit indignatio vocem:<br>
"Quantos balatus colles et prata sonabunt,<br>
si viridante coma fidibus peana ciebo!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">40</span><br>
Sed timeam saltus et rura ignara deorum.<br>
Nonne triumphales melius pexare capillos<br>
pe patrio, redeam si quando, abscondere canos<br>
fronde sub inserta solitum flavescere Sarno?"<br>
Ille: "Quis hoc dubitet? propter quod respice tempus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">45</span><br>
Tityre, quam velox; nam iam senuere capelle<br>
quas concepturis dedimus nos matribus hircos".<br>
Tunc ego: "Cum mundi circumflua corpora cantu<br>
astricoleque meo, velut infera regna, patebunt,<br>
devincire caput hedera lauroque iuvabit:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">50</span><br>
concedat Mopsus". "Mopsus" tunc ille "quid?" inquit.<br>
"Comica nonne vides ipsum reprehendere verba,<br>
tum quia femineo resonant ut trita labello,<br>
tum quia Castalias, pudet acceptare sorores?"<br>
ipse ego respondi, versus iterumque relegi,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">55</span><br>
Mopse, tuos. Tunc ille humeros contraxit et "Ergo<br>
quid faciemus" ait "Mopsum revocare volentes?"<br>
"Est mecum quam noscis ovis gratissima" dixi<br>
"ubera vix que ferre potest, tam lactis abundans;<br>
rupe sub ingenti carptas modo ruminat herbas;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">60</span><br>
nulli iuncta gregi nullis assuetaque caulis,<br>
sponte venire solet, numquam vi, poscere mulctram.<br>
Hanc ego prestolor manibus mulgere paratis,<br>
hac inplebo decem missurus vascula Mopso.<br>
Tu tamen interdum capros meditere petulcos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">65</span><br>
et duris crustis discas infingere dentes".<br>
Talias sub quercu Melibeus et ipse canebam<br>
parva tabernacla nobis dum farra coquebant.
</p>
<p class=border></P>
<p>
<table border=0 cellspacing=15 cellpadding=0 align=CENTER>
<tr>
	<td><a href="/dante.html">Dante</A>
	<td><a href="/medieval.html">Medieval Latin</A>
	<td><a href="/index.html">The Latin Library</A>
	<td><a href="/classics.html">The Classics Page</A>
</TABLE>
</p>
</BODY>
</HTML>