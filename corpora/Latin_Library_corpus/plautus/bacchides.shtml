<html>
	<head>
		<title>
			Plautus: Bacchides
		</title>
		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>
<p class=pagehead>T. MACCI PLAVTI BACCHIDES</p>

<p class=border></P>

<p>
<b>PERSONAE</B></p>

<p>
<b>PISTOCLERVS ADVLESCENS</B>
<br><b>BACCHIS-</B>
<br><b>BACCHIS-</B>
<br><b>SORORES MERETRICES</B></p>

<p>
<b>LYDVS PAEDAGOGVS</B>
<br><b>CHRYSALVS SERVVS</B>
<br><b>NICOBVLVS SENEX</B>
<br><b>MNESILOCHVS ADVLESCENS</B>
<br><b>PHILOXENVS SENEX</B>
<br><b>PARASITVS</B>
<br><b>PVER</B>
<br><b>ARTAMO LORARIVS</B>
<br><b>CLEOMACHVS MILES</B>
</p>

<p class=shortborder></p>

<p>
<b>FRAGMENTA</B></p>

<p>
<b>Non. 342M</B>
<br>quibus ingenium in animo utibilest, modicum et sine vernilitate
</p>

<p>
<b>Non. 172M</B>
<br>vincla, virgae, molae: saevitudo mala fit peior
</p>

<p>
<b>Char. GL 1.219K</B>
<br>converrite *** scopis, agite strenue
</p>

<p>
<b>Festus 169M</B>
<br>ecquis evocat
<br>cum nassiterna et cum aqua istum impurissimum?&nbsp;&nbsp;&nbsp;&nbsp;&nbsp;<font size=2>5</font>
</p>

<p>
<b>Pomp. C. art. Don. GL 5.199K</B>
<br>sicut lacte lactis similest
</p>

<p>
<b>Serv. A. 6.383</B>
<br><b>BACCHIS</B> illa mi cognominis fuit
</p>

<p>
<b>Serv. A. 12.7</B>
<br>(latro) suam qui auro vitam venditat
</p>

<p>
<b>Prisc. GL 2.575K</B>
<br>scio spiritum eius maiorem esse multo
<br>quam folles taurini habent, cum liquescunt&nbsp;&nbsp;&nbsp;&nbsp;&nbsp;&nbsp;<font size=2>10</font>
<br>petrae, ferrum ubi fit. &lt;Cuiatis tibi visust?>
<br>Praenestinum opino esse, ita erat gloriosus.
</p>

<p>
<b>Don. Ter. An. 1.2.34</B>
<br>neque &lt;id> haud subditiva gloria oppidum arbitror.
</p>

<p>
<b>Non. 334M</B>
<br><b>(PVER)</B> ne a quoquam acciperes alio mercedem annuam,
<br>nisi ab sese, nec cum quiquam limares caput.&nbsp;&nbsp;&nbsp;&nbsp;&nbsp;&nbsp;<font size=2>15</font>
</p>

<p>
<b>Non. 333M</B>
<br>limaces viri
</p>

<p>
<b>Non. 173M</B>
<br>cor meum, spes mea,
<br>mel meum, suavitudo, cibus, gaudium.
</p>

<p>
<b>Don. Ter. Eu. 4.2.13</B>
<br>sine te amem
</p>

<p>
<b>Non. 421M, Serv. A. 4.194</B>
<br>Cupidon tecum saevust anne Amor?&nbsp;&nbsp;&nbsp;&nbsp;&nbsp;&nbsp;<font size=2>20</font>
</p>

<p>
<b>Char. GL 1.201K</B>
<br>Vlixem audivi fuisse aerumnosissimum,
<br>qui annis viginti errans a patria afuit;
<br>verum hic adulescens multo Vlixem anteit ***
<br>qui ilico errat intra muros civicos.
</p>

<p>
<b>Serv. A. 10.493</B>
<br>quidquid est nomen sibi&nbsp;&nbsp;&nbsp;&nbsp;&nbsp;<font size=2>25</font>
</p>

<p>
<b>Char. GL 1.229K, Non. 6M</B>
<br><b>(PISTOCLERVS)</B> quae sodalem atque me exercitos habet
</p>

<p>
<b>Non. 102M</B>
<br>nam credo cuivis excantare cor potes.
</p>

<p>
<b>Char. GL 1.200K</B>
<br>sin lenocinium forte collibitum est tibi,
<br>videas mercedis quid tibi est aecum dari,
<br>ne istac aetate me sectere gratiis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>30</font>
</p>

<p>
<b>Char. GL 1.123K</B>
<br>Arabus
</p>

<p class=shortborder></p>

<p>
<b>ACTVS I</B>
</p>

<p>
<b>I.i</B>
<br><b>BACCHIS</B> Quid si hoc potis est ut tu taceas, ego loquar? <b>SOROR&nbsp;&nbsp;
</B>35</font>
<br>&nbsp;&nbsp;&nbsp;&nbsp;&nbsp;&nbsp;&nbsp;&nbsp;Lepide, licet.
<br><b>BACCH.</B> Vbi me fugiet memoria, ibi tu facito ut subvenias, soror.
<br><b>SOR.</B> Pol magis metuo, ne defuerit mi in monendo oratio.
<br><b>BACCH.</B> Pol ego metuo, lusciniolae ne defuerit cantio.
<br>sequere hac. <b>PISTOCLERVS</B> Quid agunt duae germanae meretrices
cognomines?
<br>quid in consilio consuluistis? <b>BACCH.</B> Bene. <b>PIST.</B> Pol
haud meretricium est.&nbsp;&nbsp;&nbsp;&nbsp;&nbsp;<font size=2>40</font>
<br><b>BACCH.</B> Miserius nihil est quam mulier. <b>PIST.</B> Quid esse
dices dignius?
<br><b>BACCH.</B> Haec ita me orat, sibi qui caveat aliquem ut hominem
reperiam,
<br>ut istunc militem &#151; ut, ubi emeritum sibi sit, se revehat domum.
<br>id, amabo te, huic caveas. <b>PIST.</B> Quid isti caveam? <b>B.</B>
Vt revehatur domum,
<br>ubi ei dediderit operas, ne hanc ille habeat pro ancilla sibi;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>45</font>
<br>nam si haec habeat aurum quod illi renumeret, faciat lubens.
<br><b>P.</B> Vbi nunc is homost? <b>B.</B> Iam hic credo aderit. sed hoc
idem apud nos rectius
<br>poteris agere; atque is dum veniat, sedens ibi opperibere.
<br>eadem biberis, eadem dedero tibi, ubi biberis, savium.
<br><b>P.</B> Viscus merus vostrast blanditia. <b>B.</B> Quid iam? <b>P.</B>
Quia enim intellego,&nbsp;&nbsp;&nbsp;&nbsp;&nbsp;&nbsp;<font size=2>50</font>
<br>duae unum expetitis palumbem, ~ perii harundo alas verberat.
<br>non ego istuc facinus mihi, mulier, conducibile esse arbitror.
<br><b>BACCH.</B> Qui, amabo? <b>PIST.</B> Quia, Bacchis, bacchas metuo
et bacchanal tuom.
<br><b>BACCH.</B> Quid est? quid metuis? ne tibi lectus malitiam apud me
suadeat?
<br><b>PIST.</B> Magis illectum tuom quam lectum metuo. mala tu es bestia.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>55</font>
<br>nam huic aetati non conducit, mulier, latebrosus locus.
<br><b>BACCH.</B> Egomet, apud me &lt;si> quid stulte facere cupias, prohibeam.
<br>sed ego apud me te esse ob eam rem, miles cum veniat, volo,
<br>quia, cum tu aderis, huic mihique haud faciet quisquam iniuriam:
<br>tu prohibebis, et eadem opera tuo sodali operam dabis;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>60</font>
<br>et ille adveniens tuam med esse amicam suspicabitur.
<br>quid, amabo, opticuisti? <b>PIST.</B> Quia istaec lepida sunt memoratui:
<br>eadem in usu atque ubi periclum facias, aculeata sunt,
<br>animum fodicant, bona distimulant, facta et famam sauciant.
<br><b>SOR.</B> Quid ab hac metuis? <b>PIST.</B> Quid ego metuam rogitas?
adulescens homo&nbsp;&nbsp;&nbsp;&nbsp;&nbsp;&nbsp;<font size=2>65</font>
<br>penetrem me huius modi in palaestram, ubi damnis desudascitur?
<br>[ubi pro disco damnum capiam, pro cursura dedecus?]
<br><b>BACCH.</B> Lepide memoras. <b>PIST.</B> Vbi ego capiam pro machaera
turturem,
<br>[ubique imponat in manum alius mihi pro cestu cantharum]
<br>pro galea scaphium, pro insigni sit corolla plectilis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>70</font>
<br>pro hasta talos, pro lorica malacum capiam pallium,
<br>ubi mihi pro equo lectus detur, scortum pro scuto accubet?
<br>apage a me, apage. <b>B.</B> Ah, nimium ferus es. <b>P.</B> Mihi sum.
<b>B.</B>
Malacissandus es.
<br>equidem tibi do hanc operam. <b>PIST.</B> Ah, nimium pretiosa es operaria.
<br><b>BACCH.</B> Simulato me amare. <b>PIST.</B> Vtrum ego istuc iocon
adsimulem an serio?&nbsp;&nbsp;&nbsp;&nbsp;&nbsp;&nbsp;&nbsp;<font size=2>75</font>
<br><b>BACCH.</B> Heia, hoc agere meliust. miles quom huc adveniat, te
volo
<br>me amplexari. <b>PIST.</B> Quid eo mi opus est? <b>BACCH.</B> Vt ille
te videat volo.
<br>scio quid ago. <b>PIST.</B> Et pol ego scio quid metuo. sed quid ais?
<b>B.</B>
Quid est?
<br><b>PIST.</B> Quid si apud te eveniat desubito prandium aut potatio
<br>forte aut cena, ut solet in istis fieri conciliabulis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>80</font>
<br>ubi ego tum accumbam? <b>BACCH.</B> Apud me, mi anime, ut lepidus cum
lepida accubet.
<br>locus hic apud nos, quamvis subito venias, semper liber est.
<br>ubi tu lepide voles esse tibi, 'mea rosa', mihi dicito
<br>'dato qui bene sit': ego ubi bene sit tibi locum lepidum dabo.
<br><b>PIST.</B> Rapidus fluvius est hic, non hac temere transiri potest.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>85</font>
<br><b>BACCH.</B> Atque ecastor apud hunc fluvium aliquid perdundumst tibi.
<br>manum da et sequere. <b>P.</B> Aha, minime. <b>B.</B> Quid ita? <b>P.</B>
Quia istoc in lecebrosius
<br>fieri nil potest: nox mulier vinum homini adulescentulo.
<br><b>BACCH.</B> Age igitur, equidem pol nihili facio nisi causa tua.
<br>ille quidem hanc abducet; tu nullus adfueris, si non lubet.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>90</font>
<br><b>PIST.</B> Sumne autem nihili, qui nequeam ingenio moderari meo?
<br><b>B.</B> Quid est quod metuas? <b>P.</B> Nihil est, nugae. mulier,
tibi me emancupo:
<br>tuos sum, tibi dedo operam. <b>B.</B> Lepidu's. nunc ego te facere
hoc volo.
<br>ego sorori meae cenam hodie dare volo viaticam:
<br>eo tibi argentum iubebo iam intus ecferri foras;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>95</font>
<br>tu facito opsonatum nobis sit opulentum opsonium.
<br><b>PIST.</B> Ego opsonabo, nam id flagitium meum sit, mea te gratia
<br>et operam dare mi et ad eam operam facere sumptum de tuo.
<br><b>BACCH.</B> At ego nolo dare te quicquam. <b>P.</B> Sine. <b>B.</B>
Sino equidem, si lubet.
<br>propera, amabo. <b>PIST.</B> Prius hic adero quam te amare desinam.&#151;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>100</font>
<br><b>SOR.</B> Bene me accipies advenientem, mea soror. <b>BACCH.</B>
Quid ita, obsecro?
<br><b>SOR.</B> Quia piscatus meo quidem animo hic tibi hodie evenit bonus.
<br><b>BACCH.</B> Meus ille quidemst. tibi nunc operam dabo de Mnesilocho,
soror,
<br>ut hic accipias potius aurum, quam hinc eas cum milite.
<br><b>SOR.</B> Cupio. <b>BACCH.</B> Dabitur opera. aqua calet: eamus hinc
intro, ut laves.&nbsp;&nbsp;&nbsp;&nbsp;&nbsp;&nbsp;<font size=2>105</font>
<br>nam uti navi vecta es, credo timida es. <b>SOR.</B> Aliquantum, soror.
<br>[simul huic nescio cui, turbare qui huc it, decedamus * ]
<br><b>BACCH.</B> Sequere hac igitur me intro in lectum, ut sedes lassitudinem.
</p>

<p>
<b>I.ii</B>
<br><b>LYDVS</B> Iam dudum, Pistoclere, tacitus te sequor,
<br>expectans quas tu res hoc ornatu geras.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>110</font>
<br>namque ita me di ament, ut Lycurgus mihi quidem
<br>videtur posse hic ad nequitiam adducier.
<br>quo nunc capessis ted hinc adversa via
<br>cum tanta pompa? <b>PISTOCLERVS</B> Huc. <b>LYD.</B> Quid huc? quis
istic habet?
<br><b>PIST.</B> Amor, Voluptas, Venus, Venustas, Gaudium,&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>115</font>
<br>Iocus, Ludus, Sermo, Suavisaviatio.
<br><b>LYD.</B> Quid tibi commercist cum dis damnosissimis?
<br><b>PIST.</B> Mali sunt homines, qui bonis dicunt male;
<br>tu dis nec recte dicis: non aequom facis.
<br><b>LYD.</B> An deus est ullus Suavisaviatio?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>120</font>
<br><b>PIST.</B> An non putasti esse umquam? o Lyde, es barbarus;
<br>quem ego sapere nimio censui plus quam Thalem,
<br>is stultior es barbaro poticio,
<br>qui tantus natu deorum nescis nomina.
<br><b>LYD.</B> Non hic placet mi ornatus. <b>PIST.</B> Nemo ergo tibi&nbsp;&nbsp;&nbsp;&nbsp;&nbsp;<font size=2>125</font>
<br>haec apparavit: mihi paratum est quoi placet.
<br><b>LYD.</B> Etiam me advorsus exordire argutias?
<br>qui si decem habeas linguas, mutum esse addecet.
<br><b>PIST.</B> Non omnis aetas, Lyde, ludo convenit.
<br>magis unum in mentemst mihi nunc, satis ut commode&nbsp;&nbsp;&nbsp;&nbsp;&nbsp;<font size=2>130</font>
<br>pro dignitate opsoni haec concuret cocus.
<br><b>LYD.</B> Iam perdidisti te atque me atque operam meam,
<br>qui tibi nequiquam saepe monstravi bene.
<br><b>PIST.</B> Ibidem ego meam operam perdidi, ubi tu tuam:
<br>tua disciplina nec mihi prodest nec tibi.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>135</font>
<br><b>LYD.</B> O praeligatum pectus. <b>PIST.</B> Odiosus mihi es.
<br>tace atque sequere, Lyde, me. <b>LYD.</B> Illuc sis vide,
<br>non paedagogum iam me, sed Lydum vocat.
<br><b>PIST.</B> Non par videtur neque sit consentaneum,
<br>cum haec &lt;qui emit> intus sit et cum amica accubet&nbsp;&nbsp;&nbsp;&nbsp;&nbsp;&nbsp;<font size=2>140</font>
<br>cumque osculetur et convivae alii accubent,
<br>praesentibus illis paedagogus una ut siet.
<br><b>LYD.</B> An hoc ad eas res opsonatumst, obsecro?
<br><b>PIST.</B> Sperat quidem animus: quo evenat dis in manust.
<br><b>LYD.</B> Tu amicam habebis? <b>PIST.</B> Cum videbis, tum scies.&nbsp;&nbsp;&nbsp;&nbsp;
145</font>
<br><b>LYD.</B> Immo neque habebis neque sinam. i prorsum domum.
<br><b>PIST.</B> Omitte, Lyde, ac cave malo. <b>LYD.</B> Quid? cave malo?
<br><b>PIST.</B> Iam excessit mi aetas ex magisterio tuo.
<br><b>LYD.</B> O barathrum, ubi nunc es? ut ego te usurpem lubens.
<br>[video nimio iam multo plus quam volueram.]&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>150</font>
<br>vixisse nimio satiust iam quam vivere.
<br>magistron quemquam discipulum minitarier?
<br>[nil moror discipulos mihi iam plenos sanguinis:
<br>valens afflictat me vacivom virium.]
<br><b>PIST.</B> Fiam, ut ego opinor, Hercules, tu autem Linus.&nbsp;&nbsp;&nbsp;
155</font>
<br><b>LYD.</B> Pol metuo magis, ne Phoenix tuis factis fuam
<br>teque ad patrem esse mortuom renuntiem.
<br><b>PIST.</B> Satis historiarumst. <b>LYD.</B> Hic vereri perdidit.
<br>compendium edepol haud aetati optabile
<br>fecisti, cum istanc nactu's inpudentiam.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>160</font>
<br>occisus hic homo est. ecquid in mentem est tibi
<br>patrem tibi esse? <b>PIST.</B> Tibi ego an tu mihi servos es?
<br><b>LYD.</B> Peior magister te istaec docuit, non ego.
<br>nimio es tu ad istas res discipulus docilior,
<br>quam ad illa quae te docui, ubi operam perdidi.&nbsp;&nbsp;&nbsp;&nbsp;&nbsp;&nbsp;<font size=2>165</font>
<br>[edepol fecisti furtum in aetatem malum
<br>cum istaec flagitia me celavisti et patrem.]
<br><b>PIST.</B> Istactenus tibi, Lyde, libertas datast
<br>orationis. satis est. sequere hac me ac tace.&#151;
</p>

<p class=shortborder></p>

<p>
<b>ACTVS II</B>
</p>

<p>
<b>II.i</B>
<br><b>CHRYSALVS</B> Erilis patria, salve, quam ego biennio,&nbsp;&nbsp;&nbsp;&nbsp;&nbsp;<font size=2>170</font>
<br>postquam hinc in Ephesum abii, conspicio lubens.
<br>saluto te, vicine Apollo, qui aedibus
<br>propinquos nostris accolis, veneroque te,
<br>ne Nicobulum me sinas nostrum senem
<br>prius convenire quam sodalem viderim&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>175</font>
<br>Mnesilochi Pistoclerum, quem ad epistulam
<br>Mnesilochus misit super amica Bacchide.
</p>

<p>
<b>II.ii</B>
<br><b>PISTOCLERVS</B> Mirumst me ut redeam te opere tanto quaesere,
<br>qui abire hinc nullo pacto possim, si velim:
<br>ita me vadatum amore vinctumque adtines.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>180</font>
<br><b>CHRYS.</B> Pro di immortales, Pistoclerum conspicor.
<br>o Pistoclere, salve. <b>PIST.</B> Salve, Chrysale.
<br><b>CHRYS.</B> Compendi verba multa iam faciam tibi.
<br>venire tu me gaudes: ego credo tibi;
<br>hospitium et cenam pollicere, ut convenit&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>185</font>
<br>peregre advenienti: ego autem venturum adnuo.
<br>salutem tibi ab sodali solidam nuntio:
<br>rogabis me ubi sit: vivit. <b>PIST.</B> Nempe recte valet?
<br><b>CHRYS.</B> Istuc volebam ego ex te percontarier.
<br><b>PIST.</B> Qui scire possum? <b>CHRYS.</B> Nullus plus. <b>PIST.</B>
Quemnam ad modum?&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>190</font>
<br><b>CHRYS.</B> Quia si illa inventa est, quam ille amat, recte valet;
<br>si non inventa est, minus valet moribundusque est.
<br>animast amica amanti: si abest, nullus est;
<br>si adest, res nullast: ipsus est &#151; nequam et miser.
<br>sed tu quid factitasti mandatis super?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>195</font>
<br><b>PIST.</B> Egon ut, quod ab illoc attigisset nuntius,
<br>non impetratum id advenienti ei redderem?
<br>regiones colere mavellem Acherunticas.
<br><b>CHRYS.</B> Eho, an invenisti Bacchidem? <b>PIST.</B> Samiam quidem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>199-200</font>
<br><b>CHRYS.</B> Vide quaeso, ne quis tractet illam indiligens;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>201</font>
<br>scis tu ut confringi vas cito Samium solet.
<br><b>PIST.</B> Iamne ut soles? <b>CHRYS.</B> Dic ubi ea nunc est, obsecro.
<br><b>PIST.</B> Hic, exeuntem me unde aspexisti modo.
<br><b>CHRYS.</B> Vt istuc est lepidum: proximae viciniae&nbsp;&nbsp;&nbsp;&nbsp;&nbsp;&nbsp;&nbsp;<font size=2>205</font>
<br>habitat. ecquidnam meminit Mnesilochi? <b>PIST.</B> Rogas?
<br>immo unice unum plurimi pendit. <b>CHRYS.</B> Papae.
<br><b>PIST.</B> Immo ut eam credis? misera amans desiderat.
<br><b>CHRYS.</B> Scitum istuc. <b>PIST.</B> Immo, Chrysale, em non tantulum
<br>umquam intermittit tempus quin eum nominet.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>210</font>
<br><b>CHRYS.</B> Tanto hercle melior. <b>PIST.</B> Immo &#151; <b>CHRYS.</B>
Immo hercle abiero
<br>potius. <b>PIST.</B> Num invitus rem bene gestam audis eri?
<br><b>CHRYS.</B> Non res, sed actor mihi cor odio sauciat.
<br>etiam Epidicum, quam ego fabulam aeque ac me ipsum amo,
<br>nullam aeque invitus specto, si agit Pellio.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>215</font>
<br>sed Bacchis etiam fortis tibi visast? <b>PIST.</B> Rogas?
<br>ni nanctus Venerem essem, hanc Iunonem dicerem.
<br><b>CHRYS.</B> Edepol, Mnesiloche, ut hanc rem natam intellego,
<br>quod ames paratumst: quod des inventost opus.
<br>nam istic fortasse auro est opust. <b>PIST.</B> Philippeo quidem.&nbsp;&nbsp;&nbsp;&nbsp;&nbsp;&nbsp;<font size=2>220</font>
<br><b>CHRYS.</B> Atque eo fortasse iam opust. <b>PIST.</B> Immo etiam
prius:
<br>nam iam huc adveniet miles. <b>CHRYS.</B> Et miles quidem?
<br><b>PIST.</B> Qui de amittenda Bacchide aurum hic exiget.
<br><b>CHRYS.</B> Veniat quando volt, atque ita ne mihi sit morae.
<br>domist: non metuo nec &lt;ego> quoiquam supplico,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>225</font>
<br>dum quidem hoc valebit pectus perfidia meum.
<br>abi intro, ego hic curabo. tu intus dicito
<br>Mnesilochum adesse Bacchidi. <b>PIST.</B> Faciam ut iubes.&#151;
<br><b>CHRYS.</B> Negotium hoc ad me adtinet aurarium.
<br>mille et ducentos Philippos attulimus aureos&nbsp;&nbsp;&nbsp;&nbsp;&nbsp;&nbsp;&nbsp;<font size=2>230</font>
<br>Epheso, quos hospes debuit nostro seni.
<br>inde ego hodie aliquam machinabor machinam,
<br>unde aurum efficiam amanti erili filio.
<br>sed foris concrepuit nostra: quinam exit foras?
</p>

<p>
<b>II.iii</B>
<br><b>NICOBVLVS</B> Ibo in Piraeum, visam ecquae advenerit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>235</font>
<br>in portum ex Epheso navis mercatoria.
<br>nam meus formidat animus, nostrum tam diu
<br>ibi desidere neque redire filium.
<br><b>CHRYS.</B> Extexam ego illum pulchre iam, si di volunt.
<br>haud dormitandumst: opus est chryso Chrysalo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>240</font>
<br>adibo hunc, quem quidem ego hodie faciam hic arietem
<br>Phrixi, itaque tondebo auro usque ad vivam cutem.
<br>servos salutat Nicobulum Chrysalus.
<br><b>NIC.</B> Pro di immortales, Chrysale, ubi mist filius?
<br><b>CHRYS.</B> Quin tu salutem primum reddis quam dedi?&nbsp;&nbsp;&nbsp;&nbsp;&nbsp;&nbsp;<font size=2>245</font>
<br><b>NIC.</B> Salve. sed ubinamst Mnesilochus? <b>CHRYS.</B> Vivit, valet.
<br><b>NIC.</B> Venitne? <b>CHRYS.</B> Venit. <b>NIC.</B> Euax, aspersisti
aquam.
<br>benene usque valuit? <b>CHRYS.</B> Pancratice atque athletice.
<br><b>NIC.</B> Quid hoc? qua causa eum in Ephesum miseram,
<br>accepitne aurum ab hospite Archidemide?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>250</font>
<br><b>CHRYS.</B> Heu, cor meum et cerebrum, Nicobule, finditur,
<br>istius hominis ubi fit quomque mentio.
<br>tun hospitem illum nominas hostem tuom?
<br><b>NIC.</B> Quid ita, obsecro hercle? <b>CHRYS.</B> Quia edepol certo
scio,
<br>Volcanus, Luna, Sol, Dies, dei quattuor,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>255</font>
<br>scelestiorem nullum inluxere alterum.
<br><b>NIC.</B> Quamne Archidemidem? <b>CHRYS.</B> Quam, inquam, Archidemidem.
<br><b>NIC.</B> Quid fecit? <b>CHRYS.</B> Quid non fecit? quin tu id me
rogas?
<br>primumdum infitias ire coepit filio,
<br>negare se debere tibi triobulum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>260</font>
<br>continuo antiquom hospitem nostrum sibi
<br>Mnesilochus advocavit, Pelagonem senem;
<br>eo praesente homini extemplo ostendit symbolum,
<br>quem tute dederas, ad eum ut ferret, filio.
<br><b>NIC.</B> Quid ubi ei ostendit symbolum? <b>CHRYS.</B> Infit dicere&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>265</font>
<br>adulterinum et non eum esse symbolum.
<br>quotque innocenti ei dixit contumelias!
<br>adulterare eum aibat rebus ceteris.
<br><b>NIC.</B> Habetin aurum? id mihi dici volo.
<br><b>CHRYS.</B> Postquam quidem praetor recuperatores dedit,&nbsp;&nbsp;&nbsp;&nbsp;&nbsp;&nbsp;<font size=2>270</font>
<br>damnatus demum, vi coactus reddidit
<br>ducentos et mille Philippum. <b>NIC.</B> Tantum debuit.
<br><b>CHRYS.</B> Porro etiam ausculta pugnam quam voluit dare.
<br><b>NIC.</B> Etiamnest quid porro? <b>CHRYS.</B> Em, accipitrina haec
nunc erit.
<br><b>NIC.</B> Deceptus sum, Autolyco hospiti aurum credidi.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>275</font>
<br><b>CHRYS.</B> Quin tu audi. <b>NIC.</B> Immo ingenium avidi haud pernoram
hospitis.
<br><b>CHRYS.</B> Postquam aurum abstulimus, in navem conscendimus,
<br>domi cupientes. forte ut adsedi in stega,
<br>dum circumspecto, atque ego lembum conspicor
<br>longum, strigorem maleficum exornarier.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>280</font>
<br><b>NIC.</B> Perii hercle, lembus ille mihi laedit latus.
<br><b>CHRYS.</B> Is erat communis cum hospite et praedonibus.
<br><b>NIC.</B> Adeon me fuisse fungum, ut qui illi crederem,
<br>cum mi ipsum nomen eius Archidemides
<br>clamaret dempturum esse, si quid crederem?&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>285</font>
<br><b>CHRYS.</B> Is lembus nostrae navi insidias dabat.
<br>occepi ego observare eos quam rem gerant.
<br>interea e portu nostra navis solvitur.
<br>ubi portu eximus, homines remigio sequi,
<br>neque aves neque venti citius. quoniam sentio&nbsp;&nbsp;&nbsp;&nbsp;&nbsp;&nbsp;<font size=2>290</font>
<br>quae res gereretur, navem extemplo statuimus.
<br>quoniam vident nos stare, occeperunt ratem
<br>turbare in portu. <b>NIC.</B> Edepol mortalis malos.
<br>quid denique agitis? <b>CHRYS.</B> Rursum in portum recipimus.
<br><b>NIC.</B> Sapienter factum a vobis. quid illi postea?&nbsp;&nbsp;&nbsp;&nbsp;&nbsp;&nbsp;&nbsp;<font size=2>295</font>
<br><b>CHRYS.</B> Revorsionem ad terram faciunt vesperi.
<br><b>NIC.</B> Aurum hercle auferre voluere: ei rei operam dabant.
<br><b>CHRYS.</B> Non me fefellit, sensi, eo exanimatus fui.
<br>quoniam videmus auro insidias fieri,
<br>capimus consilium continuo; postridie&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>300</font>
<br>auferimus aurum omne illis praesentibus,
<br>palam atque aperte, ut illi id factum sciscerent.
<br><b>NIC.</B> Scite hercle. cedo quid illi? <b>CHRYS.</B> Tristes ilico,
<br>quom extemplo a portu ire nos cum auro vident,
<br>subducunt lembum capitibus quassantibus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>305</font>
<br>nos apud Theotimum omne aurum deposivimus,
<br>qui illic sacerdos est Dianae Ephesiae.
<br><b>NIC.</B> Quis istic Theotimust? <b>CHRYS.</B> Megalobuli filius,
<br>qui nunc in Ephesost Ephesiis carissimus.
<br><b>NIC.</B> Ne ille hercle mihi sit multo tanto carior,&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>310</font>
<br>si me illo auro tanto circumduxerit.
<br><b>CHRYS.</B> Quin in eapse aede Dianai conditumst;
<br>ibidem publicitus servant. <b>NIC.</B> Occidistis me;
<br>nimio hic privatim servaretur rectius.
<br>sed nilne attulistis inde auri domum?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>315</font>
<br><b>CHRYS.</B> Immo etiam. verum quantum attulerit nescio.
<br><b>NIC.</B> Quid? nescis? <b>CHRYS.</B> Quia Mnesilochus noctu clanculum
<br>devenit ad Theotimum, nec mihi credere
<br>nec cuiquam in navi voluit: eo ego nescio
<br>quantillum attulerit; verum haud permultum attulit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>320</font>
<br><b>NIC.</B> Etiam dimidium censes? <b>CHRYS.</B> Non edepol scio;
<br>verum haud opinor. <b>NIC.</B> Fertne partem tertiam?
<br><b>CHRYS.</B> Non hercle opinor; verum verum nescio.
<br>profecto de auro nil scio nisi nescio.
<br>nunc tibimet illuc navi capiundumst iter,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>325</font>
<br>ut illud reportes aurum ab Theotimo domum.
<br>atque heus tu. <b>NIC.</B> Quid vis? <b>CHRYS.</B> Anulum gnati tui
<br>facito ut memineris ferre. <b>NIC.</B> Quid opust anulo?
<br><b>CHRYS.</B> Quia id signumst cum Theotimo, qui eum illi adferet,
<br>ei aurum ut reddat. <b>NIC.</B> Meminero, et recte mones.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>330</font>
<br>sed divesne est istic Theotimus? <b>CHRYS.</B> Etiam rogas?
<br>quin auro habeat soccis subpactum solum?
<br><b>NIC.</B> Cur ita fastidit? <b>CHRYS.</B> Tantas divitias habet;
<br>nescit quid faciat auro. <b>NIC.</B> Mihi dederit velim.
<br>sed qui praesente id aurum Theotimo datumst?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>335</font>
<br><b>CHRYS.</B> Populo praesente: nullust Ephesi quin sciat.
<br><b>NIC.</B> Istuc sapienter saltem fecit filius,
<br>cum diviti homini id aurum servandum dedit;
<br>ab eo licebit quamvis subito sumere.
<br><b>CHRYS.</B> Immo em tantisper numquam te morabitur,&nbsp;&nbsp;&nbsp;&nbsp;&nbsp;&nbsp;<font size=2>340</font>
<br>quin habeas illud quo die illuc veneris.
<br><b>NIC.</B> Censebam me effugisse a vita marituma,
<br>ne navigarem tandem hoc aetatis senex;
<br>id mi haud, utrum velim, licere intellego:
<br>ita bellus hospes fecit Archidemides.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>345</font>
<br>ubi nunc est ergo meus Mnesilochus filius?
<br><b>CHRYS.</B> Deos atque amicos iit salutatum ad forum.
<br><b>NIC.</B> At ego hinc ad illum, ut convenam quantum potest.&#151;
<br><b>CHRYS.</B> Ille est oneratus recte et plus iusto vehit.
<br>exorsa haec tela non male omnino mihi est:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>350</font>
<br>ut amantem erilem copem facerem filium,
<br>ita feci, ut auri quantum vellet sumeret,
<br>quantum autem lubeat reddere ut reddat patri.
<br>senex in Ephesum ibit aurum arcessere,
<br>hic nostra agetur aetas in malacum modum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>355</font>
<br>siquidem hic relinquet neque secum abducet senex
<br>med et Mnesilochum. quas ego hic turbas dabo!
<br>sed quid futurumst, cum hoc senex resciverit,
<br>cum se excucurrisse illuc frustra sciverit
<br>nosque aurum abusos? quid mihi fiet postea?&nbsp;&nbsp;&nbsp;&nbsp;&nbsp;&nbsp;<font size=2>360</font>
<br>credo hercle adveniens nomen mutabit mihi
<br>facietque extemplo Crucisalum me ex Chrysalo.
<br>aufugero hercle, si magis usus venerit.
<br>si ero reprehensus, macto ego illum infortunio:
<br>si illi sunt virgae ruri, at mihi tergum domist.&nbsp;&nbsp;&nbsp;&nbsp;&nbsp;&nbsp;&nbsp;<font size=2>365</font>
<br>nunc ibo, erili filio hanc fabricam dabo
<br>super auro amicaque eius inventa Bacchide.&#151;
</p>

<p class=shortborder></p>

<p>
<b>ACTVS III</B>
</p>

<p>
<b>III.i</B>
<br><b>LYDVS</B> Pandite atque aperite propere ianuam hanc Orci, obsecro.
<br>nam equidem haud aliter esse duco, quippe quo nemo advenit,
<br>nisi quem spes reliquere omnes, esse ut frugi possiet.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>370</font>
<br>Bacchides non Bacchides, sed bacchae sunt acerrumae.
<br>apage istas a me sorores, quae hominum sorbent sanguinem.
<br>omnis ad perniciem instructa domus opime atque opipare&#151;
<br>quae ut aspexi, me continuo contuli protinam in pedes.
<br>egone ut haec conclusa gestem clanculum? ut celem patrem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>375</font>
<br>Pistoclere, tua flagitia aut damna aut desidiabula?
<br>[quibus patrem et me teque amicosque omnes affectas tuos
<br>ad probrum, damnum, flagitium appellere una et perdere.]
<br>neque mei neque te tui intus puditumst factis quae facis,
<br>quibus tuom patrem meque una, amicos, adfinis tuos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>380</font>
<br>tua infamia fecisti gerulifigulos flagiti.
<br>[nunc prius quam malum istoc addis, certumst iam dicam patri]
<br>de me hanc culpam demolibor iam et seni faciam palam,
<br>ut eum ex lutulento caeno propere hinc eliciat foras.&#151;
</p>

<p>
<b>III.ii</B>
<br><b>MNESILOCHVS</B> Multimodis meditatus egomet mecum sum, et ita esse
arbitror:&nbsp;&nbsp;&nbsp;&nbsp;&nbsp;<font size=2>385</font>
<br>homini amico, qui est amicus ita uti nomen possidet,
<br>nisi deos ei nil praestare; id opera expertus sum esse ita.
<br>nam ut in Ephesum hinc abii &#151; hoc factumst ferme abhinc biennium&#151;
<br>ex Epheso huc ad Pistoclerum meum sodalem litteras
<br>misi, amicam ut mi inveniret Bacchidem. illum intellego&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>390</font>
<br>invenisse, ut servos meus mi nuntiavit Chrysalus.
<br>condigne is quam techinam de auro advorsum meum fecit patrem,
<br>ut mi amanti copia esset. [sed eccum video incedere.]
<br>nam pol quidem meo animo ingrato homine nihil inpensiust;
<br>malefactorem amitti satius quam relinqui beneficum;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>395</font>
<br>nimio inpendiosum praestat te quam ingratum dicier:
<br>illum laudabunt boni, hunc etiam ipsi culpabunt mali.
<br>qua me causa magis cum cura esse aecum, obvigilatost opus.
<br>nunc, Mnesiloche, specimen specitur, nunc certamen cernitur,
<br>sisne necne ut esse oportet, malus, bonus quoivis modi,&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>400</font>
<br>iustus iniustus, malignus largus, comis incommodus.
<br>cave sis te superare servom siris faciundo bene.
<br>utut eris, moneo, haud celabis. sed eccos video incedere
<br>patrem sodalis et magistrum. hinc auscultabo quam rem agant.
</p>

<p>
<b>III.iii</B>
<br><b>LYDVS</B> Nunc experiar, sitne aceto tibi cor acre in pectore.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>405</font>
<br>sequere. <b>PHILOXENVS</B> Quo sequar? quo ducis nunc me? <b>LYD.</B>
Ad illam quae tuom
<br>perdidit, pessum dedit tibi filium unice unicum.
<br><b>PHIL.</B> Heia, Lyde, leniter qui saeviunt sapiunt magis.
<br>minus mirandumst, illaec aetas si quid illorum facit,
<br>quam si non faciat. feci ego istaec itidem in adulescentia.&nbsp;&nbsp;&nbsp;&nbsp;&nbsp;&nbsp;<font size=2>410</font>
<br><b>LYD.</B> Ei mihi, ei mihi, istaec illum perdidit assentatio.
<br>nam absque te esset, ego illum haberem rectum ad ingenium bonum:
<br>nunc propter te tuamque pravos factus est fiduciam
<br>Pistoclerus. <b>MNES.</B> Di immortales, meum sodalem hic nominat.
<br>quid hoc negoti est, Pistoclerum Lydus quod erum tam ciet?&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>415</font>
<br><b>PHIL.</B> Paulisper, Lyde, est libido homini suo animo obsequi;
<br>iam aderit tempus, cum sese etiam ipse oderit. morem geras;
<br>dum caveatur, praeter aequom ne quid delinquat, sine.
<br><b>LYD.</B> Non sino, neque equidem illum me vivo corrumpi sinam.
<br>sed tu, qui pro tam corrupto dicis causam filio,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>420</font>
<br>eademne erat haec disciplina tibi, cum tu adulescens eras?
<br>nego tibi hoc annis viginti fuisse primis copiae,
<br>digitum longe a paedagogo pedem ut efferres aedibus.
<br>ante solem exorientem nisi in palaestram veneras,
<br>gymnasi praefecto haud mediocris poenas penderes.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>425</font>
<br>id quom optigerat, hoc etiam ad malum accersebatur malum:
<br>et discipulus et magister perhibebantur improbi.
<br>ibi cursu luctando hasta disco pugilatu pila
<br>saliendo sese exercebant magis quam scorto aut saviis:
<br>ibi suam aetatem extendebant, non in latebrosis locis.&nbsp;&nbsp;&nbsp;&nbsp;&nbsp;&nbsp;<font size=2>430</font>
<br>inde de hippodromo et palaestra ubi revenisses domum,
<br>cincticulo praecinctus in sella apud magistrum adsideres
<br>cum libro: cum legeres, si unam peccavisses syllabam,
<br>fieret corium tam maculosum quam est nutricis pallium.
<br><b>MNES.</B> Propter me haec nunc meo sodali dici discrucior miser;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>435</font>
<br>innocens suspicionem hanc sustinet causa mea.
<br><b>PHIL.</B> Alii, Lyde, nunc sunt mores. <b>LYD.</B> Id equidem ego
certo scio.
<br>nam olim populi prius honorem capiebat suffragio,
<br>quam magistro desinebat esse dicto oboediens;
<br>at nunc, prius quam septuennis est, si attingas eum manu,&nbsp;&nbsp;&nbsp;&nbsp;&nbsp;<font size=2>440</font>
<br>extemplo puer paedagogo tabula disrumpit caput.
<br>cum patrem adeas postulatum, puero sic dicit pater:
<br>'noster esto, dum te poteris defensare iniuria.'
<br>provocatur paedagogus: 'eho senex minimi preti,
<br>ne attigas puerum istac causa, quando fecit strenue.'&nbsp;&nbsp;&nbsp;&nbsp;&nbsp;&nbsp;&nbsp;<font size=2>445</font>
<br>[it magister quasi lucerna uncto expretus linteo.]
<br>itur illinc iure dicto. hocine hic pacto potest
<br>inhibere imperium magister, si ipsus primus vapulet?
<br><b>MNES.</B> Acris postulatio haec est. cum huius dicta intellego,
<br>mira sunt ni Pistoclerus Lydum pugnis contudit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>450</font>
<br><b>LYD.</B> Sed quis hic est, quem astantem video ante ostium? o Philoxene,
<br>deos propitios me videre quam illum &lt;haud> mavellem mihi.
<br><b>PHIL.</B> Quis illic est? <b>LYD.</B> Mnesilochus, gnati tui sodalis
[Pistocleri].
<br>haud consimili ingenio atque ille est qui in lupanari accubat.
<br>fortunatum Nicobulum, qui illum produxit sibi.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>455</font>
<br><b>PHIL.</B> Salvos sis, Mnesiloche, salvom te advenire gaudeo.
<br><b>MNES.</B> Di te ament, Philoxene. <b>LYD.</B> Hic enim rite productust
patri:
<br>in mare it, rem familiarem curat, custodit domum,
<br>obsequens oboediensque est mori atque imperiis patris.
<br>hic sodalis Pistoclero iam puer puero fuit;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>460</font>
<br>triduom non interest aetatis uter maior siet:
<br>verum ingenium plus triginta annis maiust quam alteri.
<br><b>PHIL.</B> Cave malo et compesce in illum dicere iniuste. <b>LYD.</B>
Tace,
<br>stultus es qui illi male aegre patere dici qui facit.
<br>[nam illum meum malum promptare malim quam peculium.&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>465</font>
<br><b>PHIL.</B> Quidum? <b>LYD.</B> Quia, malum si promptet, in dies faciat
minus.]
<br><b>MNES.</B> Quid sodalem meum castigas, Lyde, discipulum tuom?
<br><b>LYD.</B> Periit tibi sodalis. <b>MNES.</B> Ne di sirint. <b>LYD.</B>
Sic est ut loquor.
<br>quin ego cum peribat vidi, non ex audito arguo.
<br><b>MNES.</B> Quid factum est? <b>LYD.</B> Meretricem indigne deperit.
<b>M.</B>
Non tu taces?&nbsp;&nbsp;&nbsp;&nbsp;&nbsp;&nbsp;&nbsp;<font size=2>470</font>
<br><b>LYD.</B> Atque acerrume aestuosam: absorbet ubi quemque attigit.
<br><b>M.</B> Vbi ea mulier habitat? <b>L.</B> Hic. <b>M.</B> Vnde eam
esse aiunt? <b>L.</B> Ex Samo.
<br><b>M.</B> Quae vocatur? <b>L.</B> Bacchis. <b>M.</B> Erras, Lyde: ego
omnem rem scio
<br>quem ad modumst. tu Pistoclerum falso atque insontem arguis.
<br>nam ille amico et benevolenti suo sodali sedulo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>475</font>
<br>rem mandatam exsequitur. ipsus neque amat nec tu creduas.
<br><b>LYD.</B> Itane oportet rem mandatam gerere amici sedulo,
<br>ut ipsus in gremio osculantem mulierem teneat sedens?
<br>nullon pacto res mandata potest agi, nisi identidem
<br>manus ferat &lt;ei> ad papillas, labra ab labris nusquam auferat?&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>480</font>
<br>nam alia memorare quae illum facere vidi dispudet:
<br>cum manum sub vestimenta ad corpus tetulit Bacchidi
<br>me praesente, neque pudere quicquam. quid verbis opust?
<br>mihi discipulus, tibi sodalis periit, huic filius;
<br>nam ego illum periisse dico quoi quidem periit pudor.&nbsp;&nbsp;&nbsp;&nbsp;&nbsp;&nbsp;<font size=2>485</font>
<br>[quid opust verbis? si opperiri vellem paulisper modo,
<br>ut opinor illius inspectandi mi esset maior copia,
<br>plus viderem quam deceret, quam me atque illo aequom foret.]
<br><b>MNES.</B> Perdidisti me, sodalis. egone ut illam mulierem
<br>capitis non perdam? perire me malis malim modis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>490</font>
<br>satin ut quem tu habeas fidelem tibi aut cui credas nescias?
<br><b>LYD.</B> Viden ut aegre patitur gnatum esse corruptum tuom,
<br>suom sodalem, ut ipsus sese cruciat aegritudine?
<br><b>PHIL.</B> Mnesiloche, hoc tecum oro, ut illius animum atque ingenium
regas;
<br>serva tibi sodalem et mihi filium. <b>MNES.</B> Factum volo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>495</font>
<br><b>LYD.</B> Melius esset, me quoque una si cum illo relinqueres.
<br><b>PHIL.</B> Adfatim est. <b>LYD.</B> Mnesiloche, cura, ei, concastiga
hominem probe,
<br>qui dedecorat te, me amicosque alios flagitiis suis.
<br><b>Phil.</B> In te ego hoc onus omne impono. Lyde, sequere hac me.
<b>L.</B>
Sequor.&#151;
</p>

<p>
<b>III.iv</B>
<br><b>MNES.</B> Inimiciorem nunc utrum credam magis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>500</font>
<br>sodalemne esse an Bacchidem, incertum admodumst.
<br>illum exoptavit potius? habeat. optumest.
<br>ne illa illud hercle cum malo fecit suo;
<br>nam mihi divini numquam quisquam creduat,
<br>ni ego illam exemplis plurumis planeque &#151; amo.&nbsp;&nbsp;&nbsp;&nbsp;&nbsp;&nbsp;<font size=2>505</font>
<br>ego faxo hau dicet nactam quem derideat.
<br>nam iam domum ibo atque &#151; aliquid surrupiam patri.
<br>id isti dabo. ego istanc multis ulciscar modis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>507a</font>
<br>adeo ego illam cogam usque ut mendicet &#151; meus pater.
<br>sed satine ego animum mente sincera gero,
<br>qui ad hunc modum haec hic quae futura fabulor?&nbsp;&nbsp;&nbsp;&nbsp;&nbsp;&nbsp;&nbsp;<font size=2>510</font>
<br>amo hercle opino, ut pote quod pro certo sciam.
<br>verum quam illa umquam de mea pecunia
<br>ramenta fiat plumea propensior,
<br>mendicum malim mendicando vincere.
<br>numquam edepol viva me inridebit. nam mihi&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>515</font>
<br>decretumst renumerare iam omne aurum patri.
<br>igitur mi inani atque inopi subblandibitur
<br>tum quom blandiri nihilo pluris referet,
<br>quam si ad sepulcrum mortuo narres logos.
<br>[sed autem quam illa umquam meis opulentiis&nbsp;&nbsp;&nbsp;&nbsp;&nbsp;&nbsp;<font size=2>519a</font>
<br>ramenta fiat gravior aut propensior,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>519b</font>
<br>mori me malim excruciatum inopia.]&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>519c</font>
<br>profecto stabilest me patri aurum reddere.
<br>eadem exorabo, Chrysalo causa mea
<br>pater ne noceat, neu quid ei suscenseat
<br>mea causa de auro quod eum ludificatus est;
<br>nam illi aequomst me consulere, qui causa mea
<br>mendacium ei dixit. vos me sequimini.&#151;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>525</font>
</p>

<p>
<b>III.v</B>
<br><b>PISTOCLERVS</B> Rebus aliis antevortar, Bacchis, quae mandas mihi:
<br>Mnesilochum ut requiram atque ut eum mecum ad te adducam simul.
<br>nam illud animus meus miratur, si a me tetigit nuntius,
<br>quid remoretur. ibo ut visam huc ad eum, si forte est domi.
</p>

<p>
<b>III.vi</B>
<br><b>MNESILOCHVS</B> Reddidi patri omne aurum. nunc ego illam me velim&nbsp;&nbsp;&nbsp;&nbsp;&nbsp;&nbsp;&nbsp;<font size=2>530</font>
<br>convenire, postquam inanis sum, contemptricem meam.
<br>sed veniam mihi quam gravate pater dedit de Chrysalo;
<br>verum postremo impetravi, ut ne quid ei suscenseat.
<br><b>PIST.</B> Estne hic meus sodalis? <b>MNES.</B> Estne hic hostis,
quem aspicio, meus?
<br><b>PIST.</B> Certe is est.<b>MNES.</B> Is est. <b>PIST.</B> Adibo contra
et contollam gradum.&nbsp;&nbsp;&nbsp;&nbsp;&nbsp;<font size=2>535</font>
<br>salvos sis, Mnesiloche. <b>MNES. </B>Salve. <b>PIST.</B> Salvos quom
peregre advenis,
<br>cena detur. <b>MNES.</B> Non placet mi cena quae bilem movet.
<br><b>PIST.</B> Numquae advenienti aegritudo obiecta est? <b>MNES.</B>
Atque acerruma.
<br><b>PIST.</B> Vnde? <b>MNES.</B> Ab homine quem mi amicum esse arbitratus
sum antidhac.
<br><b>PIST.</B> Multi more isto atque exemplo vivont, quos cum censeas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>540</font>
<br>esse amicos, reperiuntur falsi falsimoniis,
<br>lingua factiosi, inertes opera, sublesta fide.
<br>nullus est quoi non invideant rem secundam optingere;
<br>sibi ne invideatur, ipsi ignavia recte cavent.
<br><b>MNES.</B> Edepol ne tu illorum mores perquam meditate tenes.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>545</font>
<br>sed etiam unum hoc: ex ingenio malo malum inveniunt suo:
<br>nulli amici sunt, inimicos ipsi in sese omnis habent.
<br>ei se cum frustrantur, frustrari alios stolidi existumant.
<br>sicut est hic, quem esse amicum ratus sum atque ipsus sum mihi:
<br>ille, quod in se fuit, accuratum habuit quod posset mali&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>550</font>
<br>faceret in me, inconciliaret copias omnis meas.
<br><b>PIST.</B> Improbum istunc esse oportet hominem. <b>MNES.</B> Ego
ita esse arbitror.
<br><b>PIST.</B> Obsecro hercle loquere, quis is est. <b>MNES.</B> Benevolens
vivit tibi.
<br>nam ni ita esset, tecum orarem ut ei quod posses mali
<br>facere faceres. <b>PIST.</B> Dic modo hominem qui sit: si non fecero&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>555</font>
<br>ei male aliquo pacto, me esse dicito ignavissimum.
<br><b>MNES.</B> Nequam homost, verum hercle amicus est tibi. <b>PIST.</B>
Tanto magis
<br>dic quis est; nequam hominis ego parvi pendo gratiam.
<br><b>MNES.</B>Video non potesse quin tibi eius nomen eloquar.
<br>Pistoclere, perdidisti me sodalem funditus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>560</font>
<br><b>PIST.</B> Quid istuc est? <b>MNES.</B> Quid est? misine ego ad te
ex Epheso epistulam
<br>super amica, ut mi invenires? <b>PIST.</B> Fateor factum, et repperi.
<br><b>MNES.</B> Quid? tibi non erat meretricum aliarum Athenis copia
<br>quibuscum haberes rem, nisi cum illa quam ego mandassem tibi
<br>occiperes tute ~ amare et mi ires consultum male?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>565</font>
<br><b>PIST.</B> Sanun es? <b>MNES.</B> Rem repperi omnem ex tuo magistro.
ne nega.
<br>perdidisti me. <b>PIST.</B> Etiamne ultro tuis me prolectas probris?
<br><b>Mnes.</B> Quid? amas Bacchidem? <b>PIST.</B> Duas ergo hic intus
eccas Bacchides.
<br><b>M.</B> Quid? duas? <b>P.</B> Atque ambas sorores. <b>M.</B> Loqueris
nunc nugas sciens.
<br><b>PIST.</B> Postremo, si pergis parvam mihi fidem arbitrarier,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>570</font>
<br>tollam ego ted in collum atque intro hinc auferam. <b>M.</B> Immo ibo,
mane.
<br><b>PIST.</B> Non maneo, neque tu me habebis falso suspectum. <b>M.</B>
Sequor.&#151;
</p>

<p class=shortborder></p>

<p>
<b>ACTVS IV</B>
</p>

<p>
<b>IV.i</B>
<br><b>PARASITVS</B> Parasitus ego sum hominis nequam atque improbi,
<br>militis, qui amicam secum avexit ex Samo.
<br>nunc me ire iussit ad eam et percontarier,&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>575</font>
<br>utrum aurum reddat anne eat secum semul.
<br>tu dudum, puere, cum illac usque isti semul:
<br>quae harum sunt aedes, pulta. adi actutum ad fores.
<br>recede hinc dierecte. ut pulsat propudium!
<br>comesse panem tris pedes latum potes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>580</font>
<br>fores pultare nescis. ecquis in aedibust?
<br>heus, ecquis hic est? ecquis hoc aperit ostium?
<br>ecquis exit?
</p>

<p>
<b>IV.ii</B>
<br><b>&nbsp;&nbsp;&nbsp;&nbsp;&nbsp;&nbsp;&nbsp;&nbsp;PISTOCLERVS</B> Quid istuc? quae istaec
est pulsatio?
<br>*** quae te mala crux agitat, qui ad istunc modum
<br>alieno viris tuas extentes ostio?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>585</font>
<br>fores paene exfregisti. quid nunc vis tibi?
<br><b>PAR.</B> Adulescens, salve. <b>PIST.</B> Salve. sed quem quaeritas?
<br><b>PAR.</B> Bacchidem. <b>PIST.</B> Vtram ergo? <b>PAR.</B> Nil scio
nisi Bacchidem.
<br>paucis: me misit miles ad eam Cleomachus,
<br>vel ut ducentos Philippos reddat aureos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>590</font>
<br>vel ut hinc in Elatiam hodie eat secum semul.
<br><b>PIST.</B> Non it. negat se ituram. abi et renuntia.
<br>alium illa amat, non illum. duc te ab aedibus.
<br><b>PAR.</B> Nimis iracunde. <b>PIST.</B> At scin quam iracundus siem?
<br>ne tibi hercle haud longe est os ab infortunio,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>595</font>
<br>ita dentifrangibula haec meis manibus gestiunt.
<br><b>PAR.</B> Cum ego huius verba interpretor, mihi cautiost,
<br>ne nucifrangibula excussit ex malis meis.
<br>tuo ego istaec igitur dicam illi periculo.
<br><b>PIST.</B> Quid ais tu? <b>PAR.</B> Ego istuc illi dicam. <b>PIST.</B>
Dic mihi,&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>600</font>
<br>quis tu es? <b>PAR.</B> Illius sum integumentum corporis.
<br><b>PIST.</B> Nequam esse oportet cui tu integumentum improbu's.
<br><b>PAR.</B> Sufflatus ille huc veniet. <b>PIST.</B> Dirrumptum velim.
<br><b>PAR.</B> Numquid vis? <b>PIST.</B> Abeas. celeriter factost opus.
<br><b>PAR.</B> Vale, dentifrangibule.&#151; <b>PIST.</B> Et tu, integumentum,
vale.&nbsp;&nbsp;&nbsp;&nbsp;&nbsp;&nbsp;&nbsp;<font size=2>605</font>
<br>in eum nunc haec res venit locum, ut quid consili
<br>dem meo sodali super amica nesciam,
<br>qui iratus renumeravit omne aurum patri,
<br>neque nummus ullust qui reddatur militi.
<br>sed huc concedam, nam concrepuerunt fores.&nbsp;&nbsp;&nbsp;&nbsp;&nbsp;<font size=2>610</font>
<br>Mnesilochus eccum maestus progreditur foras.
</p>

<p>
<b>IV.iii</B>
<br><b>MNESILOCHVS</B> Petulans, protervo iracundo animo, indomito incogitato,
<br>sine modo et modestia sum, sine bono iure atque honore,
<br>incredibilis imposque animi, inamabilis inlepidus vivo,
<br>malevolente ingenio natus. postremo id mi est quod volo&nbsp;&nbsp;&nbsp;&nbsp;&nbsp;&nbsp;<font size=2>615</font>
<br>ego esse aliis. credibile hoc est?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>615a</font>
<br>nequior nemost neque indignior quoi
<br>di bene faciant neque quem quisquam&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>616a</font>
<br>homo aut amet aut adeat.
<br>inimicos quam amicos aequomst med habere,
<br>malos quam bonos par magis me iuvare.
<br>omnibus probris, quae improbis viris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>620</font>
<br>digna sunt, dignior nullus est homo;
<br>qui patri reddidi omne aurum amans, &lt;mihi>
<br>quod fuit prae manu. sumne ego homo miser?
<br>perdidi me simulque operam Chrysali.
<br><b>PI.</B> Consolandus hic mist, ibo ad eum.&nbsp;&nbsp;&nbsp;&nbsp;&nbsp;&nbsp;<font size=2>625</font>
<br>Mnesiloche, quid fit? <b>MN.</B> Perii.
<br><b>PI.</B> Di melius faciant. <b>MN.</B> Perii.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>626a</font>
<br><b>PI.</B> Non taces, insipiens? <b>MN.</B> Taceam?
<br><b>PI.</B> Sanus satis non es. <b>MN.</B> Perii.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>627a</font>
<br>multa mala mi in pectore nunc acria atque acerba eveniunt.
<br>criminin me habuisse fidem? immerito tibi iratus fui.
<br><b>PI.</B> Heia, bonum habe animum. <b>MN.</B> Vnde habeam? mortuos
pluris pretist&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>630</font>
<br>quam ego sum. <b>PI.</B> Militis parasitus venerat modo aurum petere
hinc,
<br>eum ego meis dictis malis his foribus atque hac &lt;platea abegi>;
<br>reppuli, reieci hominem. <b>MN.</B> Quid mi id prodest? &lt;quom ipse
veniet,>
<br>quid faciam? nil habeo miser. ille quidem hanc abducet, scio.
<br><b>PI.</B> Si mihi sit, non pollicear. <b>MN.</B> Scio, dares, novi
&lt;tuom>.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>635</font>
<br>sed nisi ames, non habeam tibi fidem tantam; &lt;eo quod amas tamen>
<br>nunc agitas sat tute tuarum rerum; &lt;sin liber sies>
<br>egone ut opem mi ferre posse putem inopem te? &lt;non potest>.
<br><b>PI.</B> Tace modo: deus respiciet nos aliquis. <b>MN.</B> Nugae.
&lt;vale>.&nbsp;&nbsp;&nbsp;&nbsp;&nbsp;&nbsp;&nbsp;<font size=2>638a</font>
<br><b>P.</B> Mane. <b>M.</B> Quid est? <b>P.</B> Tuam copiam eccam Chrysalum
video. &lt;tace.>
</p>

<p>
<b>IV.iv</B>
<br><b>CHRYSALVS</B> Hunc hominem decet auro expendi, huic decet statuam
statui ex
<br>&nbsp;&nbsp;&nbsp;&nbsp;&nbsp;&nbsp;&nbsp;&nbsp;auro;
<br>nam duplex hodie facinus feci, duplicibus spoliis sum adfectus.
<br>erum maiorem meum ut ego hodie lusi lepide, ut ludificatust.
<br>callidum senem callidis dolis
<br>compuli et perpuli, mi omnia ut crederet.
<br>nunc amanti ero filio senis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>645</font>
<br>quicum ego bibo, quicum edo et amo,
<br>regias copias aureasque optuli,
<br>ut domo sumeret neu foris quaereret.
<br>non mihi isti placent Parmenones, Syri,
<br>qui duas aut tris minas auferunt eris.&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>650</font>
<br>nequius nil est quam egens consili servos, nisi
<br>habet multipotens pectus:
<br>ubicumque usus siet, pectore expromat suo.
<br>nullus frugi esse potest homo,
<br>nisi qui et bene et male facere tenet.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>655</font>
<br>improbis cum improbus sit, harpaget furibus,
<br>furetur quod queat,
<br>vorsipellem frugi convenit esse hominem,
<br>pectus quoi sapit: bonus sit bonis, malus sit malis;&nbsp;&nbsp;&nbsp;&nbsp;&nbsp;&nbsp;<font size=2>659-660</font>
<br>utcumque res sit, ita animum habeat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>662</font>
<br>sed lubet scire quantum aurum erus sibi
<br>dempsit et quid suo reddidit patri.
<br>si frugi est, Herculem fecit ex patre:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>665</font>
<br>decimam partem ei dedit, sibi novem abstulit.
<br>sed quem quaero optume eccum obviam mihi est.
<br>num qui nummi exciderunt, ere, tibi,
<br>quod sic terram optuere?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>668a</font>
<br>quid vos maestos tam tristesque esse conspicor?
<br>non placet nec temere est etiam. quin mihi respondetis?
<br><b>MNES.</B> Chrysale, occidi. <b>CHRYS.</B> Fortassis tu auri dempsisti
parum?
<br><b>MNES.</B> Quam, malum, parum? immo vero nimio minus multo parum.
<br><b>CHRYS.</B> Quid igitur, stulte? &lt;an tu,> quoniam occasio ad eam
rem fuit
<br>mea virtute parta, ut quantum velles tantum sumeres,
<br>sic hoc digitulis duobus sumebas primoribus?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>675</font>
<br>an nescibas quam eius modi homini raro tempus se daret?
<br><b>MNES.</B> Erras. <b>CHRYS.</B> At quidem tute errasti, cum parum
immersti ampliter.
<br><b>MNES.</B> Pol tu quam nunc med accuses magis, si magis rem noveris.
<br>occidi. <b>CHRYS.</B> Animus iam istoc dicto plus praesagitur mali.
<br><b>MNES.</B> Perii. <b>CHRYS.</B> Quid ita? <b>MNES.</B> Quia patri
omne cum ramento reddidi.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>680</font>
<br><b>CHRYS.</B> Reddidisti? <b>M.</B> Reddidi. <b>C.</B> Omnene? <b>M.</B>
Oppido. <b>C.</B> Occisi sumus.
<br>qui in mentem venit tibi istuc facinus facere tam malum?
<br><b>MNES.</B> Bacchidem atque hunc suspicabar propter crimen, Chrysale,
<br>mi male consuluisse: ob eam rem omne aurum iratus reddidi
<br>meo patri. <b>CHRYS.</B> Quid, ubi reddebas aurum, dixisti patri?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>685</font>
<br><b>MNES.</B> Me id aurum accepisse extemplo ab hospite Archidemide.
<b>CHRYS.</B>
Em,
<br>istoc dicto dedisti hodie in cruciatum Chrysalum;
<br>nam ubi me aspiciet, ad carnuficem rapiet continuo senex.
<br><b>MNES.</B> Ego patrem exoravi. <b>CHRYS.</B> Nempe ergo hoc ut faceret
quod loquor?
<br><b>MNES.</B> Immo tibi ne noceat neu quid ob eam rem suscenseat;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>690</font>
<br>atque aegre impetravi. nunc hoc tibi curandumst, Chrysale.
<br><b>CHRYS.</B> Quid vis curem? <b>MNES.</B> Vt ad senem etiam alteram
facias viam.
<br>compara, fabricare finge quod lubet, conglutina,
<br>ut senem hodie doctum docte fallas aurumque auferas.
<br><b>CHRYS.</B> Vix videtur fieri posse. <b>MNES.</B> Perge, ac facile
ecfeceris.&nbsp;&nbsp;&nbsp;&nbsp;&nbsp;&nbsp;&nbsp;<font size=2>695</font>
<br><b>CHRYS.</B> Quam, malum, facile, quem mendaci prendit manufesto modo?
<br>quem si orem ut mihi nil credat, id non ausit credere.
<br><b>MNES.</B> Immo si audias quae dicta dixit me adversum tibi.
<br><b>CHRYS.</B> Quid dixit? <b>MNES.</B> Si tu illum solem sibi solem
esse diceres,
<br>se illum lunam credere esse et noctem qui nunc est dies.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>700</font>
<br><b>CHRYS.</B> Emungam hercle hominem probe hodie, ne id nequiquam dixerit.
<br><b>MNES.</B> Nunc quid nos vis facere? <b>CHRYS.</B> Enim nil nisi
ut ametis impero.
<br>ceterum quantum lubet me poscitote aurum: ego dabo.
<br>quid mihi refert Chrysalo esse nomen, nisi factis probo?
<br>sed nunc quantillum usust auri tibi, Mnesiloche? dic mihi.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>705</font>
<br><b>MNES.</B> Militi nummis ducentis iam usus est pro Bacchide.
<br><b>CHRYS.</B> Ego dabo. <b>MNES.</B> Tum nobis opus est sumptu. <b>C.</B>
Ah, placide volo
<br>unum quidque agamus: hoc ubi egero, tum istuc agam.
<br>de ducentis nummis primum intendam ballistam in senem;
<br>ea ballista si pervortam turrim et propugnacula,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>710</font>
<br>recta porta invadam extemplo in oppidum anticum et vetus:
<br>si id capso, geritote amicis vostris aurum corbibus,
<br>sicut animus sperat. <b>PIST.</B> Apud test animus noster, Chrysale.
<br><b>CHRYS.</B> Nunc tu abi intro, Pistoclere, ad Bacchidem, atque ecfer
cito
<br><b>PIST.</B> Quid? <b>C.</B> Stilum, ceram et tabellas, linum. <b>P.</B>
Iam faxo hic erunt.&#151;&nbsp;&nbsp;&nbsp;&nbsp;&nbsp;&nbsp;<font size=2>715</font>
<br><b>MNES.</B> Quid nunc es facturus? id mihi dice. <b>CHRYS.</B> Coctumst
prandium?
<br>vos duo eritis atque amica tua erit tecum tertia?
<br><b>MNES.</B> Sicut dicis. <b>CHRYS.</B> Pistoclero nulla amica est?
<b>M.</B>
Immo adest.
<br>alteram ille amat sororem, ego alteram, ambas Bacchides.
<br><b>CHRYS.</B> Quid tu loquere? <b>MNES.</B> Hoc, ut futuri sumus. <b>CHRYS.</B>
Vbist&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>720</font>
<br>&nbsp;&nbsp;&nbsp;&nbsp;&nbsp;biclinium
<br>vobis stratum? <b>MNES.</B> Quid id exquaeris? <b>CHRYS.</B> Res itast,
dici volo.
<br>nescis quid ego acturus sim nec facinus quantum exordiar.
<br><b>MNES.</B> Cedo manum ac subsequere propius me ad fores. intro inspice.
<br><b>CHRYS.</B> Euax, nimis bellus atque ut esse maxume optabam locus.&nbsp;&nbsp;&nbsp;&nbsp;&nbsp;&nbsp;<font size=2>724-725</font>
<br><b>PIST.</B> Quae imperavisti. imperatum bene bonis factum ilicost.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>726</font>
<br><b>CHRYS.</B> Quid parasti? <b>PIST.</B> Quae parari tu iussisti omnia.
<br><b>CHRYS.</B> Cape stilum propere et tabellas tu has tibi. <b>MNES.</B>
Quid postea?
<br><b>CHRYS.</B> Quod iubebo scribito istic. nam propterea &lt;te> volo
<br>scribere, ut pater cognoscat litteras quando legat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>730</font>
<br>scribe. <b>MNES.</B> Quid scribam? <b>CHRYS.</B> Salutem tuo patri
verbis tuis.
<br><b>PIST.</B> Quid si potius morbum mortem scribat? id erit rectius.
<br><b>C.</B> Ne interturba. <b>M.</B> Iam imperatum in cera inest. <b>C.</B>
Dic quem ad modum.
<br><b>MNES.</B> 'Mnesilochus salutem dicit suo patri.' <b>CHRYS.</B> Adscribe
hoc cito:
<br>'Chrysalus mihi usque quaque loquitur nec recte, pater,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>735</font>
<br>quia tibi aurum reddidi et quia non te fraudaverim.'
<br><b>PIST.</B> Mane dum scribit. <b>CHRYS.</B> Celerem oportet esse amatoris
manum.
<br><b>P.</B> Atque ~ idem hercle em perdundum magis quam ad scribundumst
cito.
<br><b>M.</B> Loquere. hoc scriptumst. <b>C.</B> 'Nunc, pater mi, proin
tu ab eo ut caveas tibi,
<br>sycophantias componit, aurum ut abs ted auferat;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>740</font>
<br>et profecto se ablaturum dixit.' plane adscribito.
<br><b>MNES.</B> Dic modo. <b>CHRYS.</B> 'Atque id pollicetur se daturum
aurum mihi,
<br>quod dem scortis quodque in lustris comedim congraecem, pater.
<br>sed, pater, vide ne tibi hodie verba det: quaeso cave.'
<br><b>M.</B> Loquere porro. <b>C.</B> Adscribe dum etiam. <b>M.</B> Loquere
quid scribam modo.&nbsp;&nbsp;&nbsp;&nbsp;&nbsp;&nbsp;&nbsp;<font size=2>745</font>
<br><b>CHRYS.</B> 'Sed, pater, quod promisisti mihi, te quaeso ut memineris,
<br>ne illum verberes; verum apud te vinctum adservato domi.'
<br>cedo tu ceram ac linum actutum. age obliga, obsigna cito.
<br><b>MNES.</B> Obsecro, quid istis ad istunc usust conscriptis modum,
<br>ut tibi ne quid credat atque ut vinctum te adservet domi?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>750</font>
<br><b>CHRYS.</B> Quia mi ita lubet. potin ut cures te atque ut ne parcas
mihi?
<br>mea fiducia opus conduxi et meo periclo rem gero.
<br><b>MNES.</B> Aequom dicis. <b>C.</B> Cedo tabellas. <b>M.</B> Accipe.
<b>C.</B>
Animum advortite.
<br>Mnesiloche et tu, Pistoclere, iam facite in biclinio
<br>cum amica sua uterque accubitum eatis, ita negotiumst,&nbsp;&nbsp;&nbsp;&nbsp;&nbsp;&nbsp;&nbsp;<font size=2>755</font>
<br>atque ibidem ubi nunc sunt lecti strati potetis cito.
<br><b>PIST.</B> Numquid aliud? <b>CHRYS.</B> Hoc, atque etiam: ubi erit
accubitum semel,
<br>ne quoquam exsurgatis, donec a me erit signum datum.
<br><b>PIST.</B> O imperatorem probum! <b>CHRYS.</B> Iam bis bibisse oportuit.
<br><b>MNES.</B> Fugimus.&#151;
</p>

<p>
<b>IV.v</B>
<br><b>CHRYS.</B> Vos vostrum curate officium, ego efficiam meum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>760</font>
<br>insanum magnum molior negotium,
<br>metuoque ut hodie possiem emolirier.
<br>sed nunc truculento mi atque saevo usus senest;
<br>nam non conducit huic sycophantiae
<br>senem tranquillum esse ubi me aspexerit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>765</font>
<br>versabo ego illum hodie, si vivo, probe.
<br>tam frictum ego illum reddam quam frictum est cicer.
<br>adambulabo ad ostium, ut, quando exeat,
<br>extemplo advenienti ei tabellas dem in manum.
</p>

<p>
<b>IV.vi</B>
<br><b>NICOBVLVS</B> Nimium illaec res est magnae dividiae mihi,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>770</font>
<br>supterfugisse sic mihi hodie Chrysalum.
<br><b>CHRYS.</B> Salvos sum, iratus est senex. nunc est mihi
<br>adeundi ad hominem tempus. <b>NIC.</B> Quis loquitur prope?
<br>atque hic quidem, opinor, Chrysalust. <b>CHRYS.</B> Accessero.
<br><b>NIC.</B> Bone serve, salve. quid fit? quam mox navigo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>775</font>
<br>in Ephesum, ut aurum repetam ab Theotimo domum?
<br>taces? per omnis deos adiuro, ut ni meum
<br>gnatum tam amem atque ei facta cupiam quae is velit,
<br>ut tua iam virgis latera lacerentur probe&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>779-780</font>
<br>ferratusque in pistrino aetatem conteras.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>781</font>
<br>omnia rescivi scelera ex Mnesilocho tua.
<br><b>CHRYS.</B> Men criminatust? optimest: ego sum malus,
<br>ego sum sacer, scelestus. specta rem modo;
<br>ego verbum faciam &lt;nullum>. <b>NIC.</B> Etiam, carnufex,&nbsp;&nbsp;&nbsp;&nbsp;&nbsp;&nbsp;&nbsp;<font size=2>785</font>
<br>minitare? <b>CHRYS.</B> Nosces tu illum actutum qualis sit.
<br>nunc has tabellas ferre me iussit tibi.
<br>orabat, quod istic esset scriptum ut fieret.
<br><b>NIC.</B> Cedo. <b>CHRYS.</B> Nosce signum. <b>NIC.</B> Novi. ubi
ipse est? <b>CHRYS.</B> Nescio.
<br>nil iam me oportet scire. oblitus sum omnia.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>790</font>
<br>scio me esse servom. nescio etiam id quod scio.
<br>nunc ab trasenna hic turdus lumbricum petit;
<br>pendebit hodie pulcre, ita intendi tenus.
<br><b>NIC.</B> Mane dum parumper; iam exeo ad te, Chrysale.&#151;
<br><b>CHRYS.</B> Vt verba mihi dat, ut nescio quam rem gerat.&nbsp;&nbsp;&nbsp;&nbsp;&nbsp;&nbsp;&nbsp;<font size=2>795</font>
<br>servos arcessit intus qui me vinciant.
<br>bene navis agitatur, pulcre haec confertur ratis.
<br>sed conticiscam, nam audio aperiri fores.
</p>

<p>
<b>IV.vii</B>
<br><b>NIC.</B> Constringe tu illi, Artamo, actutum manus.
<br><b>CHRYS.</B> Quid feci? <b>NIC.</B> Impinge pugnum, si muttiverit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>800</font>
<br>quid hae locuntur litterae? <b>CHRYS.</B> Quid me rogas?
<br>ut ab illo accepi, ad te obsignatas attuli.
<br><b>NIC.</B> Eho tu, *** loquitatusne es gnato meo
<br>male per sermonem, quia mi id aurum reddidit,
<br>et te dixisti id aurum ablaturum tamen&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>805</font>
<br>per sycophantiam? <b>CHRYS.</B> Egone istuc dixi? <b>NIC.</B> Ita.
<br><b>CHRYS.</B> Quis homost qui dicat me dixisse istuc? <b>NIC.</B> Tace,
<br>nullus homo dicit: hae tabellae te arguont,
<br>quas tu attulisti. em hae te vinciri iubent.
<br><b>CHRYS.</B> Aha, Bellorophontem tuos me fecit filius:&nbsp;&nbsp;&nbsp;&nbsp;&nbsp;&nbsp;<font size=2>810</font>
<br>egomet tabellas tetuli ut vincirer. sine.
<br><b>NIC.</B> Propterea hoc facio, ut suadeas gnato meo
<br>ut pergraecetur tecum, tervenefice.
<br><b>CHRYS.</B> O stulte, stulte, nescis nunc venire te;
<br>atque in eopse adstas lapide, ut praeco praedicat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>815</font>
<br><b>NIC.</B> Responde: quis me vendit? <b>CHRYS.</B> Quem di diligunt
<br>adulescens moritur, dum valet sentit sapit.
<br>hunc si ullus deus amaret, plus annis decem,
<br>plus iam viginti mortuom esse oportuit:
<br>terrai odium ambulat, iam nil sapit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>820</font>
<br>nec sentit, tantist quantist fungus putidus.
<br><b>NIC.</B> Tun terrae me odium esse autumas? abducite hunc
<br>intro atque adstringite ad columnam fortiter.
<br>numquam auferes hinc aurum. <b>CHRYS.</B> At qui iam dabis.
<br><b>NIC.</B> Dabo? <b>CHRYS.</B> Atque orabis me quidem ultro ut auferam,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>825</font>
<br>cum illum rescisces criminatorem meum
<br>quanto in periclo et quanta in pernicie siet.
<br>tum libertatem Chrysalo largibere;
<br>ego adeo numquam accipiam. <b>NIC.</B> Dic, scelerum caput,
<br>dic, quo in periclo est meus Mnesilochus filius?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>830</font>
<br><b>CHRYS.</B> Sequere hac me, faxo iam scies. <b>NIC.</B> Quo gentium?
<br><b>CHRYS.</B> Tres unos passus. <b>NIC.</B> Vel decem. <b>CHRYS.</B>
Agedum tu, Artamo,
<br>forem hanc pauxillum aperi; placide, ne crepa;
<br>sat est. accede huc tu. viden convivium?
<br><b>NIC.</B> Video exadvorsum Pistoclerum et Bacchidem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>835</font>
<br><b>CHRYS.</B> Qui sunt in lecto illo altero? <b>NIC.</B> Interii miser.
<br><b>CHRYS.</B> Novistine hominem? <b>NIC.</B> Novi. <b>CHRYS.</B> Dic
sodes mihi,
<br>bellan videtur specie mulier? <b>NIC.</B> Admodum.
<br><b>CHRYS.</B> Quid illam, meretricemne esse censes? <b>NIC.</B> Quippini?
<br><b>CHRYS.</B> Frustra es. <b>NIC.</B> Quis igitur obsecrost? <b>CHRYS.</B>
Inveneris.&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>840</font>
<br>ex me quidem hodie numquam fies certior.
</p>

<p>
<b>IV.viii</B>
<br><b>CLEOMACHVS</B> Meamne hic Mnesilochus, Nicobuli filius,
<br>per vim ut retineat mulierem? quae haec factiost?
<br><b>NIC.</B> Quis illest? <b>CHRYS.</B> Per tempus hic venit miles mihi.
<br><b>CLEOM.</B> Non me arbitratur militem, sed mulierem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>845</font>
<br>qui me meosque non queam defendere.
<br>nam neque Bellona mi umquam neque Mars creduat,
<br>ni illum exanimalem faxo, si convenero,
<br>nive exheredem fecero vitae suae.
<br><b>NIC.</B> Chrysale, quis ille est qui minitatur filio?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>850</font>
<br><b>CHRYS.</B> Vir hic est illius mulieris quacum accubat.
<br><b>NIC.</B> Quid, vir? <b>CHRYS.</B> Vir, inquam. <b>NIC.</B> Nuptanest
illa, obsecro?
<br><b>CHRYS.</B> Scies haud multo post. <b>NIC.</B> Oppido interii miser.
<br><b>CHRYS.</B> Quid nunc? scelestus tibi videtur Chrysalus?
<br>age nunc vincito me, auscultato filio.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>855</font>
<br>dixin tibi ego illum inventurum te qualis sit?
<br><b>NIC.</B> Quid nunc ego faciam? <b>CHRYS.</B> Iube sis me exsolvi
cito;
<br>nam ni ego exsolvor, iam manufesto hominem opprimet.
<br><b>CLEOM.</B> Nihil est lucri quod me hodie facere mavelim,
<br>quam illum cubantem cum illa opprimere, ambo ut necem.&nbsp;&nbsp;&nbsp;&nbsp;&nbsp;<font size=2>860</font>
<br><b>CHRYS.</B> Audin quae loquitur? quin tu me exsolvi iubes?
<br><b>NIC.</B> Exsolvite istum. perii, pertimui miser.
<br><b>CLEOM.</B> Tum illam, quae corpus publicat volgo suom,
<br>faxo se haud dicat nactam quem derideat.
<br><b>CHRYS.</B> Pacisci cum illo paulula pecunia&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>865</font>
<br>potes. <b>NIC.</B> Pacisce ergo, obsecro, quid tibi lubet,
<br>dum ne manifesto hominem opprimat neve enicet.
<br><b>CLEOM.</B> Nunc nisi ducenti Philippi redduntur mihi,
<br>iam illorum ego animam amborum exsorbebo oppido.
<br><b>NIC.</B> Em illuc pacisce, si potes; perge obsecro,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>870</font>
<br>pacisce quid vis. <b>CHRYS.</B> Ibo et faciam sedulo.
<br>quid clamas? <b>CLEOM.</B> Vbi erus tuos est? <b>CHRYS.</B> Nusquam.
nescio.
<br>vis tibi ducentos nummos iam promittier,
<br>ut ne clamorem hic facias neu convicium?
<br><b>CLEOM.</B> Nihil est quod malim. <b>CHRYS.</B> Atque ut tibi mala
multa ingeram?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>875</font>
<br><b>CLEOM.</B> Tuo arbitratu. <b>NIC.</B> Vt subblanditur carnufex.
<br><b>CHRYS.</B> Pater hic Mnesilochi est; sequere, is promittet tibi.
<br>tu aurum rogato; ceterum verbum sat est.
<br><b>NIC.</B> Quid fit? <b>CHRYS.</B> Ducentis Philippis rem pepigi.
<b>NIC.</B>
Ah, salus
<br>mea, servavisti me. quam mox dico 'dabo'?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>880</font>
<br><b>CHRYS.</B> Roga hunc tu, tu promitte huic. <b>NIC.</B> Promitto,
roga.
<br><b>CLEOM.</B> Ducentos nummos aureos Philippos probos
<br>dabin? <b>CHRYS.</B> 'Dabuntur' inque. responde. <b>NIC.</B> Dabo.
<br><b>CHRYS.</B> Quid nunc, impure? numquid debetur tibi?
<br>quid illi molestu's? quid illum morte territas?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>885</font>
<br>et ego te et ille mactamus infortunio.
<br>si tibi est machaera, at nobis veruinast domi:
<br>qua quidem te faciam, si tu me inritaveris,
<br>confossiorem soricina nenia.
<br>iam dudum hercle equidem sentio, suspicio&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>890</font>
<br>quae te sollicitet: eum esse cum illa muliere.
<br><b>CLEOM.</B> Immo est quoque. <b>CHRYS.</B> Ita me Iuppiter Iuno Ceres
<br>Minerva ~ Latona Spes Opis Virtus Venus
<br>Castor Polluces Mars Mercurius Hercules
<br>Summanus Sol Saturnus dique omnes ament,&nbsp;&nbsp;&nbsp;&nbsp;&nbsp;&nbsp;&nbsp;<font size=2>895</font>
<br>ut ille cum illa neque cubat neque ambulat
<br>neque osculatur neque illud quod dici solet.
<br><b>NIC.</B> Vt iurat! servat me ille suis periuriis.
<br><b>CLEOM.</B> Vbi nunc Mnesilochus ergost? <b>CHRYS.</B> Rus misit
pater.
<br>illa autem in arcem abiit aedem visere&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>900</font>
<br>Minervae. nunc apertast. i, vise estne ibi.
<br><b>CLEOM.</B> Abeo ad forum igitur. <b>CHRYS.</B> Vel hercle in malam
crucem.
<br><b>CLEOM.</B> Hodie exigam aurum hoc? <b>CHRYS.</B> Exige, ac suspende
te:
<br>ne supplicare &lt;hunc> censeas &lt;tibi>, nihili homo.&#151;
<br>ille est amotus. sine me &#151; per te, ere, opsecro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>905</font>
<br>deos immortales &#151; ire huc intro ad filium.
<br><b>NIC.</B> Quid eo intro ibis? <b>CHRYS.</B> Vt eum dictis plurumis
<br>castigem, cum haec sic facta ad hunc faciat modum.
<br><b>NIC.</B> Immo oro ut facias, Chrysale, et ted opsecro,
<br>cave parsis in eum dicere. <b>CHRYS.</B> Etiam me mones?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>910</font>
<br>satin est si plura ex me audiet hodie mala,
<br>quam audivit umquam Clinia ex Demetrio?&#151;
<br><b>NIC.</B> Lippi illic oculi servos est simillimus:
<br>si non est, nolis esse neque desideres;
<br>si est, abstinere quin attingas non queas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>915</font>
<br>nam ni illic hodie forte fortuna hic foret,
<br>miles Mnesilochum cum uxore opprimeret sua
<br>atque obtruncaret moechum manufestarium.
<br>nunc quasi ducentis Philippis emi filium,
<br>quos dare promisi militi: quos non dabo&nbsp;&nbsp;&nbsp;&nbsp;&nbsp;&nbsp;<font size=2>920</font>
<br>temere etiam prius quam filium convenero.
<br>numquam edepol quicquam temere credam Chrysalo;
<br>verum lubet etiam mi has perlegere denuo:
<br>aequomst tabellis consignatis credere.&#151;
</p>

<p>
<b>IV.ix</B>
<br><b>CHRYSALVS</B> Atridae duo fratres cluent fecisse facinus maxumum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>925</font>
<br>quom Priami patriam Pergamum divina moenitum manu
<br>armis, equis, exercitu atque eximiis bellatoribus
<br>mille cum numero navium decumo anno post subegerunt.
<br>non pedibus termento fuit praeut ego erum expugnabo meum
<br>sine classe sineque exercitu et tanto numero militum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>930</font>
<br>[cepi expugnavi amanti erili filio aurum ab suo patre.]
<br>nunc prius quam huc senex venit, libet lamentari dum exeat.
<br>o Troia, o patria, o Pergamum, o Priame periisti senex,
<br>qui misere male mulcabere quadringentis Philippis aureis.
<br>nam ego has tabellas obsignatas consignatas quas fero&nbsp;&nbsp;&nbsp;&nbsp;&nbsp;&nbsp;&nbsp;<font size=2>935</font>
<br>non sunt tabellae, sed equos quem misere Achivi ligneum.
<br>[Epiust Pistoclerus: ab eo haec sumptae; Mnesilochus Sino est
<br>relictus, ellum non in busto Achilli, sed in lecto accubat;
<br>Bacchidem habet secum: ille olim habuit ignem qui signum daret,
<br>hunc ipsum exurit; ego sum Vlixes, cuius consilio haec gerunt.]&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>940</font>
<br>tum quae hic sunt scriptae litterae, hoc in equo insunt milites
<br>armati atque animati probe. ita res successit mi usque adhuc.
<br>atque hic equos non in arcem, verum in arcam faciet impetum:
<br>exitium excidium exlecebra fiet hic equos hodie auro senis.
<br>nostro seni huic stolido, ei profecto nomen facio ego Ilio;&nbsp;&nbsp;&nbsp;&nbsp;&nbsp;&nbsp;&nbsp;<font size=2>945</font>
<br>miles Menelaust, ego Agamemno, idem Vlixes Lartius,
<br>Mnesilochust Alexander, qui erit exitio rei patriae suae;
<br>is Helenam avexit, cuia causa nunc facio obsidium Ilio.
<br>nam illi itidem Vlixem audivi, ut ego sum, fuisse et audacem et malum:
<br>&lt;in> dolis ego prensus sum, ille mendicans paene inventus interiit,&nbsp;&nbsp;&nbsp;&nbsp;&nbsp;<font size=2>950</font>
<br>dum ibi exquirit fata Iliorum; adsimiliter mi hodie optigit.
<br>vinctus sum, sed dolis me exemi: item se ille servavit dolis.
<br>Ilio tria fuisse audivi fata quae illi forent exitio:
<br>signum ex arce si periisset; alterum etiamst Troili mors;
<br>tertium, cum portae Phrygiae limen superum scinderetur:&nbsp;&nbsp;&nbsp;&nbsp;&nbsp;<font size=2>955</font>
<br>paria item tria eis tribus sunt fata nostro huic Ilio.
<br>nam dudum primo ut dixeram nostro seni mendacium
<br>et de hospite et de auro et de lembo, ibi signum ex arce iam abstuli.
<br>iam duo restabant fata tunc, nec magis id ceperam oppidum.
<br>post ubi tabellas ad senem detuli, ibi occidi Troilum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>960</font>
<br>cum censuit Mnesilochum cum uxore esse dudum militis.
<br>[ibi vix me exsolvi: id periclum adsimilo, Vlixem ut praedicant
<br>cognitum ab Helena esse proditum Hecubae; sed ut olim ille se
<br>blanditiis exemit et persuasit se ut amitteret,
<br>item ego dolis me illo extuli e periclo et decepi senem.]&nbsp;&nbsp;&nbsp;&nbsp;&nbsp;&nbsp;&nbsp;<font size=2>965</font>
<br>post cum magnifico milite, urbes verbis qui inermus capit,
<br>conflixi atque hominem reppuli; dein pugnam conserui seni:
<br>eum ego adeo uno mendacio devici, uno ictu extempulo
<br>cepi spolia. is nunc ducentos nummos Philippos militi,
<br>quos dare se promisit, dabit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>970</font>
<br>nunc alteris etiam ducentis usus est, qui dispensentur
<br>Ilio capto, ut sit mulsum qui triumphent milites.
<br>[sed Priamus hic multo illi praestat: non quinquaginta modo,
<br>quadringentos filios habet atque equidem omnis lectos sine probro:
<br>eos ego hodie omnis contruncabo duobus solis ictibus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>975</font>
<br>nunc Priamo nostro si est quis emptor, comptionalem senem
<br>vendam ego, venalem quem habeo, extemplo ubi oppidum expugnavero.]
<br>sed Priamum adstantem eccum ante portam video. adibo atque adloquar.
<br><b>NICOBVLVS</B> Quoianam vox prope me sonat? <b>CHRYS.</B> O Nicobule.
<b>NIC.</B>
Quid fit?
<br>quid quod te misi, ecquid egisti? <b>CHRYS.</B> Rogas? congredere.
<b>NIC.</B>
Gradior.&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>980</font>
<br><b>CHRYS.</B> Optumus sum orator. ad lacrumas coegi hominem castigando
<br>maleque dictis, quae quidem quivi comminisci. <b>NIC.</B> Quid ait?
<b>C.</B>
Verbum
<br>nullum fecit: lacrumans tacitus auscultabat quae ego loquebar;
<br>tacitus conscripsit tabellas, obsignatas mi has dedit.
<br>tibi me iussit dare, sed metuo, ne idem cantent quod priores.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>985</font>
<br>nosce signum. estne eius? <b>NIC.</B> Novi. libet perlegere has. <b>C.</B>
Perlege.
<br>nunc superum limen scinditur, nunc adest exitium Ilio,
<br>turbat equos lepide ligneus. <b>NIC.</B> Chrysale, ades, dum ego has
perlego.
<br><b>CHRYS.</B> Quid me tibi adesse opus est? <b>N.</B> Volo, [ut quod
iubeo facias]&nbsp;&nbsp;&nbsp;&nbsp;&nbsp;<font size=2>988a</font>
<br>ut scias quae hic scripta sient.
<br><b>CHRYS.</B> Nil moror neque scire volo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>989a</font>
<br><b>NIC.</B> Tamen ades. <b>CHRYS.</B> Quid opust? <b>NIC.</B> Taceas:
<br>quod iubeo id facias. <b>CHRYS.</B> Adero.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>990a</font>
<br><b>NIC.</B> Euge litteras minutas. <b>CHRYS.</B> Qui quidem videat
parum;
<br>verum, qui satis videat, grandes satis sunt. <b>NIC.</B> Animum advortito
igitur.
<br><b>CHRYS.</B> Nolo inquam. <b>NIC.</B> At volo inquam. <b>CHRYS.</B>
Quid opust?
<br><b>NIC.</B> At enim id quod te iubeo facias.
<br><b>CHRYS.</B> Iustumst &lt;ut> tuos tibi servos tuo arbitratu serviat.
<br><b>NIC.</B> Hoc age sis nunciam. <b>C.</B> Vbi lubet, recita: aurium
operam tibi dico.&nbsp;&nbsp;&nbsp;&nbsp;&nbsp;&nbsp;&nbsp;<font size=2>995</font>
<br><b>NIC.</B> Cerae quidem haud parsit neque stilo;
<br>sed quidquid est, pellegere certumst.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>996a</font>
<br>'Pater, ducentos Philippos quaeso Chrysalo
<br>da, si esse salvom vis me aut vitalem tibi.'
<br>malum quidem hercle magnum. <b>CHRYS.</B> Tibi dico. <b>NIC.</B> Quid
est?
<br><b>CHRYS.</B> Non prius salutem scripsit? <b>NIC.</B> Nusquam sentio.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>1000</font>
<br><b>CHRYS.</B> Non dabis, si sapies; verum si das maxume,
<br>ne ille alium gerulum quaerat, si sapiet, sibi:
<br>nam ego non laturus sum, si iubeas maxume.
<br>sat sic suspectus sum, cum careo noxia.
<br><b>NIC.</B> Ausculta porro, dum hoc quod scriptumst perlego.&nbsp;&nbsp;&nbsp;&nbsp;&nbsp;<font size=2>1005</font>
<br><b>CHRYS.</B> Inde a principio iam inpudens epistula est.
<br><b>NIC.</B> 'Pudet prodire me ad te in conspectum, pater:
<br>tantum flagitium te scire audivi meum,
<br>quod cum peregrini cubui uxore militis.'
<br>pol haud derides; nam ducentis aureis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>1010</font>
<br>Philippis redemi vitam ex flagitio tuam.
<br><b>CHRYS.</B> Nihil est illorum quin ego illi dixerim.
<br><b>NIC.</B> 'Stulte fecisse fateor. sed quaeso, pater,
<br>ne me, in stultitia si deliqui, deseras.
<br>ego animo cupido atque oculis indomitis fui;&nbsp;&nbsp;&nbsp;&nbsp;&nbsp;&nbsp;&nbsp;<font size=2>1015</font>
<br>persuasumst facere quoius me nunc facti pudet.'
<br>prius te cavisse ergo quam pudere aequom fuit.
<br><b>CHRYS.</B> Eadem istaec verba dudum illi dixi omnia.
<br><b>NIC.</B> 'Quaeso ut sat habeas id, pater, quod Chrysalus
<br>me obiurigavit plurumis verbis malis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>1020</font>
<br>et me meliorem fecit praeceptis suis,
<br>ut te ei habere gratiam aequom sit bonam.'
<br><b>CHRYS.</B> Estne istuc istic scriptum? <b>NIC.</B> Em specta, tum
scies.
<br><b>CHRYS.</B> Vt qui deliquit supplex est ultro omnibus.
<br><b>NIC.</B> 'Nunc si me fas est obsecrare abs te, pater,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>1025</font>
<br>da mihi ducentos nummos Philippos, te obsecro.'
<br><b>CHRYS.</B> Ne unum quidem hercle, si sapis. <b>NIC.</B> Sine perlegam.
<br>'ego ius iurandum verbis conceptis dedi,
<br>daturum id me hodie mulieri ante vesperum,
<br>prius quam a me abiret. nunc, pater, ne perierem&nbsp;&nbsp;&nbsp;&nbsp;&nbsp;&nbsp;&nbsp;<font size=2>1030</font>
<br>cura atque abduce me hinc ab hac quantum potest,
<br>quam propter tantum damni feci et flagiti.
<br>cave tibi ducenti nummi dividiae fuant;
<br>sescenta tanta reddam, si vivo, tibi.
<br>vale atque haec cura'. quid nunc censes, Chrysale?&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>1035</font>
<br><b>CHRYS.</B> Nihil ego tibi hodie consili quicquam dabo,
<br>neque ego haud committam ut, si quid peccatum siet,
<br>fecisse dicas de mea sententia.
<br>verum, ut ego opinor, si ego in istoc sim loco,
<br>dem potius aurum quam illum corrumpi sinam.&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>1040</font>
<br>duae condiciones sunt: utram tu accipias vide:
<br>vel ut aurum perdas vel ut amator perieret.
<br>ego neque te iubeo neque veto, neque suadeo.
<br><b>NIC.</B> Miseret me illius. <b>CHRYS.</B> Tuos est, non mirum facis.
<br>si plus perdundum sit, periisse suaviust,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>1045</font>
<br>quam illud flagitium volgo dispalescere.
<br><b>NIC.</B> Ne ille edepol Ephesi multo mavellem foret,
<br>dum salvos esset, quam revenisset domum.
<br>quid ego istic? quod perdundumst properem perdere.
<br>binos ducentos Philippos iam intus ecferam,&nbsp;&nbsp;&nbsp;&nbsp;&nbsp;&nbsp;&nbsp;<font size=2>1050</font>
<br>et militi quos dudum promisi miser
<br>et istos. mane istic, iam exeo ad te, Chrysale.&#151;
<br><b>CHRYS.</B> Fit vasta Troia, scindunt proceres Pergamum.
<br>scivi ego iam dudum fore me exitio Pergamo.
<br>edepol qui me esse dicat cruciatu malo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>1055</font>
<br>dignum, ne ego cum illo pignus haud ausim dare;
<br>tantas turbellas facio. sed crepuit foris:
<br>ecfertur praeda ex Troia. taceam nunciam.
<br><b>NIC.</B> Cape hoc tibi aurum, Chrysale, i, fer filio.
<br>ego ad forum autem hinc ibo, ut solvam militi.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>1060</font>
<br><b>CHRYS.</B> Non equidem accipiam. proin tu quaeras qui ferat.
<br>nolo ego mihi credi. <b>NIC.</B> Cape vero, odiose facis.
<br><b>CHRYS.</B> Non equidem capiam. <b>NIC.</B> At quaeso. <b>C.</B>
Dico ut res se habet.
<br><b>NIC.</B> Morare. <b>CHRYS.</B> Nolo, inquam, aurum concredi mihi.
<br>vel da aliquem qui servet me. <b>NIC.</B> Ohe, odiose facis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>1065</font>
<br><b>CHRYS.</B> Cedo, si necesse est. <b>NIC.</B> Cura hoc. iam ego huc
revenero.&#151;
<br><b>CHRYS.</B> Curatum est &#151; esse te senem miserrumum.
<br>hoc est incepta efficere pulcre: bellule
<br>mi evenit, ut ovans praeda onustus incederem;
<br>salute nostra atque urbe capta per dolum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>1070</font>
<br>domum reduco integrum omnem exercitum.
<br>sed, spectatores, vos nunc ne miremini
<br>quod non triumpho: pervolgatum est, nil moror;
<br>verum tamen accipientur mulso milites.
<br>nunc hanc praedam omnem iam ad quaestorem deferam.&#151;&nbsp;&nbsp;&nbsp;&nbsp;&nbsp;<font size=2>1075</font>
</p>

<p>
<b>IV.x</B>
<br><b>PHILOXENVS</B> Quam magis in pectore meo foveo quas meus filius
turbas turbet,
<br>quam se ad vitam et quos ad mores praecipitem inscitus capessat,
<br>magis curae est magisque adformido, ne is pereat neu corrumpatur.
<br>scio, fui ego illa aetate et feci illa omnia, sed more modesto;
<br>neque placitant mores quibus video volgo &lt;in> gnatos esse parentes:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>1080</font>
<br>[duxi, habui scortum, potavi, dedi, donavi, sed enim id raro.]
<br>ego dare me meo gnato institui, ut animo obsequium sumere possit;
<br>aequom esse puto, sed nimis nolo desidiae ei dare ludum.
<br>nunc Mnesilochum, quod mandavi,
<br>viso ecquid eum ad virtutem aut ad&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>1084a</font>
<br>frugem opera sua compulerit, sic
<br>ut eum, si convenit, scio fe-
<br>cisse: eost ingenio natus.
</p>

<p class=shortborder></p>

<p>
<b>ACTVS V</B>
</p>

<p>
<b>V.i</B>
<br><b>NICOBVLVS</B> Quicumque ubi ubi sunt, qui fuerunt quique futuri
sunt posthac
<br>stulti, stolidi, fatui, fungi, bardi, blenni, buccones,
<br>solus ego omnis longe antideo
<br>stultitia et moribus indoctis.
<br>perii, pudet: hocine me aetatis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>1090</font>
<br>ludos bis factum esse indigne?
<br>magis quam id reputo, tam magis uror
<br>quae meus filius turbavit.
<br>perditus sum atque eradicatus
<br>sum, omnibus exemplis excrucior.
<br>omnia me mala consectantur,
<br>omnibus exitiis interii.
<br>Chrysalus med hodie laceravit,
<br>Chrysalus me miserum spoliavit:
<br>is me scelus auro usque attondit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>1095</font>
<br>dolis doctis indoctum, ut lubitumst.
<br>ita miles memorat meretricem esse
<br>eam quam ille uxorem esse aiebat,
<br>omniaque ut quidque actum est memoravit,
<br>eam sibi hunc annum conductam,
<br>relicuom id auri factum quod ego ei
<br>stultissimus homo promisissem: hoc,
<br>hoc est quo &lt;cor> peracescit;
<br>hoc est demum quod percrucior,
<br>me hoc aetatis ludificari,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>1100</font>
<br>[immo edepol sic ludos factum]
<br>cano capite atque alba barba
<br>miserum me auro esse emunctum.
<br>perii, hoc servom meum non nauci facere esse ausum! atque ego, si alibi
<br>plus perdiderim, minus aegre habeam minusque id mihi damno ducam.
<br><b>PHIL.</B> Certo hic prope me mihi nescio quis loqui visust; sed
quem video?
<br>hic quidemst pater Mnesilochi.
<br><b>N.</B> Euge, socium aerumnae et mei mali video.&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>1105</font>
<br>Philoxene, salve. <b>PHIL.</B>Et tu. unde agis? <b>NIC.</B> Vnde homo
miser atque infortunatus.
<br><b>P.</B> At pol ego ibi sum, esse ubi miserum hominem decet atque
infortunatum.
<br><b>NIC.</B> Igitur pari fortuna, aetate ut sumus, utimur. <b>PHIL.</B>
Sic est. sed tu,
<br>quid tibist? <b>NIC.</B> Pol mihi par, idem est quod tibi.
<br><b>PHIL.</B> Numquid nam ad filium haec aegritudo attinet?&nbsp;&nbsp;&nbsp;&nbsp;&nbsp;&nbsp;<font size=2>1110</font>
<br><b>NIC.</B> Admodum. <b>PHIL.</B> Idem mihi morbus in pectorest.
<br><b>NIC.</B> At mihi Chrysalus optumus homo
<br>perdidit filium, me atque rem omnem meam.
<br><b>PHIL.</B> Quid tibi ex filio nam, obsecro, aegrest? <b>NIC.</B>
Scies:
<br>id, perit cum tuo: ambo aeque amicas habent.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>1115</font>
<br><b>PHIL.</B> Qui scis? <b>NIC.</B> Vidi. <b>PHIL.</B> Ei mihi, disperii.
<br><b>NIC.</B> Quid dubitamus pultare atque huc evocare ambos foras?
<br><b>PHIL.</B> Haud moror. <b>NIC.</B> Heus Bacchis, iube sis actutum
aperiri fores,
<br>nisi mavoltis fores et postes comminui securibus.
</p>

<p>
<b>V.ii</B>
<br><b>BACCHIS</B> Quis sonitu ac tumultu tanto nominat me atque pultat
aedes?&nbsp;&nbsp;&nbsp;&nbsp;&nbsp;&nbsp;&nbsp;<font size=2>1120</font>
<br><b>NIC.</B> Ego atque hic. <b>BACCH.</B> Quid hoc est negoti nam, amabo?
<br>quis has huc ovis adegit?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>1121a</font>
<br><b>NIC.</B> Ovis nos vocant pessumae. <b>SOROR</B> Pastor harum
<br>dormit, quom haec eunt sic a pecu balitantes.
<br><b>BACCH.</B> At pol nitent, haud sordidae videntur ambae.
<br><b>SOR.</B> Attonsae hae quidem ambae usque sunt. <b>PHIL.</B> Vt videntur&nbsp;&nbsp;&nbsp;&nbsp;&nbsp;&nbsp;<font size=2>1125</font>
<br>deridere nos. <b>NIC.</B> Sine suo usque arbitratu.
<br><b>BACCH.</B> Rerin ter in anno tu has tonsitari?
<br><b>SOR.</B> Pol hodie altera iam bis detonsa certo est.
<br><b>BACCH.</B> Vetulae sunt, ~ thimiame. <b>SOR.</B> At bonas fuisse
credo.
<br><b>BACCH.</B> Viden limulis, obsecro, ut intuentur?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>1130</font>
<br><b>SOR.</B> Ecastor sine omni arbitror malitia esse.
<br><b>PHIL.</B> Merito hoc nobis fit, qui quidem huc venerimus.
<br><b>BACCH.</B> Cogantur quidem intro. <b>SOR.</B> Haud scio quid eo
opus sit,
<br>quae nec lac nec lanam ullam habent. sic sine astent.
<br>exsolvere quanti fuere, omnis fructus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>1135</font>
<br>iam illis decidit. non vides, ut palantes
<br>solae liberae
<br>grassentur? quin aetate credo esse mutas:
<br>ne balant quidem, quom a pecu cetero absunt.&nbsp;&nbsp;&nbsp;&nbsp;&nbsp;&nbsp;<font size=2>1138a</font>
<br>stultae atque haud malae videntur.
<br><b>SOR.</B> Revortamur intro, soror. <b>NIC.</B> Ilico ambae
<br>manete: haec oves volunt vos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>1140a</font>
<br><b>SOR.</B> Prodigium hoc quidemst: humana nos voce appellant oves.
<br><b>NIC.</B> Haec oves vobis malam rem magnam, quam debent, dabunt.
<br><b>BACCH.</B> Si quam debes, te condono: tibi habe, numquam abs te
petam.
<br>sed quid est quapropter nobis vos malum minitamini?
<br><b>PHIL.</B> Quia nostros agnos conclusos istic esse aiunt duos.&nbsp;&nbsp;&nbsp;&nbsp;&nbsp;<font size=2>1145</font>
<br><b>NIC.</B> Et praeter eos agnos meus est istic clam mordax canis:
<br>qui nisi nobis producuntur iam atque emittuntur foras,
<br>arietes truces nos erimus, iam in vos incursabimus.
<br><b>B.</B> Soror, est quod te volo secreto. <b>S.</B> Eho, amabo. <b>N.</B>
Quo illaec abeunt?
<br><b>BACCH.</B> Senem illum tibi dedo ulteriorem, lepide ut lenitum reddas;&nbsp;&nbsp;&nbsp;&nbsp;&nbsp;<font size=2>1150</font>
<br>ego ad hunc iratum adgrediar, &lt;si> possumus nos hos intro inlicere
huc.
<br><b>S.</B> Meum pensum ego lepide accurabo, quamquam odiost mortem amplexari.
<br><b>B.</B> Facito ut facias. <b>S.</B> Taceas. tu tuom facito: ego quod
dixi haud mutabo.
<br><b>NIC.</B> Quid illaec illic in consilio duae secreto consultant?
<br><b>PHIL.</B> Quid ais tu, homo? <b>NIC.</B> Quid me vis?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>1155</font>
<br><b>PHIL.</B> Pudet dicere me tibi quiddam.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>1155a</font>
<br><b>N.</B> Quid est quod pudeat? <b>P.</B> Sed amico homini tibi quod
volo credere certumst.
<br>nihili sum. <b>NIC.</B> Istuc iam pridem scio. sed qui nihili es? id
memora.
<br><b>PHIL.</B> Tactus sum vehementer visco;
<br>cor stimulo foditur. <b>NIC.</B> Pol tibi multo aequius est coxendicem.
<br>sed quid istuc est? etsi iam ego ipsus quid sit probe scire puto me;&nbsp;&nbsp;&nbsp;&nbsp;&nbsp;&nbsp;&nbsp;<font size=2>1160</font>
<br>verum audire etiam ex te studeo. <b>PHIL.</B> Viden hanc? <b>NIC.</B>
Video. <b>PHIL.</B>
<br>&nbsp;&nbsp;&nbsp;&nbsp;&nbsp;Haud mala est mulier.
<br><b>NIC.</B> Pol vero ista mala et tu nihili. <b>PHIL.</B> Quid multa?
ego amo. <b>NIC.</B>
<br>&nbsp;&nbsp;&nbsp;&nbsp;&nbsp;An amas? <b>PHIL. </B>Nai gar.
<br><b>NIC.</B> Tun, homo putide, amator istac fieri aetate audes? <b>PHIL.</B>
Qui non?
<br><b>NIC.</B> Quia flagitium est. <b>PHIL.</B> Quid opust verbis? meo
filio non sum iratus,
<br>neque te tuost aequom esse iratum: si amant, sapienter faciunt.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>1165</font>
<br><b>BACCH.</B> Sequere hac. <b>NIC.</B> Eunt eccas tandem
<br>probri perlecebrae et persuastrices.
<br>quid nunc? etiam redditis nobis
<br>filios et servom? an ego experior
<br>tecum vim maiorem? <b>PHIL.</B> Abin hinc?
<br>non homo tu quidem es, qui istoc pacto tam lepidam inlepide appelles.
<br><b>BACCH.</B> Senex optime quantumst in terra, sine &lt;me> hoc exorare
abs te,&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>1170</font>
<br>ut istuc delictum desistas tanto opere ire oppugnatum.
<br><b>NIC.</B> Ni abeas, quamquam tu bella es,
<br>malum tibi magnum dabo iam. <b>BACCH.</B> Patiar,
<br>non metuo, ne quid mihi doleat
<br>quod ferias. <b>NIC.</B> Vt blandiloquast!
<br>ei mihi, metuo. <b>SOR.</B> Hic magis tranquillust.
<br><b>BACCH.</B> I hac mecum intro atque ibi, si quid vis,&nbsp;&nbsp;&nbsp;&nbsp;&nbsp;&nbsp;<font size=2>1175</font>
<br>filium concastigato.
<br><b>N.</B> Abin a me, scelus? <b>B.</B> Sine, mea pietas, te exorem.
<b>N.</B>
Exores tu me?
<br><b>S.</B> Ego quidem ab hoc certe exorabo. <b>P.</B> Immo ego te oro,
ut me intro abducas.
<br><b>SOR.</B> Lepidum te. <b>PHIL.</B> At scin quo pacto me ad te intro
abducas? <b>SOR.</B>
<br>&nbsp;&nbsp;&nbsp;&nbsp;&nbsp;<mecum ut sis.
<br><b>PHIL.</B> Omnia quae cupio commemoras.
<br><b>NIC.</B> Vidi ego nequam homines, verum te
<br>neminem deteriorem. <b>PHIL.</B> Ita sum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>1180</font>
<br><b>BACCH.</B> I hac mecum intro, ubi tibi sit lepide victibus, vino
atque unguentis.
<br><b>NIC.</B> Satis, satis iam vostrist convivi:
<br>me nil paenitet ut sim acceptus:
<br>quadringentis Philippis filius me et
<br>Chrysalus circumduxerunt.
<br>quem quidem ego ut non excruciem,
<br>alterum tantum auri non meream.
<br><b>BACCH.</B> Quid tandem, si dimidium auri&nbsp;&nbsp;&nbsp;&nbsp;&nbsp;&nbsp;&nbsp;<font size=2>1185</font>
<br>redditur, in hac mecum intro? atque ut
<br>eis delicta ignoscas. <b>PHIL.</B> Faciet.
<br><b>NIC.</B> Minime, nolo. nil moror, sine sic.
<br>malo illos ulcisci ambo.
<br><b>PHIL.</B>Etiam tu, homo nihili? quod di dant boni cave culpa tua
amissis:
<br>dimidium auri datur: accipias, potesque et scortum accumbas.
<br><b>NIC.</B> Egon ubi filius corrumpatur meus, ibi potem? <b>PHIL.</B>
Potandumst.&nbsp;&nbsp;&nbsp;&nbsp;&nbsp;<font size=2>1190</font>
<br><b>NIC.</B> Age iam, id ut ut est, etsi est dedecori, patiar, facere
inducam animum:
<br>egon, cum haec cum illo accubet, inspectem? <b>BACCH.</B> Immo equidem
pol tecum
<br>&nbsp;&nbsp;&nbsp;&nbsp;&nbsp;&nbsp;&nbsp;&nbsp;accumbam,
<br>te amabo et te amplexabor.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>1192a</font>
<br><b>NIC.</B> Caput prurit, perii, vix negito.
<br><b>BACCH.</B> Non tibi venit in mentem, amabo,
<br>si dum vivas tibi bene facias
<br>tam pol id quidem esse haud perlonginquom,&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>1195</font>
<br>neque, si hoc hodie amissis, post in
<br>morte eventurum esse umquam?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>1195a</font>
<br><b>N.</B> Quid ago? <b>P.</B> Quid agas? rogitas etiam? <b>N.</B> Libet
et metuo. <b>B.</B> Quid metuis?
<br><b>NIC.</B> Ne obnoxius filio sim et servo. <b>BACCH.</B> Mel meum,
amabo, etsi haec fiunt,
<br>tuost: unde illum sumere censes, nisi quod tute illi dederis?
<br>hanc veniam illis sine te exorem. <b>NIC.</B> Vt terebrat! satin offirmatum
<br>quod mihi erat, id me exorat?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>1200</font>
<br>tua sum opera et propter te improbior. <b>BACCH.</B> Neminis quam mea
mavellem.
<br>satin ego istuc habeo firmatum? <b>NIC.</B> Quod semel dixi haud mutabo.
<br><b>BACCH.</B> It dies, ite intro accubitum,
<br>filii vos exspectant intus. <b>NIC.</B> Quam quidem actutum emoriamur.
<br><b>S.</B> Vesper hic est, sequimini. <b>N.</B> Ducite nos quo lubet
tamquam quidem addictos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>1205</font>
<br><b>BACCH.</B> Lepide ipsi hi sunt capti, suis qui filiis fecere insidias.
</p>

<p>
<b>GREX</B>

</p>

<p>
Hi senes nisi fuissent nihili iam inde ab adulescentia,
<br>non hodie hoc tantum flagitium facerent canis capitibus;
<br>neque adeo haec faceremus, ni antehac vidissemus fieri,
<br>ut apud lenones rivales filiis fierent patres.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>1210</font>
</P>

<div class="footer">
	<p>
		<a href="/plautus.html">Plautus</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY>
</HTML>