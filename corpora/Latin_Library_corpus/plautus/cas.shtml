<html>
	<head>
		<title>
			Plautus: Casina
		</title>
		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>
<p class=pagehead>T. MACCI PLAVTI CASINA
</p>
<p class=border></P>

<p>
<b>PERSONAE</B>
</p>

<p>
OLYMPIO VILICVS<br>
CHALINVS SERVOS<br>
CLEOSTRATA MVLIER<br>
PARDALISCA ANCILLA<br>
MYRRHINA MVLIER<br>
LYSIDAMVS SENEX<br>
ALCESIMVS SENEX<br>
COQVOS<br>
TIBICEN
</p>

<p class=shortborder></p>

<p>
<b>ARGUMENTVM</B>
</p>

<p>
Conseruam uxorem duo conserui expetunt.<br>
Alium senex allegat, alium filius.<br>
Senem adiuuat sors: uerum decipitur dolis.<br>
Ita ei subicitur pro puella seruolus<br>
Nequam, qui dominum mulcat atque uilicum.<br>
Adulescens ducit ciuem Casinam cognitam.
</p>

<p class=shortborder></p>

<p>
<b>PROLOGVS</B>
</p>

<p>
Saluere iubeo spectatores optumos,<br>
Fidem qui facitis maxumi et uos Fides.<br>
Si uerum dixi, signum clarum date mihi,<br>
Vt uos mi esse aequos iam inde a principio sciam.<br>
Qui utuntur uino uetere sapientis puto<br>
Et qui lubenter ueteres spectant fabulas.<br>
Antiqua opera et uerba quom uobis placent,<br>
Aequomst placere ante alias ueteres fabulas.<br>
Nam nunc nouae quae prodeunt comoediae<br>
Multo sunt nequiores quam nummi noui.<br>
Nos postquam populi rumore intelleximus<br>
Studiose expetere uos Plautinas fabulas,<br>
Antiquam eius edimus comoediam,<br>
Quam uos probastis qui estis in senioribus:<br>
Nam iuniorum qui sunt, non norunt, scio,<br>
Verum ut cognoscant dabimus operam sedulo.<br>
Haec quom primum actast, uicit omnis fabulas.<br>
Ea tempestate flos poetarum fuit,<br>
Qui nunc abierunt hinc in communem locum:<br>
Sed tamen absentes prosunt pro praesentibus.<br>
Vos omnes opere magno esse oratos uolo,<br>
Benigne ut operam detis ad nostrum gregem.
</p>

<p>
Eicite ex animo curam atque alienum aes<br>
Nequis formidet flagitatorem suom:<br>
Ludi sunt, ludus datus est argentariis,<br>
Tranquillumst, Alcedonia sunt circum forum.<br>
Ratione utuntur: ludis poscunt neminem<br>
Secundum ludos reddunt autem nemini.<br>
Aures uociuae si sunt, animum aduortite:<br>
Comoediai nomen dare uobis uolo.<br>
Clerumenoe uocatur haec comoedia<br>
Graece, latine Sortientes. Deiphilus<br>
Hanc graece scripsit, postid rursum denuo<br>
Latine Plautus cum latranti nomine.<br>
Senex hic maritus habitat: eist filius:<br>
Is ima cum patre in illisce habitat aedibus.<br>
Est ei quidam seruos, qui in morbo cubat &#151;<br>
Immo hercle uero in lecto, nequid mentiar &#151;:<br>
Is seruos, sed abhinc annos factumst sedecim,<br>
Quom conspicatust primulo crepusculo<br>
Puellam exponi. adit extemplo ad mulierem,<br>
Quae illam exponebat: orat, ut eam det sibi.<br>
Exorat, aufert, detulit recta domum:<br>
Dat erae suae: orat, ut eam curet educet.<br>
Era fecit, educauit magna industria,<br>
Quasi si esset ex se nata, non multo secus.<br>
Postquam ea adoleuit ad eam aetatem, ut uiris<br>
Placere posset, eam puellam hic senex<br>
Amat efflictim et item contra filius.<br>
Nunc sibi uterque contra legiones parat<br>
Paterque filiusque clam alter alterum.<br>
Pater adlegauit uilicum, qui posceret<br>
Sibi istanc uxorem: is sperat, si ei sit data,
</p>

<p>
Sibi fore paratas clam uxorem excubias foris.<br>
Filius is autem armigerum adlegauit suom,<br>
Qui sibi eam uxorem poscat: scit, si id impetret,<br>
Futurum quod amat intra praesepis suas.<br>
Senis uxor sensit uirum amori operam dare:<br>
Propterea una consentit cum filio.<br>
Ille autem postquam filium sensit suom<br>
Eandem illam amare et esse impedimento sibi,<br>
Hinc adulescentem peregre ablegauit pater.<br>
Sciens ei mater dat operam absenti tamen.<br>
Is&#151;ne exspectetis&#151;hodie in hac comoedia<br>
In urbem non redibit: Plautus noluit:<br>
Pontem interrupit, qui erat ei in itinere.<br>
Sunt hic, inter se quos nunc credo dicere:<br>
`Quaeso hercle, quid istuc est? seruiles nuptiae?<br>
Seruin uxorem ducent aut poscent sibi?<br>
Nouom attulerunt, quod fit nusquam gentium.'<br>
At ego aio id fieri in Graecia et Carthagini<br>
Et hic in nostra terra, in Apulia:<br>
Maioreque opere ibi seruiles nuptiae<br>
Quam liberales etiam curari solent.<br>
Id ni fit, mecum pignus, siquis uolt, dato<br>
In urnam mulsi, Poenus dum iudex siet<br>
Vel Graecus adeo uel mea causa Apulus.<br>
Quid nunc? nil agitis? sentio, nemo sitit.<br>
Reuortar ad illam puellam expositiciam,<br>
Quam serui summa ui sibi uxorem expetunt.<br>
Ea inuenietur et pudica et libera,<br>
Ingenua Atheniensis: neque quidquam stupri<br>
Faciet profecto in hac quidem comoedia.
</p>

<p>
Mox hercle uero post transactam fabulam<br>
Argentum siquis dederit, ut ego suspicor,<br>
Vltro ibit nuptum, non manebit auspices.<br>
Tantumst. ualete, belle rem gerite et uincite<br>
Virtute uera, quod fecistis antidhac.
</p>

<p class=shortborder></p>

<p>
<b>ACTVS I</b>
</p>

<p>
<b>OLYMPIO VILICVS, CHALINVS SERVOS</B>
</p>

<p>
<b>OL.</B> Non mihi licere meam rem me solum ut uolo<br>
Loqui atque cogitare sine ted arbitro?<br>
Quid tu, malum, me sequere? <b>CHA.</B> Quia certumst mihi,<br>
Quasi umbra, quoquo tu ibis te semper sequi.<br>
Quin edepol etiam, si in crucem uis pergere,<br>
Sequi decretumst: dehinc conicito ceterum:<br>
Possisne necne clam me sutelis tuis<br>
Praeripere Casinam uxorem, proinde ut postulas.<br>
<b>OL.</B> Quid tibi negotist mecum? <b>CHA.</B> Quid ais, impudens?<br>
Quid in urbe reptas, uilice haud magni preti?<br>
<b>OL.</B> Lubet. <b>CHA.</B> Quin ruri es in praefectura tua?<br>
Quin potius quod legatumst tibi negotium <br>
Id curas atque urbanis rebus te apstines?<br>
Huc mihi uenisti sponsam praereptum meam.<br>
Abi rus, abi dierectus tuam in prouinciam.<br>
<b>OL.</B> Chaline, non sum oblitus officium meum:<br>
Praefeci ruri recte qui curet tamen.
</p>

<p>
Ego huc quod ueni in urbem si impetrauero,<br>
Uxorem ut istam ducam quam tu deperis,<br>
Bellam et tenellam Casinam, conseruam tuam:<br>
Quando ego eam mecum rus uxorem abduxero,<br>
Rure incubabo usque in praefectura mea.<br>
<b>CHA.</B> Tun illam ducas? hercle me suspendio<br>
Quam tu eius potior fias satiust mortuom.<br>
<b>OL.</B> Mea praedast illa: proin tu te in laqueum induas.<br>
<b>CHA.</B> Ex sterculino effosse, tua illaec praeda sit?<br>
<b>OL.</B> Scies hoc ita esse. uae tibi: quot te modis,<br>
Si uiuo, habebo in nuptiis miserum meis.<br>
<b>CHA.</B> Quid tu mihi facies? <b>OL.</B> Egone quid faciam tibi?<br>
Primum omnium huic lucebis nouae nuptae facem:<br>
(Postilla ut semper improbus nilique sis.)<br>
Postid locorum quando ad uillam ueneris,<br>
Dabitur tibi amphora una et una semita,<br>
Fons unus, unum ahenum et octo dolia:<br>
Quae nisi erunt semper plena, ego te implebo flagris<br>
Ita te aggerunda curuom aqua faciam probe,<br>
Vt postilena possit ex te fieri.<br>
Post autem ruri nisi tu taceruom ederis<br>
Aut quasi lumbricus terram, quod te postules<br>
Gustare quicquam: numquam edepol ieiunium<br>
Ieiunumst aeque atque ego te ruri reddibo.<br>
Postid, quom lassus fueris et famelicus,<br>
Noctu ut condigne te cubes curabitur.<br>
<b>CHA.</B> Quid facies? <b>OL.</B> Concludere in fenestramfirmiter,<br>
Vnde auscultare possis, quom ego illam ausculer.<br>
Quom mihi illa dicet: mi animule, mi Olympio,
</p>

<p>
Mea uita, mea mellilla, mea festiuitas:<br>
Sine tuos ocellos deosculer, uoluptas mea,<br>
Sine, amabo, ted amari, meus festus dies,<br>
Meus pullus passer, mea columba, mi lepus:<br>
Quom mi haec dicentur dicta, tum tu, furcifer,<br>
Quasi mus in medio pariete uorsabere.<br>
[<b>CHA.</B>] Nunc ne tu te mihi respondere postules.<br>
Abeo intro: taedet tui sermonis. <b>CHA.</B> Te sequor:<br>
Hic quidem pol certo nil ages sine med arbitro.
</p>

<p class=shortborder></p>

<p>
<b>ACTVS II</B>
</p>

<p>
<b>CLEOSTRATA MVLIER, PARDALISCA ANCILLA</B>
</p>

<p>
<b>CLE.</B> Obsignate cellas, referte anulum ad me:<br>
Ego huc transeo in proxumum ad meam uicinam.<br>
Vir siquid uolet me, facite hinc accersatis.<br>
<b>PAR.</B> Prandium iusserat senex sibi parari.<br>
<b>CLE.</B> St, tace atque abi: neque paro neque hodie coquetur:<br>
Quando is mi et filio aduorsatur suo<br>
Animi amorisque causa sui,<br>
Flagitium illud hominis. Ego illum fame, ego illum siti,<br>
Maledictis malefactis amatorem ulciscar.
</p>

<p>
Ego pol illum probe incommodis dictis angam:<br>
Faciam, uti proinde ut est dignus uitam colat,<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Acheruntis pabulum,<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Flagiti persequentem,<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Stabulum nequitiae.<br>
Nunc huc meas fortunas eo questum ad uicinam.<br>
Sed foris concrepuit atque eapse eccam egreditur foras.<br>
Non pol per tempus iter huc mihi incepi.
</p>

<p>
MYRRHINA. CLEOSTRATA<br>
MVLIERES II
</p>

<p>
<b>MY.</B> Sequimini, comites, in proxumum me huc. heus<br>
uos, ecquis haec quae loquor audit?<br>
Ego hic ero, uir si aut quispiam quaeret.<br>
Nam ubi domi sola sum,<br>
sopor manus caluitur.<br>
Iussin colum ferri mihi?<br>
<b>CLE.</B> Myrrhina, salue.<br>
<b>MY.</B> Salue mecastor:<br>
sed quid tus tristis, amabo?<br>
<b>CLE.</B> Ita solent omnes<br>
quae sunt male nuptae:<br>
Domi et foris aegre quod sit<br>
satis semper est.<br>
Nam ego ibam ad te. <b>MY.</B> Et pol ego istuc ad te.<br>
Sed quid est, quod tuo nunc animo aegrest?<br>
Nam quod tibist aegre,<br>
idem mihist diuidiae.<br>
<b>CLE.</B> Credo ecastor: nam uicinam neminem amo merito magis quam te<br>
Nec qua in plura sint mihi quae ego uelim.
</p>

<p>
<b>MY.</B> Amo te,<br>
atque istuc expeto scire quid sit.<br>
<b>CLE.</B> Vir Pessumis me modis despicatur domi.<br>
<b>MY.</B> Hem. <b>CLE.</B> Quid est? <b>MY.</B> Dic idem hoc&#151;nam pol hau satis meo<br>
Corde accepi querellls tuas&#151; opsecro.<br>
<b>CLE.</B> Vir me habet pessumis despicatam modis<br>
Nec mihi ius meum optinendi optiost.<br>
<b>MY.</B> Mira sunt, uera si praedicas: nam uiri<br>
Ius suom ad mulieres optinere haud queunt.<br>
<b>CLE.</B> Quin mihi ancillulam ingratiis postulat,<br>
Quae meast, quae meo educta sumptu siet,<br>
Vilico se suo dare:<br>
sed ipsus eam amat.<br>
<b>MY.</B> Obsecro, tace. nam hic nunc licet dicere. nos sumus. <b>CLE.</B> Itast.<br>
<b>MY.</B> Vnde ea tibist?<br>
Nam peculi probam nil habere addecet<br>
Clam uirum et quae habet partum ei haud commodest,<br>
Quin uiro aut subtrahat aut stupro inuenerit.<br>
Hoc uiri censeo esse omne quicquid tuomst.<br>
<b>CLE.</B> Tu quidem aduorsum tuam amicam omnia loqueris.
</p>

<p>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<b>MY.</B> Tace sis, stulta, et mi ausculta.<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Noli sis tu illi aduorsari:<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Sine amet, sine quod lubet id faciat,<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Quando tibi nil domi delicuomst.
</p>

<p>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<b>CLE.</B> Satin sanas? nam tu quidem aduorsus<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Tuam istaec rem loquere. <b>MY.</B> Insipiens,<br>
Semper tu huic uerbo uitato abs tuo uiro. <b>CLE.</B> Quoi<br>
uerbo? <b>MY.</B> Ei foras, mulier.<br>
<b>CLE.</B> St,<br>
Tace. <b>MY.</B> Quid est? <b>CLE.</B> Em. <b>MY.</B> Quis est quem uides? <b>CLE.</B> Vir eccum it.<br>
Intro abi, adpropera [age], amabo. <b>MY.</B> Impetras: abeo.<br>
<b>CLE.</B> Mox magis quom otium mihi et tibi erit,<br>
Igitur tecum loquar: nunc uale. <b>MY.</B> Valeas.
</p>

<p>
LYSIDAMVS. CLEOSTRATA<br>
SENEX      MVLIER
</p>

<p>
<b>LY.</B> Omnibus rebus ego amorem credo et nitoribus nitidis anteuenire,<br>
Nec potis quicquam commemorari, quod plus salis plusque leporis hodie<br>
Habeat. cocos equidem nimis demiror, qui lituntur condimentis,<br>
Eos eo condimento uno non utier, omnibus quod praestat.<br>
Nam ubi amor condimentum inerit, quoiuis placituram credo,<br>
Neque salsum neque suaue esse potest quicquam, ubi amor non admiscetur:<br>
Fel quod amarumst, id mel faciet: hominem ex tristi lepidum et lenem.<br>
Hanc ego de me coniecturam domi facio magis quam ex auditis:
</p>

<p>
Qui quam amo Casinam magis, inicio munditiis Munditiam antideo.<br>
Myropolas omnis sollicito: ubiquomquest lepidum unguentum, unguor,<br>
Vt illi placeam: et placeo, ut uideor. sed uxor me excruciat, quia uiuit.<br>
Tristem astare aspicio: blande haec mihi mala res appellandast.<br>
Vxor mea meaque amoenitas, quid tu agis? <b>CLE.</B> Manum abi atque abstine.<br>
<b>LY.</B> Heia, mea Iuno, non decet esse te tam tristem tuo Ioui.<br>
Quo nunc abis? <b>CLE.</B> Mitte me. <b>LY.</B> Mane. <b>CLE.</B> Non maneo. <b>LY.</B> At pol ego te sequar.<br>
<b>CLE.</B> obsecro, sanun es? <b>LY.</B> Sanus. quam ted amo.<br>
<b>CLE.</B> Nolo ames. <b>LY.</B> Non potes impetrare. <b>CLE.</B> Enecas.<br>
<b>LY.</B> Vera dicas uelim. <b>CLE.</B> Credo ego istuc tibi.<br>
<b>LY.</B> Respice, o mi lepos. CLE Nempe ita ut tu mihi's.<br>
Vnde hic, amabo, unguenta olent? <b>LY.</B> Oh perii.<br>
Manufesto miser teneor. cesso caput pallio detergere?<br>
Vt te bonus Mercurius perdat, myropola, quia haec mihi dedisti.<br>
<b>CLE.</B> Eho tu, nili, cana culex: uix teneor, quin quae decent te dicam.<br>
Senecta aetate unguentatus per uias, ignaue, incedis?<br>
<b>LY.</B> Pol ego amico dedi quoidam operam, dum emit unguenta. <b>CLE.</B> Vt cito commentust.<br>
Ecquid te pudet? <b>LY.</B> Omnia quae tu uis. <b>CLE.</B> Vbi in lustra iacuisti?<br>
<b>LY.</B> Egon in lustra? <b>CLE.</B> Scio plus quam tu me arbitrare. <b>LY.</B> Quid id est? quid [tu] seis?
</p>

<p>
<b>CLE.</B> Te sene omnium senem neminem esse ignauiorem.<br>
Vnde is, nili? ubi fuisti? ubi lustratus? ubi bibisti?<br>
Mades mecastor: uide palliolum ut rugat. <b>LY.</B> Di me et te infelicent,<br>
Si ego in os meum hodie uini guttam indidi.<br>
<b>CLE.</B> Immo age ut lubet bibe, es, disperde rem.<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<b>LY.</B> Ohe, iam satis, uxor, Comprime te? nimium tinnis.<br>
Relinque aliquantum orationis, cras quod mecum litiges.<br>
Sed quid ais? iam domuisti animum, potius ut, quod uir uelit<br>
Fieri, id facias, [potius] quam aduorsere contra? <b>CLE.</B> Qua de re? <b>LY.</B> Rogas?<br>
Super ancilla Casina: ut detur nuptum nostro uilico,<br>
Seruo frugi? atque ubi illi bene sit ligno, aqua calida? cibo,<br>
Vestimentis? ubique educat pueros quos pariat<br>
Potius quam illi seruo nequam des armigero [nisi] atque improbo,<br>
Quoi homini hodie peculi nummus non est plumbeus.<br>
<b>CLE.</B> Mirum ecastor te senecta aetate officium tuom<br>
Non meminisse. <b>LY.</B> Quid iam? <b>CLE.</B> Quia, si facias recte aut commode,<br>
Me sinas curare ancillas: quae meast curatio.<br>
<b>LY.</B> Cui, malum, homini scutigerulo dare lubet? <b>CLE.</B> Quia enim filio<br>
Nos oportet opitulari unico. <b>LY.</B> At quamquam unicust,<br>
Nilo magis ille unicust mihi filius quam ego illi pater:
</p>

<p>
Illum mi aequiust quam me illi quae uolo concedere.<br>
<b>CLE.</B> Tu ecastor tibi, homo, malam rem quaeris: subolet, selltio.<br>
<b>LY.</B> Egone? <b>CLE.</B> Tu: nam quid friguttis? quid istuc tam cupide cupis?<br>
<b>LY.</B> Vt enim frugi seruo detur potius quam seruo improbo.<br>
<b>CLE.</B> Quid si ego impetro atque exoro a uilico, causa mea<br>
Vt eam illi permittat? <b>LY.</B> Quid si ego autem ab armigero impetro,<br>
Vt eam illi permittat? atque hoc credo impetrassere.<br>
<b>CLE.</B> Conuenit. uin tuis Chalinum huc euocem uerbis foras?<br>
Tu eum orato, ego autem orabo uilicum. <b>LY.</B> Sane uolo.<br>
<b>CLE.</B> Iam hic erit: nunc experiemur, nostrum uter sit blandior.<br>
<b>LY.</B> Hercules dique istam perdant, quod nunc liceat dicere.<br>
Ego discrucior miser amore, illa autem quasi ob industriam<br>
Mi aduorsatur. subolet hoc iam uxori, quod ego machinor:<br>
Propter eam rem magis armigero dat operam de industria.
</p>

<p>
LYSIDAMVS. CHALINVS<br>
SENEX      SERVOS
</p>

<p>
<b>LY.</B> Qui Illum di omnes deaeque perdant. <b>CHA.</B> Te&#151;uxor aiebat tua<br>
Me uocare. <b>LY.</B> Ego enim uocari iussi. <b>CHA.</B> Eloquere quid uelis?
</p>

<p>
<b>LY.</B> Primum ego te porrectiore fronte uolo mecum loqui:<br>
Stultitiast ei te esse tristem quoius potestas plus potest.<br>
Probum et frugi hominem iam pridem esse arbitror.<br>
<b>CHA.</B> Intellego.<br>
Quin, si ita arbitrare, emittis me manu? <b>LY.</B> Quin id uolo:<br>
Sed nil est me cupere factum, nisi tu factis adiuuas.<br>
<b>CHA.</B> Quid uelis, modo id uelim me scire. <b>LY.</B> Ausculta, ego eloquar.<br>
Casinam ego uxorem promisi uilico nostro dare.<br>
<b>CHA.</B> At tua uxor filiusque promiserunt mihi. <b>LY.</B> Scio:<br>
Sed utrum nunc tu caelibem ted esse mauis liberum<br>
An maritum seruom aetatem degere et gnatos tuos?<br>
Optio haec tuast: utram harum uis condicionem accipe.<br>
<b>CHA.</B> Liber si sim, meo periclo uiuam: nunc uiuo tuo.<br>
De Casina certumst concedere homini nato nemini.<br>
<b>LY.</B> Intro abi atque actutum uxorem huc euoca ante aedis cito:<br>
Et sitellam huc tecum efferto cum aqua et sortis. <b>CHA.</B> Satis placet.<br>
<b>LY.</B> Ego pol istam iam aliquouorsum tragulam decidero.<br>
Nam si sic nil impetrare potero, saltem sortiar.<br>
Ibi ego te et suffragatores tuos ulciscar. <b>CHA.</B> Attamen<br>
Mihi obtinget sors. <b>LY.</B> Vt quidem pol pereas cruciatu malo.<br>
<b>CHA.</B> Mihi illa nubet: machinare quidlubet quouis modo.<br>
<b>LY.</B> Abin hinc ab oculis? <b>CHA.</B> Inuitus me uides: uiuam tamen.
</p>

<p>
<b>LY.</B> Sumne ego miser homo? satin omnes res sunt aduorsae mihi?<br>
Iam metuo, ne Olympionem mea uxor exorauerit,<br>
Ne Casinam ducat. si id factumst, ecce me nullum senem.<br>
Si non impetrauit, specula etiam in sortitust mihi.<br>
Si sors autem decolassit, gladium faciam culcitam<br>
Eumque incumbam. sed progreditur optume eccum<br>
Olympio.
</p>

<p>
OLYMPIO. LYSIDAMVS<br>
SERVOS     SENEX
</p>

<p>
<b>OL.</B> Vna edepol opera in furnum calidum condito<br>
Atque ibi torreto me pro pane rubido,<br>
Era, qua istuc opera a me impetres quod postulas.<br>
<b>LY.</B> Saluos sum: salua spes est, ut uerba audio.<br>
<b>OL.</B> Quid tu me uera libertate territas?<br>
Quin si tu nolis filiusque etiam tuos,<br>
Vobis inuitis atque amborum ingratiis<br>
Vna libella liber possum fieri.<br>
<b>LY.</B> Quid istuc est? quicum litigas, Olympio?<br>
<b>OL.</B> Cum eadem qua tu semper. <b>LY.</B> Cum uxore mea?<br>
<b>OL.</B> Quam tu mi uxorem? quasi uenator tu quidem es:<br>
Dies atque noctes cum cane aetatem exigis.<br>
<b>LY.</B> Quid agit? quid loquitur tecum? <b>OL.</B> Orat obsecrat<br>
Ne Casinam uxorem ducam. <b>LY.</B> Quid tu postea?<br>
<b>OL.</B> Negaui enim ipsi me concessurum Ioui<br>
Si is mecum oraret. <b>LY.</B> Di te seruassint mihi.<br>
<b>OL.</B> Nunc in fermento totast: ita turget mihi.
</p>

<p>
<b>LY.</B> Ego edepol illam mediam diruptam uelim.<br>
<b>OL.</B> Credo edepol esse, siquidem tu frugi bonae's.<br>
Verum edepol tua mihi odiosast amatio:<br>
Inimicast tua uxor mihi, inimicus filius,<br>
Inimici familiares. <b>LY.</B> Quid id refert tua?<br>
Vnus tibi hic dum propitius sit Iuppiter,<br>
Tu istos minutos caue deos flocci feceris.<br>
<b>OL.</B> Nugae sunt istae magnae: quasi tu nescias,<br>
Repente ut emoriantur humani Ioues.<br>
Sed tandem si tu Iuppiter sis [e]mortuos,<br>
Quom ad deos minoris redierit regnum tuom,<br>
Quis mihi subueniet tergo aut capiti aut cruribus?<br>
<b>LY.</B> Opinione melius res tibi habet tua,<br>
Si hoc impetramus, ut ego cum Casina cubem.<br>
<b>OL.</B> Non hercle opinor posse: ita uxor acriter<br>
Tua instat, ne mihi detur. <b>LY.</B> At ego sic agam:<br>
Coniciam sortis in sitellam et sortiar<br>
Tibi et Chalino. ita rem natam intellego:<br>
Necessumst uorsis gladiis depugnarier.<br>
<b>OL.</B> Quid si sors aliter quam uoles euenerit?<br>
<b>LY.</B> Benedice: dis sum fretus, deos sperabimus.<br>
<b>OL.</B> Non ego istuc uerbum empsim titiuillicio:<br>
Nam omnes mortales deis sunt freti: sed tamen<br>
Vidi ego deis fretos saepe multos decipi.<br>
<b>LY.</B> St, tace parumper. <b>OL.</B> Quid uis? <b>LY.</B> Eccum exit foras<br>
Chalinus intus cum sitella et sortibus:<br>
Nunc nos conlatis signis depugnabimus.
</p>

<p>
CLEOSTRATA. CEALINVS. LYSIDAMVS. OLYMPIO<br>
MVLIER      SERVOS    SENEX      SERVOS
</p>

<p>
<b>CLE.</B> Face, Chaline, certiorem me, quid meus uir me uelit.<br>
<b>CHA.</B> Ille edepol uidere ardentem te extra portam mortuam.<br>
<b>CLE.</B> Credo ecastor uelle. <b>CHA.</B> At pol ego hau credo, sed certo scio.<br>
<b>LY.</B> Plus artificumst mi quam rebar: hariolum hunc habeo domi.<br>
Quid si propius attollamus signa eamusque obuiam?<br>
Sequere. quid uos agitis? <b>CHA.</B> Adsunt quae imperauisti omnia:<br>
Vxor, sortes, situla atque egomet. <b>OL.</B> Te uno adest plus quam ego uolo.<br>
<b>CHA.</B> Tibi quidem edepol ita uidetur: stimulus ego nunc sum tibi:<br>
Fodico corculum: adsudascis iam ex metu, mastigia.<br>
<b>CLE.</B> Tace, Chaline. <b>OL.</B> Comprime istum. <b>CHA.</B> Immo istunc qui didicit dare.<br>
<b>LY.</B> Adpone hic sitellam, sortis cedo mihi: animum aduortite.<br>
Atqui ego censui aps te posse hoc me[cum] impetrare, uxor mea,<br>
Casina ut uxor mihi daretur, et nunc etiam censeo.<br>
<b>CLE.</B> Tibi daretur illa? <b>LY.</B> Mihi enim &#151; ah &#151; non id uolui dicere:<br>
Dum mihi uolui, huic dixi atque adeo mihi dum cupio &#151; perperam
</p>

<p>
Iam dudum hercle fabulor. <b>CLE.</B> Pol tu quidem, atque etiam facis.<br>
<b>LY.</B> Huic&#151; immo hercle mlhi &#151; uah, tandem redii uix ueram in uiam.<br>
<b>CLE.</B> Per pol saepe peccas. <b>LY.</B> Ita fit, ubi quid tanto opere expetas.<br>
Sed te uterque tuo pro iure ego atque hic oramus. <b>CLE.</B> Quid est?<br>
<b>LY.</B> Dicam enim, mea mulsa: de istac Casina huic nostro uilico<br>
Gratiam facias. <b>CLE.</B> At pol ego nec facio neque censeo.<br>
<b>LY.</B> Tum igitur ego sortis utrimque iam  <b>CLE.</B> Quis uotat?<br>
<b>LY.</B> Optumum atque aequissumum istud esse iure iudico.<br>
Postremo si illuc quod uolumus eueniet, gaudebimus:<br>
Sin secus, patiemur animis aequis. tene sortem tibi:<br>
Vide quid scriptumst. <b>OL.</B> Vnum. <b>CHA.</B> Iniquomst, quia isti prius quam mihist.<br>
<b>LY.</B> Accipe hanc sis. <b>CHA.</B> Cedo. mane: unum uenit in mentem modo.<br>
Vide, nequa illic insit alia sortis sub aqua. <b>LY.</B> Verbero,<br>
Men te censes esse? <b>CLE.</B> Nullast: habe quietum animum modo.<br>
<b>OL.</B> Quod bonum atque fortunatum [tuum] sit mihi. <b>CHA.</B> Magnum malum.<br>
<b>OL.</B> Tibi quidem edepol, credo, eueniet: noui pietatem tuam.<br>
Sed mane dum: num ista aut populna sors aut abiegnast tua?
</p>

<p>
<b>CHA.</B> Quid tu id curas? <b>OL.</B> Quia enim metuo, ne in aqua summa natet.<br>
<b>LY.</B> Auge caue. conicite sortis nunciam am[a]bo huc. eccere:<br>
Vxor, aequa. <b>OL.</B> Noli uxori credere. <b>LY.</B> Habe animum bonum.<br>
<b>OL.</B> Credo hercle, hodie deuotabit sortis, si attigerit. <b>LY.</B> Tace.<br>
<b>OL.</B> Taceo: deos quaeso&#151; <b>CHA.</B> Vt quidem tu hodie canem et furcam feras.<br>
<b>OL.</B> Mihi ut sortito eueniat,&#151; <b>CHA.</B> Vt quidem hercle pedibus pendeas.<br>
<b>OL.</B> At tu ut oculos emungare ex capite per nasum tuos.<br>
<b>CHA.</B> Quid times? paratum oportet esse iam laqueum tibi.<br>
<b>OL.</B> Periisti. <b>LY.</B> Animum aduortite am[a]bo. <b>OL.</B> Taceo. <b>LY.</B> Nunc tu, Cleostrata,<br>
Ne a me memores malitiose de hac re factum aut suspices,<br>
Tibi permitto: tute sorti. <b>OL.</B> Perdis me. <b>CHA.</B> Lucrum facit.<br>
<b>CLE.</B> Bene facis. <b>CHA.</B> Deos quaeso, ut tua sors ex sitella effugerit.<br>
<b>OL.</B> Ain tu? quia tute es fugitiuos, omnis te imitari cupis?<br>
CEA. Vtinam tua quidem sicut Herculei praedicant<br>
Quondam prognatis ista in sortiendo sors deliquerit.<br>
<b>OL.</B> Tu ut liquescas ipse, actutum uirgis calefactabere.<br>
<b>LY.</B> Hoc age sis, Olympio. <b>OL.</B> Si hic litteratus me sinat.
</p>

<p>
<b>LY.</B> Quod bonum atque fortunatum mihi sit. <b>OL.</B> Ita uero, et mihi.<br>
<b>CHA.</B> Non. <b>OL.</B> Immo her<b>CLE.</B> <b>CHA.</B> Immo mihi hercle <b>CLE.</B> Hic uincet, tu uiues miser.<br>
<b>LY.</B> Percide os tu illi odio: age, ecquid fit? <b>CLE.</B> Caue obiexis manum.<br>
<b>OL.</B> Compressan palma an porrecta ferio? <b>LY.</B> Age ut uis. <b>OL.</B> Em tibi.<br>
<b>CLE.</B> Quid tibi istunc tactiost? <b>OL.</B> Quia Iuppiter iussit meus.<br>
<b>CLE.</B> Feri malam ut ille rursum. <b>OL.</B> Perii: pugnis caedor, Iuppiter.<br>
<b>LY.</B> Quid tibi tactio hunc fuit? <b>CHA.</B> Quia iussit haec Iuno mea.<br>
<b>LY.</B> Patiundumst, siquidem me uiuo mea uxor imperium exhibet.<br>
<b>CLE.</B> Tam huic loqui [qui] licere oportet quam isti. <b>OL.</B> Cur omen mihi<br>
Vituperat? <b>LY.</B> Malo, Chaline, tibi cauendum censeo.<br>
<b>CHA.</B> Temperi, postquam oppugnatumst os. <b>LY.</B> Age, uxor [mea], nunciam<br>
Sorti: uos aduortite animum. prae metu ubi sim nescio.<br>
[<b>OL.</B>] Perii: cor lienosum, opinor, habeo: iam[iam] dudum salit.<br>
De labore pectus tundit. <b>CLE.</B> Teneo sortem. <b>LY.</B> Ecfer foras.<br>
<b>CHA.</B> Iamne mortuos? <b>OL.</B> Ostende: meast. <b>CHA.</B> Mala crucias quidem.<br>
<b>CLE.</B> Victus es, Chaline. <b>LY.</B> Quom nos di iuuere, Olympio,
</p>

<p>
Gaudeo. <b>OL.</B> Pietate factumst mea atque maiorum meum.<br>
<b>LY.</B> Intro abi, uxor, atque adorna nuptias. <b>CLE.</B> Faciam ut iubes.<br>
<b>LY.</B> Scin tu rus hinc esse ad uillam longe quo ducat?  <b>CLE.</B> Scio.<br>
<b>LY.</B> Intro abi: et quamquam hoc tibi aegrest, tamen fac accures. <b>CLE.</B> Licet.<br>
<b>LY.</B> Eamus nos quoque intro: hortemur, ut properent. <b>OL.</B> Numquid moror?<br>
Nam praesente hoc plura uerba fieri non desidero.
</p>

<p>
CHALINVS<br>
SERVOS
</p>

<p>
Si nunc me suspendam, meam operam luserim<br>
Et praeter operam restim sumpti fecerim<br>
Et meis inimicis uoluptatem creauerim.<br>
Quid opus est, qui sic mortuos tequidem tamen?<br>
Sorti sum uictus: Casina nubet uilico.<br>
Atque id non tam aegrest iam, uicisse uilicum,<br>
Quam id expetiuisse opere tam magno senem,<br>
Ne ea mihi daretur atque ut illi nuberet.<br>
Vt ille trepidabat, ut festinabat miser,<br>
Vt subsultabat, postquam uicit uilicus.<br>
Attat, concedam huc: audio aperiri fores.<br>
Mei beneuolentis atque ameici prodeunt.<br>
Hinc ex insidiis hisce ego insidias dabo.
</p>

<p>
OLYMPIO. LYSIDAMVS. CALINVS<br>
SERVOS     SENEX     SERVOS
</p>

<p>
<b>OL.</B> Sine modo rus [e]ueniat: ego remittam ad te uirum<br>
Cum furca in urbem tamquam carbonarium.<br>
<b>LY.</B> Ita fieri oportet. <b>OL.</B> Factum et curatum dabo.<br>
<b>LY.</B> Volui Chalinum, si domi esset, mittere<br>
Tecum obsonatum, ut etiam in maerore insuper<br>
Inimico nostro miseriam hanc adiungerem.<br>
<b>CHA.</B> Recessim cedam ad parietem: imitabor nepam:<br>
Captandust horum clanculum sermo mihi.<br>
Nam illorum me alter cruciat, alter macerat.<br>
At candidatus cedit hic mastigia,<br>
Stimulorum loculi. protollo mortem mihi:<br>
Certumst, hunc Acheruntem praemittam prius.<br>
<b>OL.</B> Vt tibi ego inuentus sum obsequens. quod maxume<br>
Cupiebas, eius copiam feci tibi:<br>
Erit hodie tecum quod amas clam uxorem. <b>LY.</B> Tace:<br>
Ita me di bene ament, ut ego uix reprimo labra,<br>
Ob istanc rem quin te deosculer, uoluptas mea.<br>
<b>CHA.</B> Quid, deosculere? quae res? quae uoluptas tua?<br>
Ecfodere hercle hic uolt, credo, uesicam uilico.<br>
<b>OL.</B> Ecquid amas nunc me? <b>LY.</B> Immo edepol me quam te minus.<br>
Licetne amplecti te? <b>CHA.</B> Quid, amplecti? <b>OL.</B> Licet.<br>
<b>LY.</B> Vt, quia te tango, mel mihi uideor lingere.<br>
<b>OL.</B> Vltro te, amator, apage te a dorso meo.<br>
<b>CHA.</B> Illuc est, illuc, quod hic hunc fecit uilicum.<br>
Et idem me pridem, quom ei aduorsum ueneram,<br>
Facere atriensem uoluerat sub ianua.<br>
<b>OL.</B> Vt tibi morigerus hodie, ut uoluptati fui.<br>
<b>LY.</B> Vt tibi, dum uiuam, bene uelim plus quam mihi.<br>
<b>CHA.</B> Hodie hercle, opinor, hi conturbabunt pedes:
</p>

<p>
Solet hic barbatos sane sectari senex.<br>
<b>LY.</B> Vt ego hodie Casillam deosculabor, ut mihi<br>
Bona multa faciam clam meam uxorem. <b>CHA.</B> Attatae.<br>
Nunc pol ego demum in rectam redii semitam:<br>
Hic ipsus Casinam deperit. habeo uiros.<br>
<b>LY.</B> Iam hercle amplexari, iam osculari gestio.<br>
<b>OL.</B> Sine prius deduci. quid, malum, properas? <b>LY.</B> Amo.<br>
<b>OL.</B> At non, opinor, fieri hoc posse hodie. <b>LY.</B> Potest,<br>
Siquidem cras eenses te posse emitti manu.<br>
<b>CHA.</B> Enim uero huc aures magis sunt adhibendae mihi:<br>
Iam ego uno in saltu lepide apros capiam duos.<br>
<b>LY.</B> Apud hunc sodalem meum atque uicinum mihi<br>
Locus est paratus: ei ego amorem omnem meum<br>
Concredui, is mihi se locum dixit dare.<br>
<b>OL.</B> Quid eius uxor? ubi erit? <b>LY.</B> Lepide repperi:<br>
Mea uxor uocabit huc eam ad se in nuptias,<br>
Vt hic sit secum, se adiuuet, secum cubet.<br>
Ego iussi, et dixit se facturam uxor mea.<br>
Illa hic cubabit, [si] uir ab[i]erit faxo domo.<br>
Tu rus uxorem duces: id rus hic erit,<br>
Tantisper dum ego cum Casina faciam nuptias:<br>
Hinc tu ante lucem rus cras duces postea.<br>
Satin astu[te]? <b>OL.</B> Docte. <b>CHA.</B> Age modo, fabricamini:<br>
Malo hercle uostro tam uorsuti uiuitis.<br>
<b>LY.</B> Scin quid nunc facias? <b>OL.</B> Loquere. <b>LY.</B> Tene marsuppium.<br>
Abi atque obsona, propera: sed lepide uolo,
</p>

<p>
Molliculas escas, ut ipsa molliculast. <b>OL.</B> Licet.<br>
<b>LY.</B> Emito sepiolas, lopadas, loligunculas,<br>
Hordeias, &#151; <b>CHA.</B> Immo triticeias, si sapis.<br>
<b>LY.</B> Soleas. <b>CHA.</B> Qui, quaeso, potius quam sculponeas,<br>
Quibus battuatur tibi os, senex nequissume?<br>
<b>OL.</B> Vin lingulacas? <b>LY.</B> Quid opust, quando uxor domist?<br>
Ea lingulacast nobis: nam numquam tacet.<br>
<b>OL.</B> In re praesenti ex copia piscaria<br>
Consulere quid emam potero. <b>LY.</B> Aequom oras: abi[s].<br>
Argento parci nolo: obsonato ampliter.<br>
Nam mihi uicino hoc etiam conuentost opus,<br>
Vt quod mandaui curet. <b>OL.</B> Iamne abeo? <b>LY.</B> Volo.<br>
<b>CHA.</B> Tribus non conduci possum libertatibus,<br>
Quin ego illis hodie comparem magnum malum<br>
Quinque hanc omnem rem meae erae iam faciam palam.<br>
Manufesto teneo in noxia inimicos meos.<br>
Sed si nunc facere uolt era officium suom,<br>
Nostra omnis lis est: pulcre praeuortar uiros.<br>
Nostro omine it dies: iam uicti uicimus.<br>
Ibo intro, ut id quod alius condiuit coquos<br>
Ego nuna uicissim ut alio pacto condiam:<br>
Quod id quod paratumst, ut paratum ne siet,<br>
Si[e]tque ei paratum quod paratum non erat.
</p>


<p></p>

<p>
LYSIDAMVS. ALCESIMVS<br>
SENES II
</p>

<p>
<b>LY.</B> Nunc amicine anne inimici sis imago, Alcesime,<br>
Mihi sciam: nunc specimen specitur, nunc certamen cernitur.
</p>

<p>
Cur amem me castigare, id ponito ad compendium:<br>
`Cano capite, aetate aliena' eo addito ad compendium.<br>
`Quoi sit uxor', id quoque illuc ponito ad compendium.<br>
AL. Miseriorem ego ex amore quam te uidi neminem.<br>
<b>LY.</B> Fac uacent aedes. AL. Quin edepol seruos ancillas domo<br>
Certumst omnis mittere ad te. <b>LY.</B> Oh, nimium scite scitus es.<br>
Sed facitodum merula per uersus quod cantat colas:<br>
`Cum cibo, cum quiqui facito ut; ueniant, quasi eant Sutrium.'<br>
AL. Meminero. <b>LY.</B> Em, nunc enim tu demum nullo scito scitus es.<br>
[<b>LY.</B>] Cura, ego ad forum modo ibo: iam hic ero. AL. Bene ambula.<br>
<b>LY.</B> Fac habeant linguam tuae aedes. AL. Quid ita? <b>LY.</B> Quom ueniam, uocent.<br>
AL. Attatae, caedundus tu homos: nimias delicias facis.<br>
<b>LY.</B> Quid me amare refert, nisi sim doctus ac dicaculus?<br>
Sed tu caue in quaesitione mihi sis. AL. Vsque adero domi.
</p>

<p class=shortborder></p>

<p>
<b>ACTVS III</B>
</p>

<p>
CLEOSTRATA<br>
MVLIER
</p>

<p>
Hoc erat ecastor [id], quod me uir tanto opere orabat meus,<br>
Vt properarem arcessere hanc ad me uicinam meam:<br>
Liberae aedes ut sibi essent, Casinam quo deducerent.<br>
Nunc adeo nequaquam arcessam, ne illis ignauissumis<br>
Liberi loci potestas sit uetulis uerbecibus.<br>
Sed eccum egreditur senati columen, praesidium popli,<br>
Meus uicinus, meo uiro qui liberum praehibet locum.<br>
Non ecastor ullis emptust modius qui uenit salis.
</p>

<p>
ALCESIMVS CLEOSTRATA<br>
SENEX      MVLIER
</p>

<p>
AL. Miror huc iam non arcessi in proxumum uxorem meam,<br>
Quae iam dudum, si arcessatur, ornata exspectat domi.<br>
Sed eccam: opino[r] arcessit. salue Cleostrata. <b>CLE.</B> Et tu, Alcesime.<br>
Vbi tua uxor? AL. Intus illa te, si se arcessas, manet:<br>
Nam tuos uir me orauit, ut eam isto ad te adiutum mitterem.
</p>

<p>
Vin uocem? <b>CLE.</B> Sine eam: te nolo, si occupatast. AL. Otiumst.<br>
<b>CLE.</B> Nil moror: molesta ei esse nolo: post conuenero.<br>
AL. Non ornatis isti apud uos nuptias? <b>CLE.</B> Orno et paro.<br>
AL. Non ergo opus est adiutrice? <b>CLE.</B> Satis domist: ubi nuptiae<br>
Fuerint, tum istam conuenibo. nunc uale atque istanc iube.<br>
AL. Quid ego nunc faciam? flagitium maxumum feci miser<br>
Propter operam illius irqui improbi edentuli,<br>
Qui hoc mihi contraxit. operam uxoris polliceor foras<br>
Quasi catillatum. flagitium hominis, qui dixit mihi<br>
Suam uxorem hanc arcessituram esse: ea se eam negat morarier.<br>
Atque edepol mirum ni subolet iam hoc huic uicinae meae.<br>
Verum autem altrouorsum quom eam mecum rationem puto,<br>
Siquid eius esset, esset mecum postulatio.<br>
[<b>CLE.</B>] Ibo intro, ut subducam nauim rusum in puluinaria.<br>
<b>CLE.</B> Iam hic est lepide ludificatus. miseri ut festinant senes.<br>
Nunc ego illum nili, decrepitum, meum uirum ueniat uelim<br>
Vt eum ludificem uicissim, postquam hunc delusi alterum.<br>
Nam ego aliquid contrahere cupio litigi inter eos duos.<br>
Sed eccum incedit: at quom aspicias tristem, frugi censeas.
</p>

<p>
LYSIDAMVS. CLEOSTRATA<br>
SENEX      MVLIER
</p>

<p>
<b>LY.</B> Stultitia magnast mea quidem sententia<br>
hominem amatorem ullum ad forum procedere<br>
In eum diem, quo[i] quod amet in mundo siet:<br>
Sicut ego feci stultus. Contriui diem,<br>
Dum asto aduocatus quoidam cognato meo.<br>
Quem hercle ego litem adeo perdidisse gaudeo,<br>
Ne me nequiquam sibi hodie aduocauerit.<br>
Nam meo quidem animo, qui aduocatos aduocet,<br>
Rogitare oportet prius et percontarier,<br>
Adsitne ei animus necne ei adsit quem aduocet.<br>
Si neget adesse, exanimatum amittat domum.<br>
Sed uxorem ante aedis eccam. ei misero mihi:<br>
Metuo, ne non sit surda atque haec audiuerit.<br>
<b>CLE.</B> Audiui ecastor cum malo magno tuo.<br>
<b>LY.</B> Accedam propius. quid agis, mea festiuitas?<br>
<b>CLE.</B> Te ecastor praestolabar. <b>LY.</B> Iamne ornata re[s e]st?<br>
Iamne hanc traduxti huc ad nos uicinam tuam<br>
Quae te adiutaret? <b>CLE.</B> Arcessiui ut iusseras:<br>
Verum hic sodalis tuos, amicus optumus,<br>
Nescioquid se sufflauit uxori suae:<br>
Negauit posse, quoniam arcesso, mittere.<br>
<b>LY.</B> Vitium tibi istuc maxumumst: blandas parum.<br>
<b>CLE.</B> Non matronarum offLciumst, sed meretricium,<br>
Viris alienis, mi uir, subblandirier.<br>
I tu atque arcesse illam: ego intus quod factost opus<br>
Volo accurare, mi uir. <b>LY.</B> Propera ergo. <b>CLE.</B> Licet.<br>
Iam pol ego huic aliquem in pectus iniciam metum.<br>
Miserrumum hodie ego hunc habebo amasium.
</p>

<p>
ALCESIMVS. LYSIDAMVS<br>
SENES II
</p>

<p>
AL. Viso huc, amator si a foro rediit domum,<br>
Qui me atque uxorem ludificatust larua.<br>
Sed eccum ante aedis. ad te hercle ibam commodum<br>
<b>LY.</B> Et hercle ego ad te. quid ais, uir minumi preti?<br>
Quid tibi mandaui? quid tecum oraul? AL. Quid est?<br>
<b>LY.</B> Vt bene uociuas aedis fecisti mihi.<br>
Vt traduxisti huc ad nos uxorem tuam.<br>
Satin propter te pereo ego atque occasio?<br>
AL. Quin tu suspendis te? nempe tute dixeras<br>
Tuam arcessituram esse uxorem uxorem meam.<br>
<b>LY.</B> Ergo arcessiuisse ait sese et dixisse te<br>
Eam non missurum. AL. Quin eapse ultro mihi<br>
Negauit eius operam se morarier.<br>
<b>LY.</B> Quin eapse me adlegauit qui istam arcesserem.<br>
AL. Quin nili facio. <b>LY.</B> Quin me perdis. AL. Quin benest.<br>
<b>LY.</B> Quin etiam diu morabor. AL. Quin cupio tibi&#151;<br>
<b>LY.</B> Quin &#151; AL. aliquid aegre facere. <b>LY.</B> Quin faciam lubens.<br>
Numquam tibi hodie quin erit plus quam mihi.<br>
AL. Quin hercle di te perdant postremo quidem.<br>
<b>LY.</B> Quid nunc? missurun es ad me uxorem tuam?<br>
AL. Ducas easque in maxumam malam crucem<br>
Cum hac, cum istac cumque amica etiam tua.<br>
Abi et aliud cura: ego iam per hortum iussero<br>
Meam istuc transire uxorem ad uxorem tuam.<br>
<b>LY.</B> Nunc tu mihi amicus es in germanum modum.
</p>

<p>
Qua ego hunc amorem mi esse aui dicam datum?<br>
Aut quod ego umquam erga Venerem inique fecerim:<br>
Quoi sic amanti mi obuiam eueniunt morae. Attat,<br>
Quid illuc clamoris, opsecro, in nostrast domo?
</p>

<p>
PARDALISCA. LYSIDAMVS<br>
ANCILLA     SENEX
</p>

<p>
<b>PAR.</B> Nulla sum, nulla sum: tota, tota occidi.<br>
Cor metu mortuomst, membra miserae tremunt:<br>
Nescio unde auxili praesidi perfugi<br>
Mi aut opum copiam comparem aut espetam.<br>
Tanta factu modo mira miris modis<br>
Intus uidi, nouam atque integram audaciam.<br>
Caue tibi, Cleostrata, apscede ab ista, opsecro,<br>
Nequid in te mali faxit ira percita.<br>
Eripite isti gladium, quae suist impos animi.<br>
<b>LY.</B> Nam quid est, quod haec huc timida atque exanimata exslluit?<br>
Pardalisca. <b>PAR.</B> Perii: unde meae usurpant aures sonitum?<br>
<b>LY.</B> Respice modo ad me. <b>PAR.</B> O ere mi&#151;<b>LY.</B> Quid tibist? quid timidas? <b>PAR.</B> Perii.<br>
<b>LY.</B> Quid, peristi? <b>PAR.</B> Perii: et tu peristi. <b>LY.</B> Ah, perii? quid ita?<br>
<b>PAR.</B> Vae tibi. <b>LY.</B> Immo uae tibi sit. <b>PAR.</B> Ne cadam, amabo, tene me.<br>
<b>LY.</B> Quicquid est eloquere mihi cito. <b>PAR.</B> Contine pectus:
</p>

<p>
Face uentum, amabo, pallio. <b>LY.</B> Timeo hoc negoti quid siet,<br>
Nisi haec meraco se uspiam percussit flore Liberi.<br>
<b>PAR.</B> Optine auris, amabo. <b>LY.</B> in malam a me crucem.<br>
Pectus auris caput teque di perduint.<br>
Nam nisi ex te scio quicquid hoc est cito, hoc<br>
Iam tibi istuc cerebrum dispercutiam, excetra tu,<br>
Ludibrio, pessuma, adhuc quae me habulsti.<br>
<b>PAR.</B> Ere mi. <b>LY.</B> Quid uis, mea tu ancilla?<br>
<b>PAR.</B> Nimium saeuis. <b>LY.</B> Numero dicis.<br>
Sed hoc quicquid est eloquere, in pauca confer:<br>
Quid intus tumulti fuit? <b>PAR.</B> Scibis, audi.<br>
Malum pessumumque hic modo intus apud nos<br>
Tua ancilla hoc pacto exordiri coepit,<br>
Quod haud Atticam condecet disciplinam.<br>
<b>LY.</B> Quid est id? <b>PAR.</B> Timor praepedit dicta linguae.<br>
<b>LY.</B> Possum scire ego istuc ex te? quid negotist?  <b>PAR.</B> Dicam.<br>
Tua ancilla, quam tu tuo uilico uis<br>
Dare uxorem, ea intus&#151; <b>LY.</B> Quid intus? quid est?<br>
<b>PAR.</B> Imitatur malarum malam discipinam,<br>
Viro quae suo interminatur uitam.<br>
<b>LY.</B> Quid ergo? <b>PAR.</B> Ah. <b>LY.</B> Quid est? <b>PAR.</B> Interemere ait uelle uitam.<br>
Gladium&#151; <b>LY.</B> Hem. <b>PAR.</B> Gladium&#151; <b>LY.</B> Quid eum gladium?<br>
<b>PAR.</B> Habet. <b>LY.</B> Ei misero mihi. cur eum habet?
</p>

<p>
Insectatur omnis domi per aedis<br>
Nec quemquam prope ad sese sinit adire:<br>
Ita omnis sub arcis, sub lectis latentes<br>
Metu mussitant. <b>LY.</B> Occidi atque interii.<br>
Quid illic obiectumst mali tam repente?<br>
<b>PAR.</B> Insanit. <b>LY.</B> Scelestissumum me esse credo.<br>
<b>PAR.</B> Immo si scias dicta quae dixit hodie.<br>
<b>LY.</B> lstuc expeto scire: quid dixit? <b>PAR.</B> Audi.<br>
Per omnis deos et deas deierauit<br>
Occisurum eam hac nocte quicum cubaret.<br>
<b>LY.</B> Men occidet? <b>PAR.</B> An quippiam ad te attinet? <b>LY.</B> Vah.<br>
<b>PAR.</B> Quid cum ea negoti tibist? <b>LY.</B> Peccaui: Illuc<br>
Dicere uilicum uolebam.<br>
<b>PAR.</B> Sciens de uia in semitam degredire.<br>
<b>LY.</B> Num quid mihi minatur? <b>PAR.</B> Tibi infesta solist<br>
Plus quam quoiquam. <b>LY.</B> Quam ob rem? <b>PAR.</B> Quia se des uxorem Olympioni:<br>
Neque se tuam nec suam neque uiri uitam sinere<br>
In crastinum protolli: id huc missa sum tibi ut dicerem,<br>
Ab ea ut caueas tibi. <b>LY.</B> Perii hercle ego miser. <b>PAR.</B> Dignu's tu.<br>
<b>LY.</B> Neque est neque fuit me senex quisquam amator<br>
Adaeque miser. <b>PAR.</B> Ludo ego hinc facete:<br>
Nam quae facta dixi, omnia huic falsa dixi.<br>
Era atque haec dolum ex proxumo hunc protulerunt:<br>
Ego huc missa sum ludere. <b>LY.</B> Heus, Pardalisca.<br>
<b>PAR.</B> Quid est? <b>LY.</B> Est&#151; <b>PAR.</B> Quid? <b>LY.</B> Est, quod uolo exquirere ex te.<br>
<b>PAR.</B> Moram offers mihi. <b>LY.</B> At tu mihi offers maerorem.<br>
Sed etiamne habet nunc Casina gladium?<br>
<b>PAR.</B> nabet, sed duos. <b>LY.</B> Quid, duos? <b>PAR.</B> Altero te<br>
Occisurum ait, altero uilicum hodie.<br>
<b>LY.</B> Occisissumus sum omnium qui uiuont.<br>
Loricam induam: mi optumum esse opinor.<br>
Quid uxor mea? non adiit atque ademit?<br>
<b>PAR.</B> Nemo audet prope aceedere. <b>LY.</B> Exoret. <b>PAR.</B> Orat:<br>
Negat ponere alio modo filio profecto,<br>
Nisi se sciat uilico non datum iri.<br>
<b>LY.</B> Atqui ingratiis quoi non uolt nubet hodie:<br>
Nam cur non ego id perpetrem quod coepi,<br>
Vt nubat mihi &#151;Illud quidem dicere uolebam:<br>
Nostro uilico. <b>PAR.</B> Saepiuscule, peccas.<br>
<b>LY.</B> Timor praepedit uerba. uerum, obsecro te,<br>
Dic me uxorem orare, ut exoret illam:<br>
Gladium ut ponat et redire me intro ut liceat. <b>PAR.</B> Nuntiabo.<br>
<b>LY.</B> Et tu orato. <b>PAR.</B> Et ego orabo. <b>LY.</B> At blande orato ut soles. sed audin?<br>
Si effexii hoc, soleas tibi<br>
Dabo et anulum in digito aureum et bona pluruma.
</p>

<p>
<b>PAR.</B> Operam dabo. <b>LY.</B> Face ut impetres.<br>
<b>PAR.</B> Eo nunciam, nisi quippiam remorare me. <b>LY.</B> Abi et cura.<br>
Redit eccum tandem opsonatu meus adiutor: pompam ducit.
</p>

<p>
OLYMPIO. LYSIDAMVS. CITRIO<br>
SERVOS    SENEX    COQVOS
</p>

<p>
<b>OL.</B> Vide, fur, ut sentis sub signis ducas. CI. Qui uero hi sunt sentis?<br>
<b>OL.</B> Quia quod tetigere, ilico rapiunt: si eas ereptum, ilico scindunt.<br>
Ita quoquo adueniunt, ubi ubi sunt, duplici damno dominos multant.<br>
CI. Heia. <b>OL.</B> Attat, cesso magnufice patriceque amicirier atque<br>
Ita ero meo ire aduorsum?<br>
<b>LY.</B> Bone uir, salue. <b>OL.</B> Fateor. <b>LY.</B> Quid fit? <b>OL.</B> Tu amas, ego essurio et sitio.<br>
<b>LY.</B> Lepide excuratus [in]cessisti. <b>OL.</B> Aha, hodie * * * * * lus.<br>
<b>LY.</B> Mane uero, quamquam fastidis. <b>OL.</B> Fy fy, foetet tuos mihi sermo.<br>
<b>LY.</B> Quae res? <b>OL.</B> Haec res. <b>LY.</B> Etiamne adstas? <b>OL.</B> Enim uero <br>
pr'agmat'a moi par'eqeis.
</p>

<p>
<b>LY.</B> Dabo tibi m'ega kak'on, ut<br>
Ego opinor, nisi rebistis.<br>
<b>OL.</B>W Ze~u, potin a med abeas,<br>
Nisi me uis uomere hodie?<br>
<b>LY.</B> Mane. <b>OL.</B> Quid est? quis hic est homo?<br>
<b>LY.</B> Erus sum. <b>OL.</B> Quis erus? <b>LY.</B> Quoius tu seruos.<br>
<b>OL.</B> Seruos? ego? <b>LY.</B> Atque meus. O L. Non sum ego liber?<br>
Memento, memento. <b>LY.</B> Mane atque asta. <b>OL.</B> Omitte.<br>
<b>LY.</B> Seruos sum tuos. <b>OL.</B> Optumest. L Y. Opsecro te,<br>
Olympisce mi, mi pater, mi patrone. <b>OL.</B> Em,<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Sapis sane.<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;L Y. Tuos sum equidem.<br>
<b>OL.</B> Quid mihi opust seruo tam nequam?<br>
<b>LY.</B> Quid nunc? quam mox recreas me?<br>
<b>OL.</B> Cena modo si sit cocta.<br>
<b>LY.</B> Eisce ergo abeant. <b>OL.</B> Propere, Citrio, intro ite et cito deproperate.<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ego iam intus ero: facite<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Cenam mihi ut ebria sit.<br>
Sed lepide nitideque uolo: nil moror barbarico bliteo.<br>
Stasne etiam? i sis. <b>LY.</B> Ego hic habeo.<br>
<b>OL.</B> Numquid est ceterum quod morae siet?
</p>

<p>
<b>LY.</B> Gladium Casinam intus habere ait,<br>
Qui me atque te interimat.<br>
<b>OL.</B> Scio. sic sine habere:<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Nugas agunt: noui<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ego illas malas merces.<br>
Quin tu i modo mecum domum. <b>LY.</B> At pol malum metuo.<br>
I tu modo: perspicito prior quid intus agatur.<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<b>OL.</B> Tam mihi mea uita<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Tua quam tibi carast.<br>
[<b>LY.</B>] Verum i modo. <b>LY.</B> Si tu iubes, em, ibitur tecum.
</p>

<p class=shortborder></p>

<p>
<b>ACTVS IV</B>
</p>

<p>
PARDALISCA<br>
ANCILLA
</p>

<p>
Nec pol ego Nemeae credo neque ego Olympiae<br>
Neque usquam ludos tam festiuos fieri<br>
Quam hic intus fiunt ludi ludificabiles<br>
Seni nostro et nostro Olympioni uilico.<br>
Omnes festinant intus totis aedibus,<br>
Senex in culina clamat, hortatar coquos:<br>
`Quin agitis hodie? quin datis, siquid datis? <br>
Properate: cenam iam esse coctam oportuit.'<br>
Vilicus is autem cum corona candide<br>
Vestitus lautus exornatusque ambulat.
</p>

<p>
Illae autem in cubiculo armigerum exornant duae,<br>
Quem dent pro Casina nuptum nostro uilico:<br>
Sed nimium lepide dissimulant, quasi mi sciant<br>
Fore huius quod futurumst. digne autem coqui<br>
Nimis lepide ei rei dant operam, ne cenet senex:<br>
Aulas peruortunt, ignem restingunt aqua:<br>
Illarum oratu faciunt. illae autem senem<br>
Cupiunt extrudere incenatum ex aedibus,<br>
Vt ipsae solae uentres distendant suos.<br>
Noui ego illas ambestrices: corbitam cibi<br>
Comesse possunt. sed aperitur ostium.
</p>

<p>
LYSIDAMVS. PARDALISCA<br>
SENEX ANCILLA
</p>

<p>
<b>LY.</B> Si sapitis, uxor, uos tamen cenabitis,<br>
Cena ubi erit cocta: ego ruri cenauero.<br>
Nam nouom maritum et nouam nuptam uolo<br>
Rus prosequi&#151;noui hominum mores maleficos&#151;<br>
Nequis eam abripiat. facite uostro animo uolup.<br>
Sed properate istum atque istam actutum emittere,<br>
Tandem ut ueniamus luci: ego cras hic ero:<br>
Cras habuero, uxor, ego tamen conuiuium.<br>
<b>PAR.</B> Fit, quod futurum dixi: incenatum senem<br>
Foras extrudunt mulieres. <b>LY.</B> Quid tu hic agis?<br>
<b>PAR.</B> Ego eo quo me ipsa misit. <b>LY.</B> Veron? <b>PAR.</B> Serio.
</p>

<p>
<b>LY.</B> Quid hic speculare? <b>PAR.</B> Nil equidem speculor. <b>LY.</B> Abi:<br>
Tu hi[n]c cunctas: intus alii festinant. <b>PAR.</B> Eo.<br>
<b>LY.</B> Abi hinc sis ergo, pessumarum possuma.<br>
Iamne abiit illaec? dicere hic quiduis licet:<br>
Qui amat, tamen hercle si esurit, nullum esurit.<br>
Sed eccem progreditur cum corona et lampade<br>
Meus socius compar, commaritus, uilicus.
</p>

<p>
OLYMPIO. LYSIDAMVS<br>
SERVOS    SENEX
</p>

<p>
<b>OL.</B> Age, tibicen, dum illam educunt huc nouam nuptam foras,<br>
Suaui cantu concelebra omnem hanc plateam hymenaeo. Io,<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Hymen hymenaee, o hymen.<br>
<b>LY.</B> Quid agis, mea salus? <b>OL.</B> Esurio hercle, atque adeo hau salubriter.<br>
<b>LY.</B> At ego amo. <b>OL.</B> At ego hercle nili facio: tibi amor pro cibost:<br>
Mihi ieiunitate iam dudum intestina murmurant.<br>
<b>LY.</B> Nam quid illaec nunc tam diu intus remorantur remeligines?<br>
Quasi ob industriam, quanto ego plus propero, procedit minus.<br>
<b>OL.</B> Quid si etiam si occentem hymenaeum, siqui citius prodeant?
</p>

<p>
<b>LY.</B> Censeo: et ego te adiuuabo in nuptiis communibus.<br>
<b>LY.</B> <b>OL.</B> Hymen, hymenaee, o hymen.<br>
<b>LY.</B> Perii hercle ego miser: dirrumpi cantando hymenaeum lieet<br>
Illo morbo, quo dirrumpi eupio, non est copiae.<br>
<b>OL.</B> Edepol, ne tu si equos esses, esses indomabilis.<br>
<b>LY.</B> Quo argumento? <b>OL.</B> Nimis tenax es. <b>LY.</B> Num me expertus uspiam?<br>
<b>OL.</B> Di melius faciant. sed crepuit ostium: exitur foras.<br>
<b>LY.</B> Di hercle me cupiunt seruatum. iam oboluit Csinus procul.
</p>


<p></p>

<p>
PARDALISCA  CHALINVS  CLEOSTRATA<br>
ANCILLA     SERVATOS  MULIER<br>
\\smallskip<br>
OLYMIPIO  LYSIDAMVS<br>
SERVATOS  SENEX
</p>

<p>
<b>PAR.</B> Sensim supera tolle limen pedes, mea noua nupta:<br>
Sospes iter incipe hoc, ut uiro tuo<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Semper sis superstes,<br>
Tuaque ut potior pollentia sit, uincasque uirum uictrixque sies.<br>
Tua uox superet tuomque imperium: uir te uestiat, tu uirum despolies.<br>
Noctuque et diu ut uiro subdola sis,<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Opsecro memento.<br>
<b>OL.</B> Malo maxumo suo hercle ilico, ubi tantillum peccassit&#151;
</p>

<p>
<b>LY.</B> Tace. <b>OL.</B> Non taceo. <b>LY.</B> Quae res? <b>OL.</B> Malae male monstrant.<br>
<b>LY.</B> Facies tu hanc rem mi ex parata imparatam:<br>
Id quaerunt uolunt, haec ut infecta faciant.<br>
<b>CLE.</B> Age, Olympio, quando uis uxorem,<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Accipe hanc ab nobis.<br>
<b>OL.</B> Date ergo, daturae si umquam estis hodie uxorem.<br>
<b>LY.</B> Abite intro. <b>CLE.</B> Amabo, integrae atque imperitae huic<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Impercito. <b>OL.</B> Futurumst.<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Valete. <b>LY.</B> Ite iam, ite iam. <b>CLE.</B> Valete.<br>
<b>LY.</B> Iamne abscessit uxor? <b>OL.</B> Domist: ne time. <b>LY.</B> Euax,<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Nunc pol demum ego sum liber.<br>
Meum corculum, melculum, uerculum. <b>OL.</B> Heus tu,<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Malo, si sapis, cauebis:<br>
Meast haec. <b>LY.</B> Scio: sed meus fructus est prior.<br>
<b>OL.</B> Tene hanc lampadem. <b>LY.</B> fmmo ego hanc tenebo.<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Venus multipotens, bona multa mihi<br>
Dedisti, huius quom copiam mihi dedisti. o,<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Corplisculum malacum.<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<b>OL.</B> Mea uxorcula &#151; quae res?<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<b>LY.</B> Quid est? <b>OL.</B> institit planta<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;[<b>LY.</B>] Quasi luca bos. <b>LY.</B> Tace sis.<br>
Nebula haud est mollis aeque atque huius est pectus.
</p>

<p>
[<b>OL.</B>] Edepol papillam bellulam. <b>OL.</B> Ei misero mihi.<br>
<b>LY.</B> Quid est? <b>OL.</B> Pectus mi icit non cubito, uerum ariete.<br>
<b>LY.</B> Quid tu ergo hanc, quaeso, tractas tam dura manu?<br>
At mihi, qui belle hanc tracto, non uallum facit.<br>
<b>OL.</B> Vah. <b>LY.</B> Quid negotist? <b>OL.</B> opsecro, ut ualentulast:<br>
Paene exposiuit cubito. <b>LY.</B> Cubitum ergo ire uolt.<br>
<b>OL.</B> Quin imus ergo? <b>LY.</B> I, belle belliatula.
</p>

<p class=shortborder></p>

<p>
<b>ACTVS V</B>
</p>

<p>
CLEOSTRATA. MYRRHINA. PARDALISCA<br>
MVLIERES II           ANCILLA
</p>

<p>
<b>MY.</B> Acceptae bene et commode eximus intus<br>
Ludos uisere huc in uiam nuptialis.<br>
Numquam ecastor ullo die risi adaeque<br>
Neque hoc quod relicuomst plus risuram opinor.<br>
<b>PAR.</B> Lubet Chalinum quid agat scire, nouom nuptum cum nouo marito.<br>
<b>MY.</B> Nec fallaciam astutiorem ullus fecit<br>
Poeta atque ut haec est fabre facta ab nobis.<br>
<b>CLE.</B> Optunso ore nunc peruelim progrediri<br>
Senem, quo senex: nequior nullus uiuit.<br>
Ne illum quidem nequiorem arbitror esse * * * * * qui locum praebet illi
</p>

<p>
* * * * * * nunc praesidem<br>
Volo hic, Pardalisca, esse: qui hiuc exeat<br>
Eum ut ludibrio habeas. <b>PAR.</B> Lubens Fecero et solens.<br>
* * * * * * * * * * * * * * * * * * * * * * *<br>
* * * * spectato hinc omnia, intus quid agant.<br>
* * * pone me amabo. <b>MY.</B> Et ibi audacius licet<br>
Quae uelis libere proloqui. <b>PAR.</B> Tace:<br>
Vostra foris crepuit.
</p>

<p>
OLYMPIO. CLEOSTRATA. MYRRHINA<br>
SERVOS MVLIERES II
</p>

<p>
PARDALISCA<br>
ANCILLA
</p>

<p>
<b>OL.</B> Neque quo fugiam neque ubi lateam neque hoc dedecus quomodo celem<br>
Scio: tantum erus atque ego flagitio superauimus nuptiis nostris.<br>
Ita nunc pudeo atque ita nunc paueo atque ita inridiculo sumus ambo.<br>
Sed ego insipiens noua nunc facio: pudet quem prius non puditumst umquam.<br>
Operam date, dum mea facta itero: est operae pretium auribus accipere:<br>
Ita ridicula auditu iteratu ea sunt, quae ego intus turbaui.<br>
Vbi intro hanc nouam nuptam deduxi, recta uia in conclaue abduxi.
</p>

<p>
Sed tam[en] tenebrae ibi erant [tam]quam in puteo: dum senex abest, decumbe inquam.<br>
Conloco fulcio mollio blandior<br>
Vt prior quam senex nup * * *<br>
Tardus esse llico coepi, quoniam * * *<br>
Respecto identidem ne SENEX * * * *<br>
Inlecebram stupri principio eam sauium posco * *<br>
Reppulit mihi manum: neque enim dare sibi sauium me siuit.<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Enim iam magis iam adpropero,<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Magis iam lubet in Casinam inruere:<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Cupio illam operam seni surripere:<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Forem obdo, ne senex me opprimeret.<br>
<b>CLE.</B> Age dum, tu adi hunc. <b>PAR.</B> Opsecro, ubi tua noua nuptast?<br>
<b>OL.</B> Perii hercle ego, manufesta res est. <b>PAR.</B> Omnem in ordinem<br>
Fateri ergo aequomst. quid intus agitur? quid agit Casina? satin morigerast?<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<b>OL.</B> Pudet dlcere me.<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<b>PAR.</B> Memora ordine,<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Vt occeperas.<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<b>OL.</B> Pudet her<b>CLE.</B><br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<b>PAR.</B> Age, audacter * * * * *<br>
Postquam decubuisti, inde uolo memorare: quid est factum *<br>
<b>OL.</B> * flagitiumst. <b>PAR.</B> Cauebunt qui audierint faciant *
</p>

<p>
* * * * hoc magnus est. <b>OL.</B> Perdis. <b>PAR.</B> Quin tu pergis? <b>OL.</B> Vbi<br>
* * * * us suptus porro *<br>
<b>PAR.</B> Quid? <b>OL.</B> Babae. <b>PAR.</B> Quid? <b>OL.</B> Papae.<br>
<b>PAR.</B> * * * * est? <b>OL.</B> Oh, erat maxumum:<br>
* * * * haberet metui: id quaerere occepi * * *<br>
Dum gladium quaero ne habeat, * arripio * * capulum.<br>
Sed quom cogito, non habuit gladium: nam esset frigidus.<br>
<b>PAR.</B> Eloquere. <b>OL.</B> At pullet. <b>PAR.</B> Num radix fuit?<br>
<b>OL.</B> Non fuit. <b>PAR.</B> Num cucumis?<br>
<b>OL.</B> Profecto hercle * * * non fuit quicquam holerum:<br>
Nisi quicquid erat, calamitas profecto attigerat numquam:<br>
fta quicquid erat, grande erat.<br>
<b>PAR.</B> Quid fit denique, edisserta. <b>OL.</B> Vbi appello Casinam, inquit,<br>
Amabo, mea uxorcula, cur uirum tuom sic me spernis?<br>
Nimis tu quidem hercle immerito<br>
Meo mihi haec facis, quia mihi te expetiui.<br>
Illam haud uerbum facit et saepit ueste id qui estis.<br>
Vbi illum saltum uideo opsaeptum, rogo ut altero * * sin adire.<br>
Volo, ut obuortam, cubitis im * * * * * * * *<br>
Vllum muttit e * * * * * * * * * * * * * * *<br>
Surgo, ut in eam in * * * * * * * * * * * * *<br>
Atque illam in * * * * * * * * * * * * * *<br>
<b>MY.</B> Perlepide narrat * * * * * * * * * * * *<br>
<b>OL.</B> Sauium * * * * * * * * * * * * * * * *<br>
Ita quasi saetis labra mihi conpungit barba * * *
</p>

<p>
Continuo in genua ut astiti, peetus mihi pedibus pereutit.<br>
Decido de lecto praecipes: subsilit, optundit os mihi.<br>
Inde foras tacitus profugiens exeo hoc ornatu quo uides,<br>
Vt senex hoc eodem po0ulo quo ego bibi biberet. <b>PAR.</B> optumest.<br>
Sed ubist palliolum tuom? <b>OL.</B> Hic intus reliqui.<br>
<b>PAR.</B> Quid nunc? satin lepide aditast uobis manus? <b>OL.</B> Merito.<br>
Sed concrepuerunt fores. num illa me nunc sequitur?
</p>


<p></p>

<p>
LYSIDAMVS. OLYMPIO. CLEOSTRATA.<br>
SENEX SERVOS MVLIER
</p>

<p>
MYRRHINA. PARDALISCA<br>
MVLIER  ANCILLA
</p>

<p>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<b>LY.</B> Maxumo ego ardeo dagitio<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Nee quid agam meis rebus scio,<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Nec meam ut uxorem aspiciam<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Contra oculis: ita disperii.<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Omnia palam sunt probra:<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Omnibus modis occidi miser.<br>
* * * * * * * ita manufesto faucibus teneor.<br>
* * * * * * quibus modis purgem scio me meae uxori.<br>
* * * * * * que expalliatus sum miser:<br>
* * * * * * * clandestinae nuptiae.<br>
* * * * * * * * * censeo<br>
* * * * * * * * mi optumumst
</p>

<p>
* * * * * intro ad uxorem [m]eam<br>
Sufferamque ei meum tergum ob iniuriam.<br>
Sed ecquis est, qul homo munus uelit fungier<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Pro me? quid nunc agam?<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Nescio, nisi ut improbos<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Famulos imiter ac domo<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Fugiam: nam nullast salus<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Scapulis, si domum redeo.<br>
Nugas istic dicere licet: uapulo hercle ego inuitus tamen,<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Etsi malum merui.<br>
Hac dabo protinam et fugiam. <b>CLE.</B> Heus, sta ilico, amator.<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<b>LY.</B> occidi, reuocor. quasi non audiam, abibo.
</p>


<p></p>

<p>
CHALINVS. LYSIDAMVS. CLEOSTRATA<br>
SERVOS     SENEX      MVLIER
</p>

<p>
MYRRHINA.  PARDALISCA OLYMPIO<br>
MVLIER     ANCILLA    SERVOS
</p>

<p>
<b>CHA.</B> Vbi tu's hic qui colere mores Massilienses postulas?<br>
Nunc tu si ueis subigitare me, probast occasio.<br>
Redi sis in cubiculum. periisti hercle: age, accede huc modo.<br>
Nunc ego tecum aequom arbitrum extra considium captauero.
</p>

<p>
<b>LY.</B> Perii, fusti defloccabit iam illic homo lumbos meos.<br>
Hac iter faeifindumst: nam illac lumbifragiumst obuiam.<br>
<b>CLE.</B> Iubeo te saluere, amator. <b>LY.</B> Ecce autem uxor obuiamst.<br>
Nunc ego inter sacrum saxumque sum nec quo fugiam scio:<br>
Hac lupi, hac eanes: lupina scaeua fusti rem gerit.<br>
Hercle, opinor, permutaui ego illuc nunc uerbum uetus.<br>
Hac ibo: caninam scaeuam spero meliorem fore.<br>
<b>CLE.</B> Quid agis, dismarite? mi uir, unde hoe ornatu aduenis?<br>
Quid fecisti scipione[m] aut quod habuisti pallium?<br>
<b>PAR.</B> In adulterio, dum moechissat Casinam, credo perdidit<br>
<b>LY.</B> Occidi. <b>CHA.</B> Etiamne imus cubitum? Casina sum. <b>LY.</B> in malam crucem.<br>
<b>CHA.</B> Non amas me? <b>CLE.</B> Quin responde: tuo quid faetumst pallio?<br>
<b>LY.</B> Baeehae hercle, uxor&#151; <b>CLE.</B> Bacchae? <b>LY.</B> Bacchae hercle, uxor&#151;<b>MY.</B> Nugatur seiens.<br>
Nam ecastor nunc Bacchae nullae ludunt. <b>LY.</B> Oblitus fui.<br>
Sed tamen Bacchae&#151; <b>CLE.</B> Quid Bachae? <b>LY.</B> Sin id fieri non potest &#151;<br>
<b>CLE.</B> Times eeastor. <b>LY.</B> Egone? mentire her<b>CLE.</B><br>
<b>CLE.</B> Nam palles male.<br>
N * * * quid me * * * * us * * am me rogas?
</p>

<p>
* * * * * male r * * * * * mihi.<br>
* * * * * * * * * * * * * * * gratulor.<br>
* * * * * * * * * * * * * * * senex.<br>
Ho * * * * * * * * * * * * * * * *<br>
* * * * * * * * * unc Casinust * * * *<br>
Qui hic * * * * *lem frus * * * ram * * dis<br>
Qui etiam me miserum famosum fecit flagitiis suis.<br>
<b>LY.</B> Non taces? <b>OL.</B> Non hercle uero taceo: nam tu maxumo<br>
Me opsecrauisti opere, Casinam ut poscerem uxorem mihi.<br>
<b>LY.</B> Tui amoris calisa ego istuc feci. <b>CLE.</B> Immo Hector Ilius<br>
Te quidem oppressit. <b>LY.</B> Feci ego istaec tdicta quae uos dicitis?<br>
<b>CLE.</B> Rogitas etiam? <b>LY.</B> Si quidem hercle feci, feci nequiter.<br>
<b>CLE.</B> Redi modo huc intro: monebo, siqui meministi minus.<br>
<b>LY.</B> Hercle opinor potius uobis credam quod uos dlcitis.<br>
Sed, uxor, da uiro hanc ueniam. Myrrhina, ora Cleostratam.<br>
Si umquam posthac aut amasso Casinam aut occepso modo,<br>
Ne ut eam amasso, si ego umquam adeo posthac tale admisero,<br>
Nulla causast, quin pendentem me, uxor, uirgis uerberes.<br>
<b>MY.</B> Censeo ecastor ueniam hanc dandam. <b>CLE.</B> Faciam, ut iubes.
</p>

<p>
Propter eam rem hanc tibi nunc ueniam millus grauate prospero,<br>
Hanc ex longa longiorem ne faciamus fabulam.<br>
<b>LY.</B> Non iratas? <b>CLE.</B> Non sum irata. <b>LY.</B> Tuaen fidei credo? <b>CLE.</B> Meae.<br>
<b>LY.</B> Lepidiorem uxorem nemo quisquam, quam ego habeo hanc, habet.<br>
<b>CLE.</B> Age, tu redde huic scipionem et pallium. <b>CHA.</B> Tene, si lubet.<br>
Mihi quidem edepol insignite factast magna iniuria:<br>
Duobus nupsi, neuter fecit quod nouae nuptae solet.<br>
<b>PAR.</B> Spectatores, quod futurumst intus, id memorabimus.<br>
Haec Casina huius reperietur filia esse ex proxumo<br>
Eaque nubet Euthynico nostro erili filio.<br>
Nunc uos aequomst manibus meritis meritam mercedem dare.<br>
Qui faxit, clam uxorem ducet semper scortum quod uolet:<br>
Verum qui non manibus clare quantum poterit plauserit,<br>
Ei pro scorto supponetur ircus unctus nautea.
</p>

<div class="footer">
	<p>
		<a href="/plautus.html">Plautus</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY>
</HTML>