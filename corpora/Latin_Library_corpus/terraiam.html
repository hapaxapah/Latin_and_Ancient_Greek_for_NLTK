<HTML><HEAD>
<TITLE>Terra iam pandit gremium</TITLE>
</HEAD>
<BODY BACKGROUND="tan5.gif" BGCOLOR="#FFFFFF">
<BR>
<CENTER><FONT SIZE=5>Incerti Auctoris<BR>
TERRA IAM PANDIT GREMIUM</CENTER></FONT>
<BR>
<HR>
<HR>
<BLOCKQUOTE><BLOCKQUOTE>
<FONT Size=4>
Terra iam pandit gremium<br>
vernali lenitate,<br>
quod gelu triste clauserat<br>
brumali feritate;<br>
dulci venit strepitu<br>
favonius cum vere,<br>
sevum spirans boreas<br>
iam cessat commovere.<br>
tam grata rerum novitas<br>
quem patitur silere?
<p>
Nunc ergo canunt iuvenes,<br>
nunc cantum promunt volucres; <br>
modo ferro durior<br>
est, quem non mollit Venus,<br>
et saxo frigidior, <br>
qui non est igne plenus.<br>
pellantur nubes animi,<br>
dum aer est serenus.
<p>
Ecce, iam vernant omnia<br>
fructu redivivo,<br>
pulso per temperiem<br>
iam frigore nocivo,<br>
tellus feta sui partus <br>
grande decus flores<br>
gignit odoriferos<br>
nec non multos colores.<br>
Catonis visis talibus <br>
inmuterentur mores.
<p>
Fronde nemus induitur,<br>
iam canit philomena,<br>
cum variis coloribus<br>
iam prata sunt amena,<br>
spatiari dulce est<br>
per loca nemorosa,<br>
dulcius est carpere<br>
lilia cum rosa,<br>
dulcissimum est ludere <br>
cum virgine formosa.
<p>
Verum cum mentes talia<br>
recensent oblectamina,<br>
sentio quod anxia<br>
fiunt mea precordia.<br>
si friget in qua ardeo<br>
nec mihi vult calere,<br>
quid tunc cantus volucrum<br>
mihi queunt valere,<br>
cum tunc circum precordia<br>
iam hyems est vere.
</BLOCKQUOTE></BLOCKQUOTE>
<HR>
<HR>
<CENTER><TABLE  BORDER=0 CELLSPACING=15 CELLPADDING=0>
<TR>
	<TD><A HREF="medieval.html">Medieval Latin</A>
	<TD><a href="index.html">The Latin Library</A>
	<TD><a href="classics.html">The Classics Homepage</A>
</TABLE></CENTER>
</BODY>
</HTML>