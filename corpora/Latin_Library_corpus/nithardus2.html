<html>
<head>  
<title>Nithardus, Historiae II</title>
</head> 
<body background="brown.gif" bgcolor="#FFFFFF">
<br>  
<center><font size=5>NITHARDUS<br>
HISTORIARUM LIBRI QUATTUOR</font>
<p>
<font size=4>LIBER SECUNDUS</font></center>
<p>
<hr><hr>
<p>
<font size=4>
Explicitis pro  tempore ac viribus dissensionum  vestrarum initiis, e quibus
quique lector scire cupiens, quam ob rem post obitum patris vestri Lodharius
vos fratremque  persequi statuerit, decernat, colligat  et, si iuste egerit,
cognoscat,  hinc  iam, qua  virtute  ac  industria hoc  exsecutus sit  prout
memoria viresque  suppleverint, notare curabo. Vos  vero difficultates, quae
ex eadem molestia parvitati  meae obstiterint, inspicere deposco et, si quid
in hoc opere neglexero, ut ignoscatis, quaeso.
<p>
1. Audiens Lodharius patrem suum obisse confestim nuntios ubique, praesertim
per totam  Franciam mittit,  qui se venturum  in imperium, quod  olim fuerat
illi  datum, affirment,  promittens unicuique  honores a patre  concessos se
concedere  et eosdem  augere velle.  Dubios quoque fidei  sacramento firmari
praecepit;  insuper  autem  iussit,  ut,  quantocius  possent,  obviam  illi
procederent, nolentibus  vero capitale supplicium  ut praediceretur, indixit
ipse autem pedetemptim, quo se res verteret, antequam Alpes excederet, scire
volens  processit.  Ergo  cupiditate  terroreque illecti  undique  ad  illum
confluunt; et hoc cernens spe viribusque magnanimis effectus, quibus artibus
universum imperium  liberius invadere posset,  deliberare coepit. Lodhuwicum
quoque  quoniam itineri  suo contiguum  esse prospexit,  ut primum  in illum
manum mitteret,  ratum duxit  et, ut eundem viribus  adnullaret, operam omni
virtute adiecit.  Interea ad Karolum in  Aquitaniam legatos callide dirigens
mandat  se erga  illum, sicuti  pater statuerat,  et sicut erga  filiolum ex
baptismate  oportebat,  benevolum  esse,  verumtamen ut  nepoti  suo,  filio
Pippini,  donec cum  eo  loqueretur, parceret,  deprecatus est.  Et  his ita
compositis ad urbem Vangionum  iter direxit. Eodem tempore Lodhuwicus partem
exercitus inibi causa custodiae  reliquerat et Saxonibus sollicitatis obviam
illis  perrexerat. Quam  ob  rem Lodharius  parvo conflictu  custodes fugere
compulit, Rhenum cum universo exercitu transiens Franconofurth iter direxit.
Quo insperate  hinc Lodharius, inde Lodhuwicus  confluunt, paceque sub nocte
composita alter inibi, alter  vero, quo Moin in Rhenum confluit, castra haud
fraterno  amore  componunt.   Cumque  Lodhuwicus  viriliter  resisteret,  et
Lodharius  illum absque  proelio sibi  subigere diffideret,  sperans Karolum
facilius  superari  posse,  ea  pactione  proelium  diremit,  ut  III.  Idus
Novembris   eodem  loco   rursum  conveniant   et,  ni   concordia  statutis
interveniat,  quid  cuique debeatur,  armis  decernant; et  his ita  omissis
Karolum sibi subigere contendit.
<p>
2.  Per  idem  tempus  Karolus  Bituricas  ad  placitum,  quo  Pippinum  sui
iuraverant venturum,  venerat. Qui quidem ex  omnibus nuntio recepto missos,
videlicet  Nithardum  et  Adelgarium,  delegit  et,  uti  ocius  valuit,  ad
Lodharium direxit,  mandans ac  deprecans, ut memor  sit sacramentorum, quae
inter se  iuraverant, et  servet, quae inter illos  pater statuerat; insuper
etiam fraternae filiolique condicionis  meminerit; haberet sua sibi et, quod
illi  pater   suo  consensu  concesserat,  absque   conflictu  illum  habere
permittat;  promittens, si hoc  faceret, fidelem  se illi et  subiectum fore
velle,  ita ut  primogenito  fratri esse  oporteret. Insuper  etiam quicquid
hactenus  in  illum  deliquerat   pollicitus  est  se  ex  corde  remittere,
deprecatus,  ne amplius  suos  sollicitet, ne  regnum sibi  a  Deo commissum
perturbet. Cederent  undique paci atque concordiae,  et hoc se sua suorumque
ex parte ratum videre  ac per hoc conservare velle mandavit; quod etsi alter
hoc  ita esse  non crederet, quocumque  vellet modo  ex his illum  certum se
efficere  promisit.  Quae quidem  Lodharius  simulans  se benigne  suscipere
legatos tantum salutationis causa redire permisit ac per suos se responsurum
de  ceteris  esse respondit.  Insuper  etiam,  quoniam ad  ipsum se  vertere
frustrata  fide noluerunt,  honoribus, quos  pater illis  dederat, privavit;
ita,  quid fratri  facere  cogitaret, nolens  indicium dabat.  Interea omnes
inter Mosam et Sequanam degentes ad Karolum miserunt mandantes, ut, antequam
a  Lodhario  praeoccuparentur,  veniret,  adventum  eius  se  praestolaturos
promittentes.  Quam ob  rem  cum perpaucis  Karolus hoc  iter  accelerans ab
Aquitania Carisiatum venit et a Carbonariis et infra ad se venientes benigne
suscepit.  Extra vero  Herenfridus,  Gislebertus, Bovo  ac ceteri  ab Odulfo
decepti, firmatam fidem neglegentes, defecerunt.
<p>
3. Eodem  tempore missus ab Aquitania venit  nuntians, quod Pippinus cum his
qui  parti suae  favebant  super matrem  Karoli irruere  vellet; ac  per hoc
Karolus  Francos  inibi  omittens   mandat,  si  illos  frater  suus,  donec
reverteretur,  opprimere   vellet,  obviam  sibi   procederent.  Insuper  ad
Lodharium  Hugonem, Adelhardum,  Gerhardum et Hegilonem  direxit, cunctaque,
quae tunc  nuper illi  mandaverat, replicans nec  non et pro  Deo deprecatus
est, ne  suos sibi subtrahens  regnum, quod Deus paterque  suo consensu illi
dederat,  amplius dissipet.  Et  his ita  compositis in  Aquitaniam festinus
perrexit superque  Pippinum et  suos irruens fuga illos  abire compulit. Per
idem  tempus  cum  Lodharius   a  Lodhuwico  reverteretur,  et  omnes  citra
Carbonarias ad illum venirent,  Mosa traiecta ratum duxit, ut Sequanam usque
procederet. Quo  dum tenderet,  Hilduinus abbas Sancti  Dionysii et Gerardus
comes  Parisii  civitatis  a  Karolo  deficientes fide  frustrata  ad  illum
venerunt. Quod quidem Pippinus filius Bernardi regis Langobardorum ceterique
cernentes   elegerunt  potius   more  servorum  fidem   omittere,  iuramenta
contemnere, quam  ad modicum  tempus facultates relinquere, ac  per hoc fide
relicta  quos  supra  memoravimus  secuti  eidem se  dederunt.  Hinc  quoque
Lodharius  magnanimis effectus  Sequanam excessit, praemittens  more solito,
qui ad  defectionem inter Sequanam et  Ligerem degentes partim minis, partim
blanditiis  subducerent.   Ipse  quoque,  uti   consueverat,  lento  itinere
subsecutus Carnutenam  civitatem tendebat. Cumque Teodericum,  Ericum et hos
qui illum  sequi deliberaverant ad se  venturos didicisset, spe multitudinis
suae  fretus, Ligerem  usque  ut procederet,  deliberavit; Karolus  quoque a
fuga,  qua Pippinum et  suos disperserat,  reversus et, quoniam,  matrem ubi
tuto  relinqueret,  non habebat,  pariter  ad  Franciae partes  properabant.
<p>
4. Audiens autem Karolus  interea, quod hi omnes, quos supra memoravimus, ab
eo defecissent,  et Lodharius  cum ingenti exercitu persequi  illum usque ad
internecionem  statuisset, hinc  autem  Pippinus et  hinc Brittones  infesti
erant,  quid  facerent,  concilium   convocant,  ineunt  deque  his  omnibus
deliberaturi,  facile consilium  perfacile  inventum est.  Et quoniam  nihil
praeter vitam et corpora  reliquum habebant, elegerunt potius nobiliter mori
quam regem proditum derelinquere. Quam ob rem obviam Lodhario pergunt, atque
Aurilianensem  urbem hinc  inde petunt.  Castra ponunt distantes  ab invicem
plus  minus leuwas  VI,  legatos invicem  dirigunt; et  Karolus  quidem sola
iustitia  pacem  petebat,  Lodharius vero,  quo  astu  absque proelio  illum
decipere  ac  superare  posset,  operam  dabat. Quod  cum  peragere  strenue
resistentibus  diffideret,  sperans   vires  suas,  uti  coeperant,  cotidie
accrescere, quam,  cum Karolo  decrevissent, facilius illum  subiugari posse
arbitrabatur.  Hac  autem  spe deceptus  ea  pactione  proelium diremit,  ut
cederet  Karolo Aquitania,  Septimania, Provincia  et decem  comitatus inter
Ligerim  et Sequanam,  eo  videlicet modo,  ut his  contentus  interim inibi
esset,  donec Atiniacum  VIII.  Id. Maias  conveniant; quasi  quidem communi
consensu  utrorumque  utilitatem  praevidere  ac  statuere  velle  promisit.
Primores  quoque  partium  Karoli  cernentes negotium  vires  suas  excedere
maximeque timebant, ne forte  proelio commisso in tanta paucitate regem suum
salvare difficile  possent - erat enim spes  cunctis non modica indolis eius
-; quam ob rem  statutis eo tenore consentiunt, ut deinceps Lodharius Karolo
ita  fidus amicus  sit,  sicut frater  per iustitiam  fratri esse  debet, et
regna,  quae  illi  deputabat,   quieta  habere  faceret  ac  interim  super
Lodhuwicum  hostiliter  ire  dedisset;  aliter autem  iure  quod  iuraverant
absoluti esse deberent. Qua quidem arte et regem suum a periculis subtrahunt
et se  mox a sacramento  absolvunt. Nam antequam idem,  qui haec iuraverant,
domo egrederentur, aliquos ex his qui aderant subducere ab illo temptavit et
in  crastinum  quosdam  suorum  recepit.  Insuper  et in  regna,  quae  illi
deputaverat,  statim direxit et,  in quantum  potuit, ne illi  se subderent,
perturbavit  et, ut  e  Provincia ad  se venientes  exciperet,  perrexit et,
quemadmodum   Lodhuwicum    dolo   an   vi    superare   posset,   intendit.
<p>
5.  Interea Karolus  Aurilianensem urbem  veniens Teotbaldum et  Warinum cum
quibusdam  e Burgundia ad  se venientes  gratanter ac benigne  excepit. Hinc
autem  obviam  Bernardo,  sicut  mandaverat, Nivernensem  urbem  petit.  Sed
Bernardus more solito ad illum venire distulit dicens se cum Pippino suisque
sacramento  firmasse,  ut  neuter  absque  alterius  consensu  cum  quolibet
quodcumque pactum  inire deberet; quam ob  rem testatus est ad  illos se ire
velle, et si efficere posset, ut una secum sui devenirent, bene; sin aliter,
soluto iuramento infra dies quindecim ad illum reversurum suaeque dicioni se
commissurum esse promisit. Quam  ob rem Karolus Bituricas iterum obviam illi
venit. Quo  Bernardus veniens cum neutrum  fecisset, graviter Karolus ferens
seductiones, quas patri fecerat et hactenus illi faciebat, timens, ne aliter
illum  comprehendere  posset,  subito  in  illum irruere  statuit.  Sed  hoc
Bernardus, quamquam  tarde, praesensit,  fugam iniit ac  vix evasit. Karolus
autem quosdam e suis stravit, quosdam saucios ac semivivos reliquit, quosdam
saucios  ac  semivivos  reliquit,   quosdam  vero  illaesos  cepit  ac  more
captivorum  custodiri  praecepit,  suppellectilem  autem universam  diripere
permisit.  Hinc quoque  Bernardus  humilior effectus  paulo post  supplex ad
Karolum venit,  dicens et fidelem se  illi fuisse et tunc,  si liceret, esse
voluisset, et  deinceps, quamquam  hac contumelia affectus  esset in futurum
fore minime  diffideret; quod  etsi quilibet aliter dicere  vellet, armis se
hoc  propulsurum   promittit.  Quibus  Karolus   credulus  effectus  ditatum
muneribus  et gratia  in societatem  amicitiae suscepit  et, ut  Pippinum ac
suos,   uti   promiserat,  subditos   sibi   efficere  temptaret,   direxit.
<p>
Et his ita compositis  Cenomannicam urbem adiit Lantbertum Ericumque una cum
ceteris recepturus. Cumque ille illos inibi perhumane reciperet, protinus ad
Nomenoium  ducem  Brittanniorum mittit  scire  cupiens, si  suae se  dicioni
subdere vellet. Qui adquiescens consiliis plurimorum Karolo munera mittit ac
sacramento fidem deinceps servandam  illi firmavit. Quibus peractis, quoniam
tempus placiti,  quod Attiniacum condixerant,  appropinquare videbatur, quid
consulte ac  solida fide sibi suisque  agere oporteret, Karolus anxius erat.
Ergo  participes  secretorum  convocat,   rem  omnibus  notam  replicat  ac,
quemadmodum  a   tanta  calamitate   congruentius  se  suosque   exui  posse
existimarent, ut  aperiretur, deposcit; seque in  omnibus publicae utilitati
et parere  velle, insuper etiam,  si oporteret pro ea  mortem subire, minime
differre   fatetur.   Quibus   cum   undique  vires   crevisse   viderentur,
reminiscentes  insidiarum, quas  Lodharius  temporibus patris  sui patri  et
Karolo  inferre  studuerat, quas  etiam  post obitum  patris fratribus  suis
absque remedio  struebat -  occurrebant insuper sacramenta,  quae tunc nuper
fefellerat -, aiebant se  omnem iustitiam ab eo libenter consequi velle, sed
his indiciis nil boni  sperare posse; idcirco sibi undique consultum videri,
quocumque modo posset, ad condictum placitum venire minime differret; quodsi
frater  suus,  uti  promiserat,  communem utilitatem  quaerere  ac  statuere
vellet,  hoc omnibus  notis placere  et, ut gratanter  reciperetur, congruum
esse;  sin  aliter, fretus  iustitia  ac  per hoc  auxilio divino  suorumque
fidelium  et, quicquid  regni pater  suus amborumque fidelium  consensu illi
dederat, obtinere omni virtute non neglegat.
<p>
6.  Ergo omnes  Aquitanos, qui suae  parti favebant,  una cum matre  post se
venire praecepit, insuper, quicumque e Burgundia nec non et inter Ligerem et
Sequanam sui  iuris esse vellent,  similiter fecit. Idem autem  ipse una cum
his qui  per praesens aderant, quamquam  difficile videretur, praefatum iter
arripuit.   Cumque  Sequanam   venisset,  repperit   Guntboldum,  Warnarium,
Arnulfum, Gerardum nec non et omnes a Carbonariis et infra comites, abbates,
episcopos,  ob hoc  videlicet a  Lodhario inibi  relictos, ut si  absque suo
consensu  transire  vellet, minime  posset.  Accedebat  insuper, quod  amnis
inundans vada  ubique denegaverat,  custodes autem fluminis  omnes naves aut
contriverant  aut  certe submerserant,  Gerardus  quoque pontes,  quoscumque
repperit, destruxit.  Igitur supra  modum transitus difficilis  effectus non
modicam   transire   cupientibus  importabat   molestiam.   Cum  autem   tot
difficultatibus  animi multimodis  agitarentur consiliis,  tandem mercatorum
naves ab ostio, quo Sequana mare influit, ferventi aestu abductae propterque
Rotomacensem  urbem expositae  nuntiantur. Quo  veniens harum duas  minus de
XXXta Karolus  armato milite  complet, idemque ingressus  praemittit, qui se
venturum praenuntient,  unicuique volenti delicta  cedens, nolentibus autem,
ut habeant regnumque a Deo sibi datum illi relinquant. Quae dum sprevissent,
classisque appropinquare videretur, crucem, in qua iuraverant, et Karolum ut
cognoverunt, relicto  litore protinus fugerunt. Quos,  quoniam in traiciendo
equi  moram  fecerant,  consequi   nequibat,  ad  Sanctum  Dionysium  laudis
obsecrationisque  causa iter  direxit; quo  veniens comperit, quod  hi, quos
fuga disperserat, in unum  una cum Arnulfo et Gerardo ceterisque coissent et
super Teutbaldum, Warinum, Otbertum ceterosque. qui, uti mandatum fuerat, ad
Karolum veniebant,  irruere vellent.  Quam ob rem ad  Sanctum Germanum causa
orationis perrexit ac per totam noctem iter faciens aurora delucescente, ubi
Luva  Sequanae  confluit, Warinum  cum  sociis  salvum recepit.  Ac sic  uno
eodemque itinere Senonicam adiit  urbem. Hinc noctu consurgit per Uttam iter
faciens  speransque, uti  nuntiatum illi  fuerat, quos supra  memoravimus in
eodem  saltu  consistere;  disposuerat  enim,  ubicumque  et  qualitercumque
posset, supra illos irruere.  Quod et utique fecisset, nisi sollicitis vitae
mors imminens pro foribus  nuntiaretur; quam ob rem paene cuncti supra modum
exterriti, quo  quisque valuit,  fugam iniit; quos  quoniam Karolus consequi
non   potuit  sociis   equisque  fessis,   cenam  Domini   quieti  indulgens
Tricasinorum civitatem in crastinum adiit.
<p>
7.  Eodem  tempore,  dum   haec  quae  praemisimus  a  Karolo  exsequerentur
Lodharius, uti  praefatum est, dolo  an vi Lodhuvicum aut  subdere aut, quod
mavult,  perdere  posset,  tota  mente  tractabat. In  quo  negotio  congrue
Otgarium  Magontiae   sedis  episcopum  et   Adhelbertum  Metensium  comitem
convocat; habebat  enim uterque Lodhuvicum ad  mortem usque exosum. Iam enim
Adhelbertus ex  infirmitate, qua  paene per annum detentus  fuerat, velut in
supplementum fratricidii  respiraverat; erat enim eo  in tempore ita prudens
consilio,  ut sententiam ab  eo prolatam  non quilibet mutare  vellet. Cuius
instinctu  Lodharius  collectam  hinc  inde  infinitam  multitudinem  Rhenum
traiecit, praemittens  more solito  qui minis blanditiisque  pendulam plebem
subducere  temptarent.  Timens autem  populus,  qui cum  Lodhuwico erat,  ne
tantum  exercitum  ferre valeret,  partim  defecti  ad Lodharium  transeunt,
partim fugam  ineunt ac  Lodhuwicum desolatum relinquunt.  Qui, quoniam omne
suffragium  aliud undique  deerat, cum  perpaucis abiit  et in  Baioariam se
recepit. Quod quoniam Lodhuwico  contigit, minime deinceps Lodharius aliquid
illum praevalere putavit. Igitur  Adhelbertum ducem, quem supra memoravimus,
ob  hoc inibi  reliquit,  ut et  populum sacramentis  sibi firmaret,  et, si
Lodhuwicus  ad Karolum  ire vellet,  nullo modo  posset. Ipse  vero, quoniam
Karolum Sequanam  transire reppererat, obviam ire  parabat. Velociter quidem
praemittit  rei veritatem,  ubi et  cum quibus  esset, scire  cupiens, Aquis
pascha celebraturus.
<p>
8. Mira sane ac  merito notanda res Karolo in eodem sancto sabbato contigit.
Nam neque  ipse nec  quilibet in suo  comitatu quicquam absque  quod corpore
gerebant  et  absque  armis  et  equis  habebant; cumque  de  balneo  quidem
egrederetur et  eadem vestimenta, quae exuerat,  induere pararet, repente ab
Aquitania missi  pro foribus adstiterant, qui  coronam et omnem ornatum, tam
regium  quam et quicquid  ad cultum  divinum pertinebat, ferebant.  Quis non
miretur paucos et paene  ignotos viros tot terrarum spatia, dum ubique omnes
rapinae  insisterent, tot  talenta  auri gemmarumque  infinitam multitudinem
ferre illaesos  valuisse? Et, quod maxime  mirandum fateor fore, qualiter ad
definitum locum vel certe ad statutam diem et horam venire poterant, cum nec
idem Karolus,  ubi se  suosque oporteret, sciebat. Quem  quidem eventum haud
aliter quam  munere ac  nutu divino visum  est evenire potuisse;  ac per hoc
commilitonibus  stuporem iniecit  omnesque maximam  ad spem  salutis erexit.
Hinc  vero  Karolus  cunctaque cohors  exsultans  ad  festa celebranda  sese
convertit.  Expleto autem  quod ceperat,  missos Lodharii  benigne excipiens
convivari  una  secum  praecepit;  quibus  et,  ut  in  crastinum  redirent,
iniunxit, per  suos se responsurum de eo,  quod frater suus illi mandaverat,
promittens. In legatione vero  Lodharii quaerebatur, cur absque suo consensu
terminos,  quos  illi  statuerat,   excederet;  et,  quia  fecerat,  saltem,
ubicumque illum reperirent, mandat,  ut interim eo loco quiescat, donec illi
mandaretur, si  ad statutum locum an  alio, ubi congruentius illi videretur,
venire  deberet.  Karolus  per  suos econtra  se  ob  hoc statutos  terminos
excessisse respondit,  quoniam de omnibus bonis  sua ex parte illi promissis
ac  iure iurando firmatis  nihil stabile  esse permisit. Nam  suorum hominum
ultra quod  firmatum fuerat  sollicitatos quosdam suo  iuri adiecit, quosdam
vero vita  privavit, insuper  regna, quae subiecta illi  efficere debuit, in
quantum  valuit, perturbavit  et,  quod maximum  est, in  fratrem hostiliter
irruit nec non et  suffragium a paganis illum quaerere compulit. Verumtamen,
quamquam  se  haec  ita   haberent,  in  conventum,  quod  communi  consensu
statuerant,  venire  se  velle mandavit;  ubi  si  communem utilitatem,  uti
promiserat, quaerere ac statuere vellet, sibi placere; sin aliter, de regno,
quod  Deus  paterque suus  suorum  consensu illi  dederat, consiliis  suorum
fidelium in  omnibus secundum Dei voluntatem parere  se innotuit. Et his ita
compositis  idem  iter  arripuit   atque  ad  praefatum  locum  pridie  quam
convenerat  praevenit.  Quo  quidem  Lodharius  veluti  ex  consulto  venire
distulit, verumtamen missos  variis querimoniis refertos frequenter mittebat
et,  ne forte  ex  improviso Karolus  supra illum  irruere  posset, cavebat.
<p>
9. Interea legati a  Lodhuwico venerant nuntiantes, quod, si sciret, quomodo
fieri posset, in illius adiutorium venire vellet. Quo se Karolus et indigere
respondit, gratias congruae voluntati  egit et, ut hoc accelerare studerent,
protinus praefatos missos remisit. Cumque quattuor vel eo amplius dies inibi
adventum  Lodharii  praestolaretur,  et  ille  venire  differret,  contionem
advocat,   concilium  iniit,   quidnam  consultius  deinceps   illi  agendum
videretur, deliberaturus.  Quidam autem  aiebant, quoniam mater  sua una cum
Aquitaniis  veniebat, obviam  illi ire  debere; sed  maxima pars  aut obviam
Lodhario  iter arripere  suadebant,  aut certe,  ubicumque vellet,  adventum
illius praestolari debere dicebant; ob hoc quidem maxime, quoniam, si quoquo
modo aliorsum iter flectere  coepisset, cuncti fugam illum inisse iactarent,
et  hinc Lodharium  et suos  audentiores fieri  debere, atque hi,  qui adhuc
causa timoris  neutri se copulaverant, ad  illum affluere undique sperabant;
quod et evenit. Nam, quamquam difficile, praevaluit tamen sententia priorum;
quam  ob  rem  Cadhellonicam  Karolus  adiit  urbem, ibique  matre  una  cum
Aquitaniis recepta  repente nuntiatur,  quod Lodhuwicus cum  Adhelberto duce
Austrasiorum   proelio  commisso   vicisset  Rhenoque  traiecto   ob  illius
adiutorium,  quantocius posset,  veniret. Quod  cum ocius  universis castris
omnibus notum fieret, cuncti  alacri animo, ut illi obviam irent, suadebant.
<p>
Lodharius  quoque  ut  haec ita  se  habere  deprehendit, circumfusae  plebi
Karolum fugam inisse persequique  illum, quantocius posset, velle denuntiat;
quo quidem nuntio fidos  sibi alacriores reddidit, dubiis autem quibusque et
affluendi audaciam iniecit et  firmiores suae parti reddidit. Cumque Karolus
a  Lodhario  persequi  se   didicisset,  quoniam  in  difficili  loco  aquis
paludibusque circumfusis castra  posuerant, ut absque qualibet difficultate,
si Lodharius  vellet, congredi possent, protinus  obviam illi perrexit. Quae
quidem Lodhario ut nuntiata sunt, castra posuit ac veluti fessis equis biduo
requiem  dedit. Iterato  itaque cum  haec eadem fecissent  missosque invicem
frequenter  mitterent,   sed  nihil  proficui   deliberare  possent,  tandem
appropinquantes Lodhuwicus et Karolus  conveniunt deque his omnibus in eodem
conventu,  quae  Lodharius  absque   quolibet  moderamine  erga  se  suosque
saeviebat, dolendo conferunt, quidve deinceps agendum opportunius videretur,
in   crastinum  deliberaturi.   Aurora  siquidem   delucescente  conveniunt,
concilium  ineunt,  in quo  multum  de tanta  calamitate conquirunt.  Cumque
alteruter,  quae  quantave  et   qualia  passi  a  fratre  fuerant,  referre
desissent, universis  visum unanimiter parique consensu,  tam ex sacrosancto
ordine  episcoporum quam  et  laicorum viros  nobiles, prudentes,  benevolos
deligant, per  quos, quae pater  inter illos statuerat, et  quae post obitum
patris  ab illo  passi sint,  mandent, insuper  obsecrent, ut memor  sit Dei
omnipotentis et  concedat pacem  fratribus suis universaeque  ecclesiae Dei;
cederet  cuique, quod  patris fratrisque  consensu iuste  debebatur; insuper
etiam, ut iustis precibus acquiesceret, offerrent illi quicquid absque equis
et  armis  in  universo  exercitu  habere  videbantur.  Et  si  his  monitis
obsecrationibusque  acquiescere  vellet,  placere;  sin aliter,  aiebant  se
divino ex munere suffragium  absque dubio sperare posse, si omne quod iustum
est vellent  et hoc fratri offerre  humiliter studerent. Quae quoniam merito
rata videbantur, protinus expleta sunt.
<p>
10. Sed  haec veluti pro nihilo  ducta Lodharius sprevit, per  suos se nihil
absque proelio velle mandavit  confestimque obviam Pippino, qui ab Aquitania
ad illum  veniebat, iter arripuit. Quod  cum ocius didicissent Lodhuwicus et
sui, supra  modum rem  graviter ferentes -  erant enim undique  graviter tam
itineris longitudine  quam et  proeliis variisque difficultatibus  et maxime
equorum  inopia  attriti  -,  verumtamen,  quamquam se  haec  ita  haberent,
timentes, ne  forte, si  ab auxilio fratris frater  deficeret, posteris suis
indignam  memoriam reliquissent;  quod  quidem ne  facerent, elegerunt  omni
penuriae,  etiam,  si oporteret,  morti  potius subire  quam nomen  invictum
amittere. Quam ob rem  ex eadem magnanimitate maestitia oppressa, invicem se
adhortantes,  gaudentes velociterque,  ut  Lodharium cito  consequi possent,
ibant. Cumque atque insperate  propter urbem Alciodorensem uterque exercitus
alter ab altero videretur,  confestim Lodharius verens, ne forte fratres sui
absque  dilatione  supra se  irruere  vellent,  armatus castra  aliquantulum
excessit. Quod quoniam fratres  sui facere illum cognoverunt, quosdam castra
metantes  relinquunt, quosdam  secum  armatos assumunt  et absque  dilatione
obviam  procedunt;  missos invicem  mittunt  pacemque  sub nocte  componunt.
Castra  autem  ab invicem  distabant  plus  minus leuvas  tres, et  intereat
paucula  palus saltusque;  ac  per hoc  erat utrique  ad  alterum difficilis
accessus. Quapropter aurora delucescente  Lodhuwicus et Karolus ad Lodharium
mittunt,  mandant sibi  valde  displicere, quod  illis pacem  absque proelio
denegaverat; quod etiam, quoniam vellet, et absque qualibet fraude, si fieri
deberet, esset. Et primum quidem ieiuniis ac votis Deum invocent, deinde, si
ille transire ad illos voluisset, locum transeundi se daturos promittunt, ut
omni  impedimento  sua suorumque  ex  parte ablato  absque qualibet  occulta
deceptione  congredi  possent;  quae   et,  si  vellet,  sacramento  firmare
praeceperunt, at si nollet, ut eadem illis concederet atque firmare rogaret,
petunt. Is autem more  solito per suos se responsurum promisit et, ut legati
regressi sunt,  protinus obviam iter arripuit  ac locum, quo castra poneret,
Fontaneum petit.
<p>
Eadem autem  die fratres sui post  Lodharium iter accelerantes antecesserunt
illum et propter vicum quod Tauriacus dicitur castra posuerunt. Crastina die
exercitus   praeparati   ad   proelium   castra  aliquantulum   excesserunt.
Praemittentes  Lodhuwicus ac  Karolus Lodhario  mandaverunt, ut  memor esset
fraternae   condicionis,  sineret   ecclesiam   Dei  et   universum  populum
Christianum  pacem  habere,  concederet illis  regna  a  patre suo  consensu
concessa, haberet  sua sibi non  merito, sed sola misericordia  a patre illi
relicta. Et  in munere offerebant illi  quicquid in universo exercitu absque
armis et  equis habere  videbantur; at si  id nollet, cedebant  illi uterque
portionem regni,  alter usque Carbonarias, alter  vero usque Rhenum; quod et
si renueret,  universam Franciam  aequa lance dividerent,  et quicquid horum
vellet  suae dicionis  esset.  Ad quod  Lodharius  more solito  per suos  se
quicquid  placeret  notare  respondit,  mittensque  per  praesens  Drogonem,
Hugonem et Hegibertum mandat  non illos aliquid tale antea illi mandasse, ad
quod considerandum  spatium habere  se velle aiebat; re  autem vera Pippinus
non venerat,  illum hac  dilatione exspectare volebat.  Verumtamen Ricuinum,
Hirmenaldum et  Fredericum sacramento  firmare praecepit, quod  pro nulla re
alia has  indutias peteret, praeter quod  commune profectum tam illorum quam
et  universae  plebis,  sicut iustitiam  inter  fratres  et populum  Christi
oportebat,  quaerere volebat.  Quo quidem  sacramento Lodhuwicus  et Karolus
creduli  effecti  ea die  et  in  crastinum, insuper  etiam  usque in  horam
secundam diei tertii, quod  evenit VII. Kal. Iulii, pace utrorumque ex parte
iure  iurando firmata,  ad castra  redeunt, missam  vero sancti  Iohannis in
crastinum celebraturi.  Pippino quoque  eadem die Lodharius  in supplementum
recepto mandat fratribus suis,  quoniam scirent illi imperatoris nomen magna
auctoritate  fuisse  impositum,  ut  considerent, quatenus  eiusdem  nominis
magnificum  posset   explere  officium;  insuper  autem   haut  se  libenter
utrorumque  quaerere profectum.  Interrogati autem,  si quiddam  horum, quae
mandaverant,  recipere vellet  vel si  quamlibet finitivam  sententiam illis
mandasset, nihil  sibi horum fuisse iniunctum  responderunt. Quam ob rem cum
omnis spes  iustitiae ac pacis sua ex  parte ablata videretur, mandant illi,
si melius  non invenisset, aut reciperet  unum horum, quae illi mandaverant,
aut nosset  illos in  crastinum - quod  contigit, sicut praefatum  est, VII.
Kal. Iulii  hora videlicet diei secunda,  ad omnipotentis Dei iudicium, quod
illis  absque  illorum  voluntate  mandaverat, esse  venturos.  Quae  quidem
Lodharius solito more insolenter  sprevit et visuros se; quid agere deberet,
respondit.
<p>
Dum  haec  super  Ligerim  iuxta Sanctum  Fludualdum  consistens  scriberem,
ecclipsis  solis hora prima  feria tertia,  XV. Kal. Novembris  in Scorpione
contigit.  His  ita  omissis  diluculo  Lodhuwicus  et  Karolus  consurgunt,
verticem montis castrae Lodharii  contigui cum tertia, ut videtur, exercitus
parte  occupant  adventumque  eius et  horam  secundam,  ut sui  iuraverant,
exspectant.  Cumque utrumque  adesset,  proelium super  rivolum Burgundionum
magno certamine  committunt. Et  Lodhuwicus quidem ac Lodharius  in loco qui
Brittas dicitur  strenue confligunt;  quo superatus Lodharius  terga vertit.
Pars autem exercitus, quam  Karolus in loco qui Fagit vulgo dicitur excepit,
protinus fugit;  pars vero,  quae in Solennat  Adhelardum ceterosque, quibus
haud  modicum  supplementum  Domino  auxiliante praebui,  appetiit,  strenue
conflixit;  quo et utrique  vicerunt, sed  novissime omnes a  parte Lodharii
fugerunt.
<p>
Qua  finem  primi certaminis  dedit  Lodharius,  terminetur liber  secundus.
<p>
<hr>
<hr>
<table border=0 cellspacing=15 cellpadding=0 align=Center>
<tr>
	<td><a href="nithardus.html">Nithardus</a>
	<td><a href="medieval.html">Medieval Latin</a>
	<td><a href="index.html">The Latin Library</a>
	<td><a href="classics.html">The Classics Page</a>
</table>
</body></html>