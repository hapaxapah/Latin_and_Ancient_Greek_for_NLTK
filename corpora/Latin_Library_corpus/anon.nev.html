<html>
	<head>
		<title>
			Anonymus Neveleti
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>ANONYMUS NEVELETI
</P>

<p class=border></P>

<p>
Incipit Esopus.
</p>

<p>
Vt  iuuet et prosit, conatur pagina presens:<br>
Dulcius arrident seria picta iocis.<br>
Ortulus iste parit fructum cum flore, fauorem<br>
Flos et fructus emunt: hic sapit, ille nitet.<br>
Si fructus plus flore placet, fructum lege.  si flos<br>
Plus fructu, florem.  si duo, carpe duo.<br>
Ne mihi torpentem sopiret inhercia sensum,<br>
In quo peruigilet, mens mea mouit opus.<br>
Vt messis precium de uili surgat agello,<br>
Verbula sicca, deus, implue rore tuo.<br>
Verborum leuitas morum fert pondus honestum,<br>
Et nucleum celat arida testa bonum.
</p>

<p class=shortborder></p>


<p>
1.  De gallo et iaspide
</p>

<p>
Dum rigido fodit ore fimum, dum queritat escam,<br>
Dum stupet inuenta iaspide gallus, ait:<br>
"Res uili preciosa loco natique nitoris,<br>
Hac in sorde iacens nil mihi messis habes.<br>
Si tibi nunc esset qui debuit esse repertor,<br>
Quem limus sepelit, uiueret arte nitor.<br>
Nec tibi conuenio, nec tu mihi, nec tibi prosum,<br>
Nec mihi tu prodes, plus amo cara minus."<br>
Tu gallo stolidum, tu iaspide pulcra sophie<br>
Dona notes.  stolido nil sapit ista seges.
</p>

<p class=shortborder></p>


<p>
2. De lupo et agno
</p>

<p>
Est lupus, est agnus.  sitit hic, sitit ille.  fluentum<br>
Limite non uno querit uterque siti.<br>
In summo bibit amne lupus, bibit agnus in imo.<br>
Hunc timor inpugnat uerba monente lupo:<br>
"Rupisti potumque michi riuoque decorem."<br>
Agnus utrumque negat se racione tuens:<br>
Nec tibi nec riuo nocui.  nam prona supinum<br>
Nescit iter nec adhuc unda nitore caret.<br>
Sic iterum tonat ore lupus: Michi dampna minaris.<br>
Non minor, agnus ait.  Cui lupus: Immo facis.<br>
Fecit idem tuus ante pater sex mensibus actis.<br>
Cum bene patrisses, crimine patris obi.<br>
Agnus ad hec: Tanto non uixi tempore.  Predo<br>
Sic tonat: An loqueris, furcifer?  huncque uorat.<br>
Sic nocet innocuo nocuus, causamque nocendi<br>
Inuenit.  Hii regnant qualibet urbe lupi.
</p>

<p class=shortborder></p>


<p>
3.  De mur[e] et rana
</p>

<p>
Muris iter rumpente lacu uenit obuia muri<br>
Rana loquax et opem pacta nocere cupit.<br>
Omne genus pestis superat mens dissona uerbis,<br>
Cum sentes animi florida lingua polit.<br>
Rana sibi murem filo confederat.  audet<br>
Nectere fune pedem, rumpere fraude fidem.<br>
Pes coit ergo pedi, sed mens a mente recedit.<br>
Ecce natant.  trahitur ille, sed illa trahit.<br>
Mergitur ut secum murem demergat.  amico<br>
Naufragium faciens naufragat ipsa fides.<br>
Rana studet mergi, sed mus emergit et obstat<br>
Naufragio.  uires suggerit ipse timor.<br>
Miluus adest, miserumque truci rapit ungue duellum.<br>
Hic iacet, ambo iacent, uiscera trita fluunt.<br>
Sic pereant, qui se prodesse fatentur et obsunt.<br>
Discat in auctorem pena redire suum.
</p>

<p class=shortborder></p>


<p>
4.  De cane et oue
</p>

<p>
In causam canis urget ouem.  sedet arbiter, audit.<br>
Reddat ouis panem uult canis, illa negat.<br>
Pro cane stat miluus, stat uultur, stat lupus.  instant,<br>
Panem quem pepegit reddere, reddat ouis.<br>
Reddere non debet, nec habet quid reddere possit.<br>
Et tamen ut reddat, arbiter instat oui.<br>
Ergo suum, licet instet hyemps, peruendit amictum,<br>
Et boream patitur uellere nuda suo.<br>
Sepe fidem falso mendicat inharcia teste,<br>
Sepe dolet pietas criminis arte capi.
</p>

<p class=shortborder></p>


<p>
5. De cane carnem ferente
</p>

<p>
Nat canis.  ore gerit carnem,  caro porrigit umbram.<br>
Vmbra coheret aquis.  has canis urget aquas.<br>
Spem carnis plus carne cupit, plus fenore signum<br>
Fenoris.  os aperit, sic caro spesque perit.<br>
Non igitur debent pro uanis certa relinqui.<br>
Non sua si quis auet, mox caret ipse suis.
</p>

<p class=shortborder></p>


<p>
<br>
6. De oue et capra et iuuenca et leone
</p>

<p>
Vt racione pari fortune munera sumant,<br>
Sumunt fedus ouis capra iuuenca leo.<br>
Ceruus adest.  ceruum rapiunt.  leo sic ait: Heres<br>
Prime partis ero.  nam michi primus honor.<br>
Et michi defendit partem uis prima secundam,<br>
Et michi dat maior tercia iura labor.<br>
Et pars quarta meum, nisi sit mea, rumpit amorem.<br>
Publica solus habet forcior, ima premens.<br>
Ne fortem societ fragilis, uult fabula presens.<br>
Nam fragili fidus nesciet esse potens.
</p>

<p class=shortborder></p>


<p>
7. De fure uxorem ducente
</p>

<p>
Femina dum nubit furi, uicinia gaudet.<br>
Vir bonus et prudens talia uerba mouet:<br>
Sol pepigit sponsam.  Iouis aurem terra querelis<br>
Perculit et causam, cur foret egra, dedit.<br>
Sole necor solo.  quid erit, si creuerit alter?<br>
Quid paciar?  quid aget tanta caloris hyemps?<br>
Hic prohibet sermo letum prebere fauorem,<br>
Qui mala fecerunt uel mala facta parant.
</p>

<p class=shortborder></p>


<p>
8.  De lupo et grue
</p>

<p>
Arta lupum cruciat uia gutturis osse retento.<br>
Mendicat medicam multa daturus opem.<br>
Grus promissa petit de faucibus osse reuulso.<br>
Cui lupus: An uiuis munere tuta meo.<br>
Nonne tuum potui morsu precidere collum?<br>
Ergo tibi munus sit tua uita meum.<br>
Nil prodest prodesse malis.  mens praua malorum<br>
Inmemor accepti non timet esse boni.
</p>

<p class=shortborder></p>


<p>
9. De duabus canibus
</p>

<p>
De partu querulam uerborum nectare plenam<br>
Pro cane mota canis suscepit ede canem.<br>
Hec abit, illa manet.  hec cursitat, illa quiescit.<br>
Huic tandem a partu rumpitur illa quies.<br>
Illa redit reddique sua iura precatur.<br>
Obserat hec aurem nec minus aure domum.<br>
Plus prece posse minas putat.  hec plus bella duobus.<br>
Nescit posse minas plus prece, bella minis.<br>
Cum dolor hanc armet, plus matrem filius armat;<br>
Cedit sola gregi, causaque iusta perit.<br>
Non satis est tutum mellitis credere uerbis.<br>
Ex hoc melle solet pestis amara sequi.
</p>

<p class=shortborder></p>


<p>
10. De rustico et colubro
</p>

<p>
Dum niue candet humus, glacies dum sopit aquarum<br>
Cursus, in colubrum turbida seuit hyemps.<br>
Hunc uidet, hunc reficit hominis clemencia.  uentum<br>
Temperat huic tecto, temperat igne gelu.<br>
Ore serit uirus coluber, sic toxicat edem.<br>
Hospes ait colubro: Non rediturus abi.<br>
Non exit coluber nec uult exire, sed heret<br>
Amplectensque uirum sibila dira mouet.<br>
Reddere gaudet homo nequam pro melle uenenum,<br>
Pro fructu penam, pro pietate dolum.
</p>

<p class=shortborder></p>


<p>
11. De asino et apro
</p>

<p>
Audet asellus aprum risu temptare proteruo,<br>
Audet inhers forti dicere: Frater aue.<br>
Vibrat aper pro uoce caput.  nam uerba superbit<br>
Reddere, sed dentem uix tenet ira trucem.<br>
Sus tamen ista mouet: Vilem dens nobilis escam<br>
Spernit.  desidia tutus es ipse tua.<br>
Non debet stolido ledi prudencia risu,<br>
Nec stolidus doctum debet adire iocis.
</p>

<p class=shortborder></p>


<p>
12. De mure urbano et rustico
</p>

<p>
Rusticus urbanum mus murem suscipit ede,<br>
Commodat ad mensam, mensaque mente minor.<br>
In mensa tenui satis est inmensa uoluntas.<br>
Nobilitat uiles frons generosa dapes.<br>
Facto fine cibis urbanum rusticus audit.<br>
Vrbani socius tendit in urbis opes.<br>
Ecce penu subeunt, inseruit amicus amico,<br>
Inuigilat mense, fercula mensa gerit.<br>
Emendat conditque cibos clemencia uultus,<br>
Conuiuam saciat plus dape frontis honor.<br>
Ecce sere clauis immurmurat, hostia latrant.<br>
Ambo timent, fugiunt ambo, nec ambo latent.<br>
Hic latet, hic latebras cursu mendicat inepto.<br>
Assuitur muro reptile muris honus.<br>
Blanda penu clauso parcit fortuna timori.<br>
Ille tamen febrit, teste tremore timet.<br>
Exit qui latuit, timidum sic lenit amicum:<br>
Gaude, carpe cibos, hec sapit esca fauum.<br>
Fatur qui timuit: Latet hoc in melle uenenum,<br>
Fellitumque metu non puto dulce bonum.<br>
Quam timor obnubit, non est sincera uoluptas.<br>
Non est sollicito dulcis in ore fauus.<br>
Rodere malo fabam, quam cura perpete rodi,<br>
Degenerare cibos cura diurna facit.<br>
Hijs opibus gaude, qui gaudes turbine mentis.<br>
Pauperiem ditet pax opulenta michi.<br>
Hec bona solus habe, que sunt tibi dulcia soli.<br>
Det precium dapibus uita quieta meis.<br>
Finit uerba, redit.  preponit tuta timendis,<br>
Et quia summa timet, tucius ima petit.<br>
Pauperies si leta uenit, tutissima res est.<br>
Tristior inmensas pauperat usus opes.
</p>

<p class=shortborder></p>


<p>
13. De uulpe et aquila
</p>

<p>
Dum uulpes aquilam pro rapta prole perungit<br>
Melle precum, predam reddere nescit auis.<br>
Preda gemit nidique timet cibus esse gulosi,<br>
Sed redimit natos utilis arte parens.<br>
Arboreum zonat stipulis et uimine truncum,<br>
In stipulam docto dirigit ore facem.<br>
In pullos aquile coniurat copia fumi.<br>
Hunc tamen et uulpem prouida pacat auis.<br>
Non sit qui studeat, quia maior, obesse minori,<br>
Cum bene maiori possit obesse minor.
</p>

<p class=shortborder></p>


<p>
14. De aquila et testudine
</p>

<p>
Pes aquile, predo testudinis, aera findit.<br>
Hanc sua conca tegit, cornua longa latent.<br>
Hoc monitu cornix aquilam premunit ineptum:<br>
Fers onus.  at fiat utile, crede michi.<br>
Quod geris in conca, cibus est.  tibi surripit illum<br>
Conca cibum.  concam frange cibusque cadet.<br>
Vt concam lanies, pro uiribus utere sensu.<br>
Hanc, si celsa cadat, saxea franget humus.<br>
De se stultus homo subuersus turbine lingue<br>
Corruit et fortes ista procella rapit.
</p>

<p class=shortborder></p>


<p>
15. De uulpe et coruo
</p>

<p>
Vulpe gerente famem coruum gerit arbor et escam<br>
Ore gerens coruus uulpe loquente silet.<br>
Corue decore decens, cingnum candore parentas.<br>
Si cantu placeas, plus aue quaque places.<br>
Credit auis picteque placent preludia lingue.<br>
Dum canit ut placeat, caseus ore cadit.<br>
Hoc fruitur uulpes, insurgunt tedia coruo.<br>
Asperat in medio dampna dolore pudor.<br>
Fellitum patitur risum, quem mellit inanis<br>
Gloria.  uera parit tedia falsus honor.
</p>

<p class=shortborder></p>


<p>
16. De leone et apro et tauro et asello
</p>

<p>
Irretit  miserum grauitas annosa leonem,<br>
Inglaciat  corpus corque senile gelu.<br>
Instat aper, pensat ueteri pro uulnere uulnus.<br>
Frontis eum telo taurus utroque fodit.<br>
Seuit asellus inhers et frontem calce sigillat.<br>
Hec solo gemitu uindicat acta leo.<br>
Omnia que uici, me uincunt omnia.  dormit<br>
Vis mea, dormit honor, dormit honoris opus.<br>
Cui nocui, nocet ille michi, multisque peperci,<br>
Qui michi non parcunt, pro pietate nocent.<br>
Hunc timeat casum, qui se non fulsit amico,<br>
Nec dare uult felix, quam miser optat opem.
</p>

<p class=shortborder></p>


<p>
17. De asino et catulo et domino
</p>

<p>
Murmuris et caude studio testatus amorem<br>
Nunc lingua catulus, nunc pede palpat herum.<br>
Gaudet herus comitque canem comitemque ciborum<br>
Efficit.  alludit turba ministra cani.<br>
Arte pari similesque cibos similemque fauorem<br>
Lucrari cupiens inquit asellus inhers:<br>
Me catulo prefert uite nitor, utile tergum,<br>
Nec placeo fructu, sed placet ille ioco.<br>
Ludam.  lude places.  sic ludit tempore uiso,<br>
Vt ludo placeat, ludit et instat hero.<br>
Blandiri putat ore tonans, humerisque priorum<br>
Pressis mole pedum se putat esse pium.<br>
Clamat herus.  uult clamor opem.  subit ordo clientum.<br>
Multa domat multo uerbere claua reum.<br>
Quod natura negat, nemo feliciter audet.<br>
Displicet inprudens, unde placere putat.
</p>

<p class=shortborder></p>


<p>
18. De leone et mure
</p>

<p>
Frigida sopito blanditur silua leoni.<br>
Cursitat hic murum ludere prompta cohors.<br>
Pressus mure leo murem rapit.  ille precatur,<br>
Ille precem librat, supplicat ira preci.<br>
Hec tamen ante mouet animo: Quid mure perempto<br>
Laudis emes?  summos uincere parua pudet.<br>
Si nece dignetur murem leo, nonne leoni<br>
Dedecus et muri ceperit esse decus?<br>
Si uincat minimum summus, sic uincere uinci est.<br>
Vincere posse decet, uincere crimen habet.<br>
Sit tamen esse decus, sit laus sic uincere, laus hec<br>
Et decus hoc minimo fiet ab hoste minus.<br>
De precio uicti pendet uictoria.  uictor<br>
Tantus erit, uicti gloria quanta fuit.<br>
Mus abit et grates reddit, si reddere possit<br>
Spondet opem.  solus fit mora parua dies.<br>
Nam leo rete subit nec prodest uiribus uti,<br>
Sed prodest querulo murmure dampna loqui.<br>
Mus redit, hunc reperit, cernit loca, uincula rodit,<br>
Hac ope pensat opem.  sic leo tutus abit.<br>
Rem potuit tantam minimi prudencia dentis,<br>
Cui leo dans ueniam se dedit ipse sibi.<br>
Tu qui summa potes, ne despice parua potentem.<br>
Nam prodesse potest, si quis obesse nequit.
</p>

<p class=shortborder></p>


<p>
19. De miluo egrotante
</p>

<p>
Morbi mole iacet miluus matremque precatur,<br>
Vt superis pro se det sacra detque preces.<br>
Mater ait: Mi nate, deos et sacra deorum<br>
Lesisti.  recolunt inpia facta dei.<br>
Criminis ultores pensant pro crimine penam.<br>
Cum sacra turbares, pena timenda fuit.<br>
Te cogit timor esse pium, te pena fidelem.<br>
Hic timor, hec pietas cum nece sera uenit.<br>
Qui maculat uitam, mundas cur incolit aras?<br>
Quem sua facta premunt, cur aliena leuant?
</p>

<p>
20. De hyrundine aues monente
</p>

<p>
Vt linum pariat de lini semine semen<br>
Nutrit humus, sed aues tangit hyrundo metu.<br>
Hic ager, hoc semen nobis mala uincla minatur,<br>
Vellite pro nostris semina sparsa malis.<br>
Turba fugit sanos monitus uanosque timores<br>
Arguit.  exit humo semen et herba uiret.<br>
Rursus hyrundo monet instare pericula.  rident<br>
Rursus aues.  Hominem placat hyrundo sibi,<br>
Cumque uiris habitans cantu blanditur amico.<br>
Nam preuisa minus ledere tela solent.<br>
Iam metitur linum, iam fiunt recia, iam uir<br>
Fallit aues, iam se conscia culpat auis.<br>
Vtile consilium qui spernit, inutile sumit.<br>
Qui nimis est tutus, recia iure subit.
</p>

<p class=shortborder></p>


<p>
21a. [Qualiter Attici elegerunt sibi regem]
</p>

<p>
Fabula nata sequi mores et pingere uitam,<br>
Tangit quod fugias quodue sequaris iter.<br>
Rege carens nec regis inops, sine rege nec exlex,<br>
Absque iugo gessit attica terra iugum.<br>
Libertas errore carens se sponte coegit<br>
Et pudor ob legem forcior ense fit.<br>
Ne libitum faceret, regem plebs libera fecit,<br>
Et que non potuit pellere iussa tulit.<br>
Rex cepit lenire truces, punire nocentes,<br>
Queque leuanda leuans, queque premenda premens.<br>
Hos honerat nouitas.  ciues in lege nouelli,<br>
Quod leuiter possent, uix potuere pati.<br>
Vrbem triste iugum querula ceruice ferentem<br>
Esopus tetigit, consona uerba mouens:
</p>

<p>
21b. De ranis a Ioue querentibus regem
</p>

<p>
Cum nichil auderet ludentes ledere ranas,<br>
Supplicuere Ioui, ne sine rege forent.<br>
Iupiter huic uoto risum dedit.  Ausa secundas<br>
Rana preces subitum sensit in amne sonum.<br>
Nam Ioue dante trabem, trabis ictu flumine moto,<br>
Demersit subitus guttura rauca timor.<br>
Placito rediere metu, uidere tigillum,<br>
Stando procul regem pertimuere suum.<br>
Vt nouere trabem per se non posse moueri,<br>
Pro duce fecerunt tercia uota Ioui.<br>
Ira iouem mouit, regem dedit, intulit ydrum.<br>
Ydrus hiante gula cepit obire lacum.<br>
Clamitat ecce lacus: Morimur, pie Iupiter, audi,<br>
Jupiter, exaudi!  Iupiter, affer opem!<br>
Nos sepelit uenter, nostri sumus esca tyranni.<br>
Aufer cedis opus, redde quietis opes.<br>
Ille refert: Emptum longa prece ferte magistrum.<br>
Vindicet eternus ocia spreta metus.<br>
Omne boni precium nimio uilescit in usu,<br>
Fitque mali gustu dulcius omne bonum.<br>
Si quis habet quod habere decet, sit letus habendo.<br>
Alterius non sit. qui suus esse potest.
</p>

<p class=shortborder></p>


<p>
22. De accipitre et columbis
</p>

<p>
Accipitrem milui pulsurum bella columbe<br>
Accipiunt regem.  rex magis hoste nocet.<br>
Incipiunt de rege queri, quod sanius esset<br>
Milui bella pati, quam sine Marte mori.<br>
Si quid agas, prudenter agas et respice finem.<br>
Ferre minora uolo, ne grauiora feram.
</p>

<p class=shortborder></p>


<p>
23. De fure et cane
</p>

<p>
Fure uocante canem pretenso munere panis,<br>
Spreto pane mouet talia uerba canis:<br>
Vt sileam, tua dona uolunt, furtisque laborant<br>
Esse locum.  panem si fero, cuncta feres.<br>
Fert munus mea dampna tuum, latet hamus in esca.<br>
Me priuare cibo cogitat ipse cibus.<br>
Non amo nocturnum panem plus pane diurno,<br>
Aduena plus noto non placet hostis hero.<br>
Non rapiet nox una michi bona mille dierum,<br>
Nolo semper egens esse, semelque satur.<br>
Latratu tua furta loquar, nisi sponte recedas.<br>
Hic silet, ille manet.  hic tonat, ille fugit.<br>
Si tibi quid detur, cur detur respice.  si des,<br>
Cui des, ipse nota, teque, gulose, doma.
</p>

<p class=shortborder></p>


<p>
24.  De lupo et sue
</p>

<p>
Vult lupus ut pariat  maturum sucula fetum,<br>
Seque noui curam spondet habere gregis.<br>
Sus ait: Hac cura careas, michi nolo ministres.<br>
Horrent obsequium uiscera nostra tuum.<br>
I procul ut tutos liceat michi fundere fetus.<br>
I procul et pietas hec erit apta michi.<br>
Pro natis natura iubet timuisse parentem.<br>
Fine dato uerbis hic abit, illa parit.<br>
Tempore non omni non omnibus omnia credas.<br>
Qui misere credit, creditur esse miser.
</p>

<p class=shortborder></p>


<p>
25. De terra parturiente murem
</p>

<p>
Terra tumet.  tumor ille gemit gemituque fatetur<br>
Partum.  pene perit sexus uterque metu.<br>
Cum tumeat tellus, monstrat se monstra daturam.<br>
Horrent et trepidant et prope stare cauent.<br>
In risum timor ille redit, nam turgida murem<br>
Terra parit.  iocus est quod timor ante fuit.<br>
Sepe minus faciunt homines, qui magna minantur.<br>
Sepe gerit nimios causa pusilla metus.
</p>

<p class=shortborder></p>


<p>
26. De agno et lupo
</p>

<p>
Cum grege barbato dum ludit iunior agnus,<br>
Tendit in hunc menti dissona uerba lupus:<br>
Cur olidam munda sequeris plus matre capellam?<br>
Lac tibi preberet dulcius ipsa parens.<br>
Est prope, festina, matrem pete, munera matris<br>
Lac bibe.  nam seruat ubera plena tibi.<br>
Agnus ad hec: Pia capra michi lac dulce propinat,<br>
Me uice matris alit, me uice matris amat.<br>
Non michi, sed domino prodest me uiuere.  uiuo<br>
Vt metat in tergo uellera multa meo.<br>
Ergo michi prestat nutriri lacte caprino,<br>
Quam lac matris habens mergar in ore tuo.<br>
Omnes uincit opes securam ducere uitam.<br>
Pauperius nichil est, quam miser usus opum.<br>
Nil melius sano monitu, nil peius iniquo.<br>
Consilium sequitur certa ruina malum.
</p>

<p class=shortborder></p>


<p>
27. De cane uetulo
</p>

<p>
Armauit natura canem pede, dente, iuuenta.<br>
Hinc leuis, hinc mordax, fortis et inde fuit.<br>
Tot bona furatur senium, nam robore priuat<br>
Corpus, dente genas, et leuitate pedes.<br>
Hic leporem prendit, fauces lepus exit inhermes.<br>
Elumbem domini uerberat ira canem.<br>
Reddit uerba canis: Dum me pia pertulit etas,<br>
Nulla meum potuit fallere preda pedem.<br>
Defendit senii culpam laus ampla iuuente.<br>
Pro sene qui cecidit, facta priora uigent.<br>
Nullus amor durat, nisi fructus seruet amorem.<br>
Quilibet est tanti, munera quanta facit.<br>
Magnus eram, dum magna dedi.  nunc muscidus annis<br>
Vileo, de ueteri mencio nulla bono.<br>
Si laudas quod eram, quod sum culpare proteruum est.<br>
Si iuuenem recipis, pellere turpe senem est.<br>
Se misere seruire sciat, qui seruit iniquo.<br>
Parcere subiectis nescit iniquus homo.
</p>

<p class=shortborder></p>


<p>
28. De leporibus et ranis
</p>

<p>
Silua sonat, fugiunt lepores, palus obuiat, herent.<br>
Fit mora, respiciunt ante retroque, timent.<br>
Dum librant in mente metus, se mergere pacti,<br>
Se metui et ranas stagna subire uident.<br>
Vnus ait: Sperare licet.  non sola timoris<br>
Turba sumus.  uano rana timore latet.<br>
Spem decet amplecti.  spes est uia prima salutis.<br>
Sepe facit metui non metuenda metus.<br>
Corporis est leuitas et mentis inhercia nobis.<br>
Ista fuge causam suggerit, illa fugam.<br>
Sic metuat quicunque timet, ne mole timoris<br>
Spe careat.  grauis est spe fugiente timor.<br>
Speret qui metuit.  morituros uiuere uidi<br>
Spe duce, uicturos spe moriente mori.
</p>

<p class=shortborder></p>


<p>
29. De lupo et edo
</p>

<p>
Capra cibum querens, edum commendat ouili,<br>
Hunc illi solida seruat ouile sera.<br>
Natum cauta parens monitu premunit amico,<br>
Vt lateat, nec sit in sua dampna uagus.<br>
Hic latet.  ecce lupus mouet hostia, uoce capellam<br>
Exprimit, ut pateant hostia clausa petit.<br>
Sta procul, edus ait, caprizas gutture falso.<br>
Cum bene caprizes, te procul esse uolo.<br>
Quod mea sis mater, mentitur ymago loquendi.<br>
Rimula, qua uideo, te docet esse lupum.<br>
Insita natorum cordi doctrina parentum<br>
Cum pariat fructum, spreta nocere solet.
</p>

<p class=shortborder></p>


<p>
30. De rustico et angue
</p>

<p>
Rustica mensa diu nutritum nouerat anguem.<br>
Humanam potuit anguis amare manum,<br>
Gracia longa uiri subitam mutatur in iram,<br>
Ira per anguineum dirigit arma caput.<br>
Vulneris auctor eget, se uulnere credit egenum.<br>
Angui pro uenia supplicat.  anguis ait:<br>
Non ero securus, dum sit tibi tanta securis,<br>
Dum cutis hec memorat uulnera scripta sibi.<br>
Qui me lesit, item ledet, si ledere possit.<br>
Expedit infido non iterare fidem.<br>
Sed si te piguit sceleris, scelus omne remitto.<br>
Nam gemitus ueniam uulnere cordis emit.<br>
Qui primo nocuit, uult posse nocere secundo.<br>
Que dedit infidus mella, uenena puto.
</p>

<p class=shortborder></p>


<p>
31. De ceruo et oue et lupo
</p>

<p>
Ceruus oui presente lupo sic intonat: Amplum<br>
Vas tritici debes reddere, redde michi.<br>
Sic iubet esse lupus,  paret timor ista iubenti.<br>
Namque die fixo debita spondet ouis.<br>
Fit mora.  ceruus ouem uexat de federe.  ceruo<br>
Inquit ouis: Non stant federa facta metu.<br>
Me decuit cogente lupo quecunque fateri.<br>
Me decuit fraudem pellere fraude pari.<br>
Cum timor in promptu sedeat, promissa timoris<br>
Arent.  nil fidei uerba timentis habent.
</p>

<p class=shortborder></p>


<p>
32. De caluo et musca
</p>

<p>
Musca premit caluum.  muscam uult cedere caluus.<br>
Vt muscam feriat, se ferit.  illa ridet.<br>
Caluus ait: Te parca iubet uicina iocari.<br>
Si ferior, rides.  si feriare, cades.<br>
Sospes ero decies ictus, semel icta peribis.<br>
Est mea prompta michi gracia, surda tibi.<br>
Iure potest ledi ludens, ut ledat.  in illum,<br>
Vnde breuis cepit lesio, magna redit.
</p>

<p class=shortborder></p>


<p>
33. De uulpe et ciconia
</p>

<p>
Vulpe uocante uenit, speratque ciconia cenam.<br>
Fallit auem liquidus uulpe iocante cibus.<br>
Cum bibat ista cibos, solum bibit illa dolorem.<br>
Hic dolor in uulpem fabricat arma doli.<br>
Sunt pauci mora parua dies, auis inquit: Hhabemus<br>
Fercula que sapiunt.  dulcis amica, ueni.<br>
Hec uenit.  hec uase uitreo bona fercula condit,<br>
At solam recipit formula uasis auem.<br>
Laudat opes oculo uasis nitor.  has negat ori<br>
Formula.  sic geminat uisus odorque famem.<br>
Sic uulpes ieiuna redit, sic fallitur audens<br>
Fallere, sic telo leditur ipsa suo.<br>
Quod tibi non faceres, alii fecisse cauebis.<br>
Vulnera ne facias, que potes ipse pati.
</p>

<p class=shortborder></p>


<p>
34. De lupo et capite
</p>

<p>
Dum legit arua lupus, reperit caput arte superbum.<br>
Hoc beat humanis ars preciosa genis.<br>
Hoc lupus alterno uoluit pede, uerba resoluit:<br>
O sine uoce genas, o sine mente caput!<br>
Fuscat et extinguit cordis caligo nitorem<br>
Corporis, est animi solus in orbe nitor."
</p>

<p>
35. De graculo et pauone
</p>

<p>
Graculus inuento picti pauonis amictu,<br>
Se polit et socias ferre superbit aues.<br>
Quem fore pauonem pauonis penna fatetur,<br>
Pauonum generi non timet ire comes.<br>
Pauo dolum sentit, falsi pauonis honorem<br>
Increpat et domitam uerbere nudat auem.<br>
Nuda latet, sociosque fugit, minuique pudorem<br>
Sic putat.  hanc duro corripit ore comes:<br>
Ascensor nimius nimium ruit.  aptus in imis<br>
Est locus.  hec leuis est, illa ruina grauis.<br>
Qui plus posse putat sua quam natura ministrat,<br>
Posse suum superans, se minus esse potest.<br>
Si tibi nota satis nature meta fuisset,<br>
Non uilis nec inops nec sine ueste fores.<br>
Cui sua non sapiunt, alieni sedulus auceps<br>
Qui non est rapiens, desinit esse quod est.
</p>

<p class=shortborder></p>


<p>
36. De mula et musca
</p>

<p>
Mula rapit cursum, nam mulam mulio cogit.<br>
Mule Musca nocet uulnere siue minis:<br>
Cur pede sopito cursum tempusque moraris?<br>
Te premo, te pungo.  pessima, curre leuis.<br>
Mula refert: Quia magna sonas, uis magna uideri.<br>
Nec tua facta nocent, nec tua uerba michi.<br>
Nec te sustineo, sed eum, quem sustinet axis,<br>
Qui mea frena tenet, qui mea terga ferit.<br>
Audet in audacem timidus, fortique minatur<br>
Debilis, audendi dum uidet esse locum.
</p>

<p class=shortborder></p>


<p>
37. De musca et formica
</p>

<p>
Musca mouens lites formicam uoce fatigat,<br>
Se titulis ornat turpiter ipsa suis:<br>
Torpes mersa cauis, leuitas michi queritur alis.<br>
Dat tibi fossa domum, nobilis aula michi.<br>
Delicie sunt grana tue, me regia nutrit<br>
Mensa.  bibis fecem, sed bibo lene merum.<br>
Quod bibis, a limo sugis.  michi suggerit aurum,<br>
Quod bibo.  saxa premis, regia serta premo.<br>
Sede, cibis, potu, thalamo cum regibus utor,<br>
Regine teneris oscula figo genis.<br>
Non minus urentes mittit formica sagittas,<br>
Et sua non modicum spicula fellis habent:<br>
Ludo mersa cauis, nescit tua penna quietem.<br>
Sunt michi pauca satis, sunt tibi multa parum.<br>
Me letam uidet esse cauus, te regia tristem.<br>
Plus michi grana placent, quam tibi regis opes.<br>
Venatur michi farra labor, tibi fercula furtum.<br>
Hec michi pax mellit, toxicat illa timor.<br>
Mundo farre fruor, tu fedas omnia tactu.<br>
Cum nulli noceam, cuilibet una noces.<br>
Est mea parcendi speculum, tua uita nocendi.<br>
Sunt mea que carpo, non nisi rapta uoras.<br>
Vt comedas, uiuis. comedo, ne uiuere cessem.<br>
Me nichil infestat, te fugat omnis homo.<br>
Vnde petis uitam, rapitur tibi uita.  palato<br>
Dulcia uina bibens, fel necis acre bibis.<br>
Si negat ala tibi uentoso uicta flabello,<br>
Aut nece uinceris, aut semiuiua iaces.<br>
Si potes estiui dono durare fauoris,<br>
Cetera si parcant, non tibi parcit hyemps.<br>
Dulcia pro dulci, pro turpi turpia reddi<br>
Verba solent.  odium lingua fidemque parit.
</p>

<p class=shortborder></p>


<p>
38. De lupo et uulpe
</p>

<p>
Respondere lupo de furti labe tenetur<br>
Vulpes.  causa uocat.  hic petit, illa negat.<br>
Simius est iudex.  docti non errat acumen<br>
Iudicis, archanum mentis in ore legit.<br>
Iudicium figit: Poscis, quod poscere fraus est,<br>
Visque fidem de re, quam negat ipsa fides.<br>
Tu bene furta negas, te uite purior usus<br>
Liberat.  Hanc litem pax domat. ira cadit.<br>
Simplicitas ueri fraus estque puerpara falsi.<br>
Esse solent uite consona uerba sue.<br>
Sordibus inbuti nequeunt dimittere sordes.<br>
Fallere qui didicit, fallere semper amat.
</p>

<p class=shortborder></p>


<p>
39. De rustico et mustela
</p>

<p>
Preda uiri predo murum mustela precatur:<br>
Da ueniam, debes parcere, parce michi.<br>
Quod caret hoste domus, quod abest a sorde, fatetur<br>
Esse meum, pro me te rogat, ergo faue.<br>
Seruicio me redde tuo, michi redde laboris<br>
Premia.  pro dono sit mea uita michi.<br>
Ille refert: Operum debetur gracia menti,<br>
Non operi.  gratum mens bona reddit opus.<br>
Nemo, licet prosit, nisi uult prodesse, meretur.<br>
Nam prodesse potest hostis obesse uolens.<br>
Cum michi prodesses, michi non prodesse uolebas.<br>
Hostibus ipsa meis et meus hostis eras.<br>
Non michi monstra necans, sed eras tibi prouida soli.<br>
Sic panem poteras rodere sola meum.<br>
Pane meo pinguis michi da pinguedinis usum,<br>
Dampnis penso necem, digna perire peri.<br>
Nil honorat factum, nisi facti sola uoluntas.<br>
Non operis fructum, sed noto mentis opus.
</p>

<p class=shortborder></p>


<p>
40. De rana et boue
</p>

<p>
Equari uult rana boui, tumet ergo.  tumenti<br>
Natus ait: Cessa, pre boue tota nichil.<br>
Rana dolet meliusque tumet.  premit ille tumentem:<br>
Vincere non poteris, uicta crepare potes.<br>
Tercius iratam uexat tumor.  illa tumoris<br>
Copia findit eam.  guttura rupta patent.<br>
Cum maiore minor conferri desinat et se<br>
Consulat et uires temperet ipse suas.
</p>

<p class=shortborder></p>


<p>
41. De pastore et leone
</p>

<p>
Sollicitus prede currit leo.  spina leonem<br>
Vulnerat, offendit in pede mersa pedem.<br>
Fit mora de cursu.  leuitas inprouida lapsum<br>
Sepe facit, leso stat pede turba pedum.<br>
Vix egrum sinit ire dolor, saniemque fatetur.<br>
Maior idem loquitur uulneris ipse color.<br>
Cum ledit miseros fortuna, medetur eisdem.<br>
Hoc est, cur medicum plaga leonis habet.<br>
Nam leo pastorem reperit, pastorque leoni<br>
Pro dape tendit oues.  respuit ille dapes.<br>
Supplicat et plagam tenso pede monstrat et illi<br>
Orat opem.  pastor uulnera soluit acu.<br>
Exit cum sanie dolor et res causa doloris.<br>
Hic blando medicam circuit ore manum.<br>
Sospes abit meritique notas in corde sigillat.<br>
Tempore deleri gracia firma nequit.<br>
Hic leo uincla subit.  Romane gloria prede<br>
Hunc habet et multas miscet harena feras.<br>
Ecce necis penam pastori culpa propinat,<br>
Clauditur in mediis et datur esca feris.<br>
Hunc leo presentit, petit hunc.  timet ille, timenti<br>
Hec fera blanditur.  sperat,abitque timor.<br>
Nil feritatis habens ludit fera, cauda resultat,<br>
Dum fera mansuescit, se negat esse feram.<br>
Hunc tenet, hunc lingit, pensatque salute salutem.<br>
Nulla sinit fieri uulnera, nulla facit.<br>
Roma stupet parcitque uiro parcitque leoni.<br>
Hic redit in siluas et redit ille domum.<br>
Non debet meritum turpis delere uetustas.<br>
Accepti memores nos decet esse boni.
</p>

<p class=shortborder></p>


<p>
42. De leone et equo
</p>

<p>
Tondet equs pratum, petit hunc leo.  causa leonem<br>
Hec mouet, ut fiat esca leonis equs.<br>
Inquit equo: Mi frater, aue, fruor arte medendi,<br>
Et comes et medicus sum tibi.  paret equs.<br>
Sentit enim fraudem et fraudi fraude resistit,<br>
Mente prius texens recia fraudis ait:<br>
Quesitus placidusque uenis, te temporis offert<br>
Gracia, te rogitat pes michi sente grauis.<br>
Hic fauet, instat equo.  subiecto uertice calcem<br>
Inprimit et sopit membra leonis equs.<br>
Vix fugit ille sopor, uix audet uita reuerti,<br>
Vix leo colla mouens respicit.  hostis abest.<br>
Se leo sic dampnat: Pacior pro crimine penam,<br>
Nam gessi speciem pacis et hostis eram.<br>
Quod non es, non esse uelis.  quod es, esse fatere.<br>
Est male quod non est, qui negat esse quod est.
</p>

<p class=shortborder></p>


<p>
43. De equo et asino
</p>

<p>
Gaudet equs faleris, freno, sellaque superbit,<br>
Ista quidem uestit aureus arma decor.<br>
Obstat asellus equo.  uicus premit artus asellum,<br>
Vexat honus, tardat natus eundo labor.<br>
Quod sibi claudit iter, sonipes inclamat asello:<br>
Occurris domino, uilis aselle, tuo.<br>
Vix tibi do ueniam de tanti crimine fastus,<br>
Cui uia danda fuit libera, dignus eram.<br>
Supplicat ille minis, nutatque timore silendo<br>
Tucior et surda preterit aure minas.<br>
Summus equi declinat honor.  dum uincere certat,<br>
Vincitur et cursum uiscera rupta negant.<br>
Priuatur faleris, freno priuatur honesto.<br>
Hunc premit assiduo reda cruenta iugo,<br>
Huic tergum macies acuit, labor ulcerat armos.<br>
Hunc uidet, inque iocis audet asellus inhers:<br>
Dic, sodes, ubi sella nitens, ubi nobile frenum?<br>
Cur est hec macies, cur fugit ille nitor?<br>
Cur manet hic gemitus, cur illa superbia fugit?<br>
Vindicat elatos iusta ruina gradus.<br>
Stare diu nec uis nec honor nec forma nec etas<br>
Sufficit, in mundo plus tamen ista placent.<br>
Viue diu, sed uiue miser, sociosque minores<br>
Disce pati.  risum det tua uita michi.<br>
Pennatis ne crede bonis, te nulla potestas<br>
In miseros armet.  nam miser esse potes.
</p>

<p class=shortborder></p>


<p>
44. De quadrupedibus et auibus
</p>

<p>
Quadrupedes pugnant auibus, uictoria nutat.<br>
Spes honerata metu uexat utrumque gregem.<br>
Linquit aues que sumit auis de uespere nomen<br>
Nec timet oppositi castra iuuare chori.<br>
Armat aues aquile uirtus et uiribus inplet<br>
Et monitu.  torpet altera turba metu.<br>
Amplexatur aues ulnis uictoria letis,<br>
Pro titulo penam transfuga sumat auis.<br>
Vellere nuda suo pro plumis uellera uestit,<br>
Edictumque subit, ne nisi nocte uolet.<br>
Non bonus est ciuis, qui prefert ciuibus hostem.<br>
Vtiliter seruit nemo duobus heris.
</p>

<p class=shortborder></p>


<p>
45. De filomena et accipitre
</p>

<p>
Dum filomena sedet, studium mouet oris amenum<br>
Sic sibi, sic nido uisa placere suo.<br>
Inpetit accipiter nidum.  pro pignore mater<br>
Supplicat.  alter ait: Plus prece carmen amo.<br>
Nec prece nec precio, sed ameno flectere cantu<br>
Me potes.  Ille silet, dulcius illa canit.<br>
Mente gemit, licet ore canat,  mens eius acescit,<br>
Cuius mellifluum manat ab ore melos.<br>
Inpia fatur auis: Sordet modus iste canoris,<br>
Et laniat natum, matre uidente, suum.<br>
Mater obit, nec obire potest.  sic uiuit, ut ipsam<br>
Vincat uita necem, plus nece cladis habens.<br>
Cor matris patitur plus nati corpore.  corpus<br>
Rodit auis rostro, cor fodit ense dolor.<br>
Vestigat sua pena scelus.  nam fraudibus uso<br>
Aucupe fraudosam uiscus inescat auem.<br>
Fine malo claudi mala uita meretur iniquus.<br>
Qua capit insontes, se dolet arte capi.
</p>

<p class=shortborder></p>


<p>
46. De lupo et uulpe
</p>

<p>
Ditat preda lupum, ducit lupus ocia longo<br>
Fausta cibo.  uulpes inuidet, ista mouet:<br>
Frater, aue.  miror cur tanto tempore mecum<br>
Non fueris.  nequeo non memor esse tui.<br>
Ille refert: Pro me uigilet tua cura, precari<br>
Numina non cessas, ne mea uita ruat.<br>
Fraude tamen munita uenis, falsoque uenenum<br>
Melle tegis.  dolor est copia nostra tibi.<br>
Extorquere paras aliquid, furtumque minaris,<br>
Sed mea furtiuam respuit esca gulam.<br>
Spreta redit, spretam stimulat dolor, apta dolori<br>
Fraus subit, ad pecorum transuolat illa ducem.<br>
Hunc monet hijs uerbis: Tua gracia muneris instar<br>
Sit michi, namque lupum dat mea cura tibi.<br>
Hostem perde tuum.  tuto iacet hostis in antro.<br>
Vir fauet.  antra petit, hic necat ense lupum.<br>
Ista lupi consumit opes, sed floret ad horam<br>
Vita nocens.  Vulpes casse retenta gemit:<br>
Cur nocui?  nocet ecce michi nocuisse nociuo.<br>
Iure cado, cuius concidit arte lupus.<br>
Viuere de rapto uitam rapit.  inuidus instans<br>
Alterius dampnis, in sua dampna redit.
</p>

<p class=shortborder></p>


<p>
47. De ceruo tibiis, et cornibus
</p>

<p>
Fons nitet argento similis.  sitis arida ceruum<br>
Huc rapit, haurit aquas, se speculatur aquis.<br>
Hunc beat, hunc mulcet ramose gloria frontis.<br>
Hunc premit, hunc ledit tibia macra pedum.<br>
Ecce canes, tonat ira canum.  timet ille, timenti<br>
Fit fuga.  culpati cruris adorat opem.<br>
Silue claustra subit, cornu retinente moratur,<br>
Crure neci raptum cornua longa necant.<br>
Spernere quod prosit et amare quod obsit ineptum est.<br>
Prodest quod fugimus, et quod amamus obest.
</p>

<p class=shortborder></p>


<p>
48. De uiro et uxore
</p>

<p>
Dum uir et uxor amant, uxorem priuat amato<br>
Parca uiro, nec eam priuat amore uiri.<br>
Coniugis amplectens tumulum pro coniuge uexat<br>
Vngue genas, oculos fletibus, ora sono.<br>
Hanc iuuat ipse dolor, nequit hac de sede reuelli<br>
Grandine seu tenebris seu prece siue minis.<br>
Ecce reum dampnat iudex, crux horrida punit.<br>
In cruce custodit tempore noctis eques.<br>
Hic sitit, ad tumulum uocat hunc et clamor et ignis,<br>
Orat aque munus.  hec dat et ille bibit.<br>
Egrum nectareis audet cor inungere uerbis,<br>
Hunc uocat ad primum cura timoris opus.<br>
Sed redit et dulces monitus intexat amaro<br>
Cordi.  uicta subit castra doloris amor.<br>
Vir metuens furi furem, suspendia furis<br>
Visit, sed uiduam tactus amore petit.<br>
Hanc ligat amplexu fructumque ligurit amoris.<br>
Hinc redit ad furem, sed loca fure carent.<br>
Hic dolet, hoc questu dolor hic instigat amicam:<br>
Non bene seruato fure, timore premor.<br>
Rex michi seruandum dederat, me regius ensis<br>
Terret, et extorrem me iubet esse timor."<br>
Hec ait: Inueni, que spem tibi suscitet, artem.<br>
Vir meus inplebit in cruce furis honus.<br>
Ipsa uiri bustum reserat, pro fure cathenat<br>
Ipsa uirum, restem subligat ipsa uiro.<br>
Huic merito succumbit eques.  succumbit amori<br>
Illa nouo, ligat hos firmus amore thorus.<br>
Sola premit uiuosque metu penaque sepultos<br>
Femina.  femineum nil bene finit opus.
</p>

<p class=shortborder></p>


<p>
49. De iuuene et Thayde
</p>

<p>
Arte sua Thays iuuenes irretit, amorem<br>
Fingit, et ex ficto fructus amore uenit.<br>
A multis fert multa procis, ex omnibus unum<br>
Eligit, huic ueri spondet amoris opes.<br>
Sum tua, sisque meus, cupio.  plus omnibus unum<br>
Te uolo, sed nolo munus habere tuum.<br>
Percipit ille dolos et reddit qualia sumpsit:<br>
Sis mea, simque tuus.  nos decet equs amor.<br>
Viuere non uellem, nisi mecum uiuere uelles.<br>
Tu michi sola salus, tu michi sola quies.<br>
Sed falli timeo, quia me tua lingua fefellit,<br>
Preteriti racio scire futura facit.<br>
Vitat auis taxum, quam gustu teste probauit.<br>
Fallere uult hodie, si qua fefellit heri.<br>
Thayda si quis amat, sua, non se, credat amari.<br>
Thays amore caret, munus amantis amat.
</p>

<p class=shortborder></p>


<p>
50. De patre et filio
</p>

<p>
Est pater, huic natus.  hic patri cedere nescit,<br>
Nam fugienda facit et facienda fugit.<br>
Mens uaga discurrit et menti consonat etas:<br>
Mentis et etatis turbine frena fugit.<br>
Ira senis punit pro nati crimine seruos,<br>
Instruit ista senem fabula nota seni.<br>
Cauta bouem uitulumque manus supponit aratro.<br>
Hic subit, ille iugum pellit.  arator ait:<br>
Gaude, letus ara, tu quem domat usus arandi.<br>
A boue maiore discat arare minor.<br>
Non placet, ut sudes, sed des exempla minori,<br>
Qui pede, qui cornu pugnat abire iugo.<br>
Sic domat indomitum domitoque boue cautus arator,<br>
Sic ueterem sequitur iunior ille bouem.<br>
Proficit exempli merito cautela docendi,<br>
Maiorique sua credat in arte minor.
</p>

<p class=shortborder></p>


<p>
51. De uipera et de lima
</p>

<p>
Vipera fabrilem dapis anxia tendit in edem,<br>
Incipit hec limam rodere, lima loqui:<br>
Nescis posse meum, que sit mea gloria nescis.<br>
Dente meo pateris, non ego dente tuo.<br>
In tenuem ferrum forti molo dente farinam,<br>
Et cadit attritu dura farina meo.<br>
Ferrea parcenti castigo tubera morsu,<br>
Aspera plano, seco longa, foranda foro.<br>
Deliras igitur, cum dente minaris inhermi.<br>
Rideo, quod ferior.  uulnera ferre gemis.<br>
Fortem fortis amet, nam fortem forcior angit.<br>
Maiori timeat obuius ire minor.
</p>

<p class=shortborder></p>


<p>
52. De lupis et ouibus
</p>

<p>
Pugna lupis opponit oues, ouiumque satelles<br>
Est canis, est ueruex.  hac ope fidit ouis.<br>
Palma diu dormit, desperat turba luporum,<br>
Et simulans fedus federe temptat ouem.<br>
Fedus utrumque fides iurato numine fulsit,<br>
Id lupus, id simplex obside firmat ouis,<br>
Datque lupis male sana canes, recipitque luporum<br>
Pignora.  nec metuit nec sua dampna uidet.<br>
Dum natura iubet natos ululare lupinos,<br>
Turba lupina furit, federa rupta querens.<br>
Ergo pecus tutoris egens in uiscera mergit.<br>
Preside nuda suo sic tumulatur ouis.<br>
Tutorem retinere suum tutissima res est.<br>
Nam si tutor abest, hostis obesse potest.
</p>

<p class=shortborder></p>


<p>
53. De uiro et securi
</p>

<p>
Quo teneatur, eget nil ausa secare securis.<br>
Armat eam lucus, uir rogat.  ille facit.<br>
Vir nemus inpugnat lassans in cede securim.<br>
Arboris omne genus una ruina trahit.<br>
Lucus ait: Pereo.  michimet sum causa pericli,<br>
Me necat ex dono rustica dextra meo.<br>
Vnde perire queas, hostem munire caueto.<br>
Qui dat quo pereat, quem iuuat hoste perit.
</p>

<p class=shortborder></p>


<p>
54. De cane et lupo
</p>

<p>
Cum cane silua lupum sociat.  Lupus inquit: Amena<br>
Pelle nites, in te copia sancta patet.<br>
Pro uerbis dat uerba canis: Me ditat herilis<br>
Gracia, cum domino me cibat ipsa domus.<br>
Nocte uigil fures latratu nuncio, tutam<br>
Seruo domum.  michi dat culmus in edo thorum.<br>
Hec mouet ore lupus: Cupio me uiuere tecum,<br>
Communem capiant ocia nostra cibum.<br>
Reddit uerba canis: Cupio te uiuere mecum.<br>
Vna dabit nobis mensa manusque cibum.<br>
Ille fauet sequiturque canem, gutturque caninum<br>
Respicit et querit: Cur cecidere pili?<br>
Inquit: Ne ualeam morsu peccare diurno,<br>
Vincla diurna fero, nocte iubente uagor.<br>
Reddet uerba lupus: Non est michi copia tanti,<br>
Vt fieri seruus uentris amore uelim.<br>
Dicior est liber mendicus diuite seruo.<br>
Servuus habet nec se nec nec sua, liber habet.<br>
Libertas, predulce bonum, bona cetera condit.<br>
Qua nisi conditur, nil sapit esca michi.<br>
Libertas animi cibus est et uera uoluptas.<br>
Qua qui diues erit, dicior esse nequit.<br>
Nolo uelle meum pro turpi uendere lucro.<br>
Has qui uendit opes, hic agit ut sit inops.<br>
Non bene pro toto libertas uenditur auro,<br>
Hoc celeste bonum preterit orbis opes.
</p>

<p class=shortborder></p>


<p>
55. De uentre et membris
</p>

<p>
Incusant auidi pes et manus ocia uentris:<br>
Omnia solus habes lucra, labore cares.<br>
Nos labor edomuit, te fouit inhercia.  sorbes<br>
Omnia, que nostri cura laboris emit.<br>
Disce pati famis acre iugum, uel disce labori<br>
Cedere, teque tui cura laboris alat.<br>
Sic uentri seruire negant.  se uenter inanem<br>
Comperit, orat opem, nil dat auara manus.<br>
Ille preces iterat, iterum fugit illa precantem.<br>
In stomachi fundo torpet obitque calor,<br>
Victa fame natura fugit, uis arida fauces<br>
Obserat et solitum non sinat ire cibum.<br>
Vult epulas dare sera manus, sed corporis egri<br>
Perdita non reparans machina tota perit.<br>
Nemo sibi satis est.  eget omnis amicus amico.<br>
Si non uis alii parcere, parce tibi.
</p>

<p class=shortborder></p>


<p>
56. De simia et uulpe
</p>

<p>
Simia de turpi queritur nate.  porrigit aures<br>
Vulpes, non recipit mente, sed aure preces.<br>
Simia sic fatur: Natis ut michi dedecus ornem,<br>
Sufficeret caude pars michi parua tue.<br>
Quid prodest nimia campos insculpere cauda?<br>
Quod michi prodesset, est tibi pondus inhers.<br>
Illa refert: Nimio  dampnas de pondere caudam.<br>
Est breuis estque leuis.  hec duo dampna queror.<br>
Malo uerrat humum, quam sit tibi causa decoris,<br>
Quam tegat inmundas res bene munda nates.<br>
Id nimium nimioque minus ditaret egenum,<br>
Quod nimium minimo credis, auare, minus.
</p>

<p class=shortborder></p>


<p>
57. De institore et asino
</p>

<p>
Dum fora festinus lucro petit, instat asello<br>
Institor et pressum pondere fuste premit.<br>
Ille necem sperat nece promittente quietem,<br>
Sed nece completa uiuere pena potest.<br>
Nam cum bella facit et tympana pellis aselli,<br>
Hic lassatur et hec pulsa tonante manu.<br>
Cui sua uita nocet, caueat sibi rumpere uitam.<br>
Non nece, sed meriti iure quiescit homo.
</p>

<p class=shortborder></p>


<p>
58. De ceruo
</p>

<p>
Motus uoce canum ceruus fugit, auia silue<br>
Deserit, arua tenet, claustra bouina subit.<br>
Bos ait: Aut luci tenebras aut equora campi<br>
Tucius intrares, hinc piger, inde leuis.<br>
Huc ueniet custosque boum stabulique magister.<br>
Si duo uel tantum te uidet alter, obis.<br>
Ceruus ait: Michi uestra necem clemencia demat.<br>
Condite me latebris, dum iuuet umbra fugam.<br>
Hunc tumulat fenum.  Presepe reuisit arator,<br>
Frondibus et feno munit alitque boues.<br>
Hic redit ac ceruus uitasse pericula gaudet,<br>
Bobus agit grates.  E quibus unus ait:<br>
Est leue, uitare cecum.  si uenerit Argus,<br>
Argum si poteris fallere, uictor eris.<br>
Centum fert oculos.  cui se debere fatentur<br>
Et domus et serui totaque iura loci.<br>
Res tua te reperit Argum, res altera cecum.<br>
Qui tibi dormitat scit uigilare sibi.<br>
Hic silet.  Argus init stabulum bobusqe ministrat.<br>
Plus equo tenues uiderat esse boues.<br>
Dum munit presepe cibo, dum fulgurat ira,<br>
Ausa uidere diem cornua longa uidet.<br>
Quid latet hic?  quid, ait, uideo?  sentitque latentem,<br>
Et bona fortune munera letus habet.<br>
Exulis est non esse suum, uigilare potentis,<br>
Stertere seruorum, uelle iuuare pii.
</p>

<p class=shortborder></p>


<p>
59. De iudeo et pincerna
</p>

<p>
Fert iudeus opes, sed honus fert pectore maius.<br>
Intus adurit eum cura, laborque foris.<br>
Ergo metu dampni sibi munere regis amorem<br>
Firmat, ut accepto preduce tutus eat.<br>
Regius hunc pincerna regit, cor cuius adurit<br>
Auri dira sitis, qui parat ense nefas.<br>
Silua patet, subeunt.  Iudeus in ore sequentis<br>
Cor notat: Ipse sequar, inquit.  at ille negat<br>
Et gladium nudans: Nemo sciet, inquit, obito.<br>
Ille refert : Scelus hoc ista loquetur auis.<br>
Prosilit a dumo perdix. hanc indice signat.<br>
Alter ait : Scelus hoc ista loquetur auis?<br>
Et rapit ense caput et opes petit et scrobe funus<br>
Celat.  agit celeres annus in orbe rotas.<br>
Perdices domini cene pincerna ministrat,<br>
Ridet et a risu uix uacat ille suo.<br>
Rex audire sitit .  hic differt dicere causam.<br>
Fit locus, ambo sedent.  hic petit, ille refert.<br>
Rex dolet et leto mentitur gaudia uultu.<br>
Regis consilium consiliumque sedet.<br>
Pincernam crucis esse reum sentencia prodit,<br>
Crux punit meritum iure fauente cruci.<br>
Vt perimas quenquam, nullum tibi swadeat aurum.<br>
Nam decus et uitam mesta ruina rapit.
</p>

<p class=shortborder></p>


<p>
60. De ciue et equite
</p>

<p>
Ciuis, eques sub rege uigent.  hic prelia regis,<br>
Hic dispensat opes.  hic uir et ille senex.<br>
Inuidie perflata genis innata doloris<br>
Flammis fax iuuenem torret honore senis.<br>
Regis in aure truces figit de ciue susurras.<br>
Est tibi non pastor, sed lupus ille senex.<br>
Ditant furta senem, creuit sua copia furtis,<br>
Est sua de censu gaza recisa tuo.<br>
Firmabo mea uerba manu, sua furta fateri<br>
Hunc faciam.  bello iudice uerus ero.<br>
Cum moueant  obiecta senem, plus debilis etas<br>
Hunc mouet et senii crimine uisus hebes.<br>
Parcunt iura seni, si pro sene pugnat amicus<br>
Cui nullius odor fenoris arma probat.<br>
Mendicat pugilem, sed abest qui pugnet amicus.<br>
Nam refugit uiso turbine falsus amor.<br>
Dum fortuna tonat, fugitiuos terret amicos,<br>
Et quis amet, quis non, sola procella docet.<br>
Cena trahit ciuem, differt nox una duellum,<br>
Sollicitat mentem iusta querela senis:<br>
Quos meritis emi, multos michi fecit amicos<br>
Longa dies, cunctos abstulit hora breuis.<br>
De tot amicorum populo non restitit unus,<br>
Quamque dedi multis, nemo repensat opem.<br>
Rebar pace frui, mea paci congruit etas.<br>
Sed mea turbauit gaudia liuor edax.<br>
Hosti multa meo palmam pepigere.  tepesco,<br>
Ille calet.  careo uiribus, ille uiget.<br>
Arma parum noui, se totum prebuit armis.<br>
Est michi uisus hebes, uisus acutus ei.<br>
Nil michi prebet opem nisi iuste gracia cause.<br>
De fragili queritur preside causa potens.<br>
Corporis eclipsim timet alti copia cordis,<br>
Nam fragili peccat mens animosa manu.<br>
Si turpes nitide mendax infamia uite<br>
Infigit maculas, quid nituisse iuuat?<br>
Desperat lugetque senex.  hunc lenit arator,<br>
Qui senis arua nouat, annua lucra ferens.<br>
Me stimulat pietas pro te perferre duellum,<br>
Est michi pro domino dextra parata meo.<br>
Ecce dies oritur, locus est tempusque duello.<br>
Stant pugiles.  inhiant mente manuque sibi.<br>
Est equiti fedum, quod stet, quod pugnat, arator,<br>
Seque putat uictum, ni cito uincat eum.<br>
Nil de se retinet uirtus oblita futuri,<br>
Dextera corporeas prodiga fundit opes.<br>
Ictus ipse suos steriles expendit in usus,<br>
Et feriens hostem se magis ipse ferit.<br>
Sed proprie uirtutis opes abscondit arator,<br>
Dum locus expense detur et hora sue.<br>
Aut motu fallit aut armis temperat ictus,<br>
Predicitque minas frontis utrumque iubar.<br>
Dormitans uigilat et cessans cogitat ictus,<br>
Et metuens audet dextra notatque locum.<br>
Hec mora non artis racio, sed culpa timoris<br>
Creditur.  arte fruens esse uidetur inhers.<br>
Gaudet eques uicisse putans, spernitque bubulcum,<br>
Sudoremque suum tergit ab ore suo.<br>
Ecce moram nescit, equitem speculata morantem<br>
In cubiti nodum rustica claua ferit.<br>
Huius plaga loci tocius corporis aufert<br>
Robur.  cedit eques seque cadente sedet.<br>
O noua simplicitas!  sedet ipse uocatque sedentem,<br>
Et nisi surgat eques, surgere uelle negat.<br>
Surge, bubulcus ait.  Cui miles: Surgere nolo.<br>
Alter ait: Sedeas, meque sedere licet.<br>
Turba stupet.  Prefectus adest, equitique moranti<br>
Imperat, ut surgat aut superatus eat.<br>
Heret eques.  Prefectus ait: Te uicit arator.<br>
Pugna cadit.  Regi panditur ordo rei.<br>
Rex ait: Incisum nodo, prefecte, duellum,<br>
Dedecus explanet ille uel ille suum.<br>
Pugna redit, milesque sedet uelut ante sedebat.<br>
Surge, bubulcus ait.  Non uolo, reddit eques.<br>
Cultor ait: Dum stare negas, ego stare negabo.<br>
Surgere si temptas, surgere promptus ero.<br>
Ambo sedent, ridet populus, presesque bubulco<br>
Intonat: Aut pugnes aut fuge.  tempus abit.<br>
Cultor ait: Surgat.  caderet, si surgere uellet.<br>
Percute, preses ait, percute, surget eques.<br>
Te decet aut illum uicti sibi ponere nomen.<br>
Hoc michi non ponam nomen, arator ait.<br>
Surgo, surge, miser!  nam turpe ferire sedentem<br>
Est michi, sitque tibi turpe sedendo mori.<br>
Sic ait et timidum mulcet.  rogat ille furentem:<br>
Parce precor.  uincor.  supplico.  uictor abi.<br>
Leta nouat fortuna senem.  senis unicus heres<br>
Scribitur et dignas intrat arator opes.<br>
Ius superat uires, sors aspera monstrat amicum.<br>
Plus confert odio gracia, fraude fides.
</p>

<p>
Fine fruor uersu gemino quod cogitat omnis<br>
Fabula declarat datque quod intus habet.
</p>

<p class=border></p>

<p>
<table border=0 cellspacing=15 cellpadding=0 align=Center>
<tr>
	<td><a href="medieval.html">Medieval Latin</A>
	<td><a href="index.html">The Latin Library</A>
	<td><a href="classics.html">The Classics Page</A>
</TABLE>
</p>
</BODY></HTML>