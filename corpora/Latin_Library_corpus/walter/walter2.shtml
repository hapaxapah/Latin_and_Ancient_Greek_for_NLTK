<html>
	<head>
		<title>
			Walter of Ch&#226;tillon
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>WALTER OF CH&Acirc;TILLON<br>
Carmen II
</p>

<p class=border></P>

<p>
I<br>
Propter Sion non tacebo,<br>
sed ruinas Romae flebo,<br>
quousque justitia<br>
rursus nobis oriatur<br>
et ut lampas accendatur<br>
justus in Ecclesia.
</p>

<p>
II<br>
Sedet vilis et in luto<br>
princeps facta sub tributo;<br>
quod solebam dicere:<br>
Romam esse derelictam,<br>
desolatam et afflictam,<br>
expertus sum operae.
</p>

<p>
III<br>
Vidi, vidi caput mundi,<br>
instar maris et profundi<br>
vorax guttur Siculi.<br>
ibi mundi bithalassus,<br>
ibi sorbet aurum Crassus<br>
et argentum saeculi.
</p>

<p>
IV<br>
Ibi latrat Scylla rapax<br>
et Charybdis auri capax<br>
potius quam navium;<br>
ibi cursus galearum<br>
et conflictus piratarum,<br>
id est cardinalium.
</p>

<p>
V<br>
Syrtes insunt huic profundo<br>
et Sirenes, toti mundo<br>
minantes naufragium.<br>
os humanum foris patet,<br>
in occulto cordis latet<br>
deforme daemonium.
</p>

<p>
VI<br>
Habes iuxta rationem<br>
bithalassum per Franconem;<br>
quod ne credas frivolum:<br>
ibi duplex mare fervet,<br>
a quo non est qui reservet<br>
sibi valens obolum.
</p>

<p>
VII<br>
Ibi fluctus colliduntur,<br>
ibi panni submerguntur,<br>
byssus, ostrum, purpure;<br>
ibi mundus deglutitur,<br>
immo totus sepelitur<br>
in Franconis gutture.
</p>

<p>
VII<br>
Franco nulli miseretur,<br>
nullum sexum reveretur,<br>
nulli parcit sanguini.<br>
omnes illi dona ferunt;<br>
illuc enim ascenderunt<br>
tribus, tribus Domini.
</p>

<p>
IX<br>
Canes Scyllae possunt dici<br>
veritatis inimici,<br>
advocati Curiae,<br>
qui latrando falsa fingunt,<br>
mergunt simul et confringunt<br>
carinam pecuniae.
</p>

<p>
X<br>
Iste probat se legistam,<br>
ille vero decretistam,<br>
inducens Gelasium;<br>
ad probandum questionem<br>
hic intendit actionem<br>
regundorum finium.
</p>

<p>
XI<br>
Nunc rem sermo prosequatur:<br>
hic Charybdis debacchatur,<br>
id est cancellaria,<br>
ubi nemo gratus gratis<br>
neque datur absque datis<br>
Gratiani gratia.
</p>

<p>
XII<br>
Plumbum, quod hic informatur,<br>
super aurum dominatur<br>
et massam argenteam;<br>
equitatis phantasia<br>
sedet teste Zacharia<br>
super bullam plumbeam.
</p>

<p>
XIII<br>
Qui sunt Syrtes vel Sirenes?<br>
qui sermone blando lenes<br>
attrahunt Byzantium;<br>
spem praetendunt lenitatis,<br>
sed procella parcitatis<br>
supinant marsupium.
</p>

<p>
XIV<br>
Dulci cantu blandiuntur<br>
ut Sirenes, et loquuntur<br>
primo quaedam dulcia:<br>
´Frare, ben je te cognosco,<br>
certe nichil a te posco,<br>
nam tu es de Francia.
</p>

<p>
XV<br>
Terra vestra bene cepit<br>
et benigne nos excepit<br>
in portu concilii.<br>
Nostri estis, nostri! Cujus?<br>
Sacrosanctae sedis hujus<br>
speciales filii.
</p>

<p>
XVI<br>
Nos peccata relaxamus<br>
et laxatos collocamus<br>
sedibus aethereis.<br>
nos habemus Petri leges<br>
ad ligandos omnes reges<br>
in manicis ferreis.ª
</p>

<p>
XVII<br>
Ita dicunt cardinales,<br>
ita solent di carnales<br>
in primis allicere.<br>
sic instillant fel draconis,<br>
et in fine lectionis<br>
cogunt bursam vomere.
</p>

<p>
XVIII<br>
Cardinales, ut predixi,<br>
novo jure Crucifixi<br>
vendunt patrimonium.<br>
Petrus foris, intus Nero,<br>
intus lupi, foris vero<br>
sicut agni ovium.
</p>

<p>
XIX<br>
Tales regunt Petri navem,<br>
tales habent ejus clavem,<br>
ligandi potentiam.<br>
hi nos docent, sed indocti,<br>
hi nos docent, et nox nocti<br>
indicat scientiam.
</p>

<p>
XX<br>
In galea sedet una<br>
mundi lues inportuna,<br>
camelos deglutiens.<br>
involuta canopaeo<br>
cuncta vorat sicut leo<br>
rapiens et rugiens.
</p>

<p>
XXI<br>
Hic piratis principatur,<br>
Spurius qui nuncupatur,<br>
sedens in insidiis,<br>
ventre grosso, lata cute,<br>
grande monstrum nec virtute<br>
redemptum a vitiis.
</p>

<p>
XXII<br>
Maris hujus non est dea<br>
Thetis, mater Achillea,<br>
de qua saepe legimus,<br>
immo mater sterlingorum,<br>
sancta soror loculorum,<br>
quam nos Bursam dicimus.
</p>

<p>
XXIII<br>
Hec dum praegnat, ductor ratis<br>
epulatur cum piratis<br>
et amicos reperit;<br>
nam si Bursa detumescit,<br>
surgunt venti, mare crescit,<br>
et carina deperit.
</p>

<p>
XXIV<br>
Tunc occurrunt cautes rati,<br>
donec omnes sint privati<br>
tam nummis quam vestibus.<br>
tunc securus fit viator,<br>
quia nudus, et cantator<br>
it coram latronibus.
</p>

<p>
XXV<br>
Qui sunt cautes? Janitores,<br>
per quos, licet seviores<br>
tigribus et beluis,<br>
intrat saccus aere plenus,<br>
pauper autem et aegenus<br>
tollitur a januis.
</p>

<p>
XXVI<br>
Quod si verum placet scribi,<br>
duo tantum portus ibi,<br>
duae tantum insulae,<br>
ad quas licet applicari<br>
et jacturam reparari<br>
confractae naviculae.
</p>

<p>
XXVII<br>
Petrus enim Papiensis,<br>
qui electus est Meldensis,<br>
portus recte dicitur.<br>
Nam cum mare fluctus tollit,<br>
ipse solus mare mollit,<br>
et ad ipsum fugitur.
</p>

<p>
XXVIII<br>
Est et ibi maior portus,<br>
fetus ager, florens ortus,<br>
pietatis balsamum:<br>
Alexander ille meus,<br>
meus, inquam, cui det Deus<br>
paradisi thalamum.
</p>

<p>
XXIX<br>
Ille fovet litteratos,<br>
cunctos malis incurvatos,<br>
si posset, erigeret.<br>
Verus esset cultor Dei,<br>
nisi latus Elisei<br>
Giezi corrumperet.
</p>

<p>
XXX<br>
Sed ne rursus in hoc mari<br>
me contingat naufragari,<br>
dictis finem faciam,<br>
quia, dum securus eo,<br>
ne submergar, ori meo<br>
posui custodiam.
</p>
<p class=border></P>

<p>
<table border=0 cellspacing=15 cellpadding=0 align=Center>
<tr>
	<td><a href="/walter.html">Walter of Ch&#226;tillon</A>
	<td><a href="/medieval.html">Medieval Latin</A>
	<td><a href="/index.html">The Latin Library</A>
	<td><a href="/classics.html">The Classics Page</A>
</TABLE>
</p>
</BODY></HTML>