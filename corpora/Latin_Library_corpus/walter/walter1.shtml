<html>
	<head>
		<title>
			Walter of Ch&#226;tillon
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>WALTER OF CH&Acirc;TILLON<br>
Carmen I
</p>

<p class=border></P>

<p>
I<br>
Tanto viro locuturi<br>
studeamus esse puri<br>
set et loqui sobrie,<br>
carum care venerari,<br>
et cum simus caro cari,<br>
careamus carie.
</p>

<p>
II<br>
Decet enim, et hoc unum<br>
est in primis oportunum,<br>
ut me ipsum judicem;<br>
homo vetus exuatur,<br>
homo novus induatur<br>
ante tantum judicem.
</p>

<p>
III<br>
Commendarem mundi mores,<br>
set virtutis amatores<br>
paucos esse doleo;<br>
quod si pravos reprehendam<br>
et eis non condescendendam,<br>
bella michi video.
</p>

<p>
IV<br>
Set, o Judex equitatis,<br>
propagator veritatis,<br>
lenis aura saeculi,<br>
esto michi in asilum:<br>
te rectore sumpsi stilum,<br>
te duce signa tuli.
</p>

<p>
V<br>
Set quis sum, qui ausim loqui<br>
coram tanto? Quis ego, qui<br>
sano fretus capite<br>
rodo pravos in aperto,<br>
vox clamantis in deserto<br>
"Rectas vias facite"?
</p>

<p>
VI<br>
Quid desertum nisi mundus?<br>
Mundus quidem set inmundus,<br>
quia munda respuit;<br>
se desertus dici dolet,<br>
quia, qui vernare solet,<br>
ecce prorsus aruit.
</p>

<p>
VII<br>
Quod solebat in praelatis<br>
germinare largitatis<br>
et pudoris flosculos,<br>
tali partu destitutum<br>
germen affert non virtutum,<br>
set spinas et tribulos.
</p>

<p>
VIII<br>
Qui sunt spinae tribulique?<br>
Qui pastores praelatique,<br>
amatores muneris;<br>
cum non pascant set pascantur:<br>
non a "pasco" derivantur,<br>
set a "pascor, pasceris"!
</p>

<p>
IX<br>
Blandos amant et bilingues,<br>
canes multi, tauri pingues,<br>
Gigantum fraterculi;<br>
qui thesauros coacervant<br>
non dispergunt, set observant<br>
ut pupillam oculi.
</p>

<p>
X<br>
Omnis habens muneratur,<br>
non habenti supplantatur<br>
id ipsum quod habuit;<br>
in deserto mundi hujus<br>
nemo floret, nisi cujus<br>
bursa nondum vomuit.
</p>

<p>
XI<br>
Bursa pregnans principiatur,<br>
sapiensque conculcatur,<br>
si munus aere vacet;<br>
nam si pauper sit sophia,<br>
vilis erit: quare? Quia<br>
pauper ubique jacet!
</p>

<p>
XII<br>
Pauper jacet, set palpones,<br>
quorum blandi sunt sermones,<br>
et ipsi sunt jacula;<br>
isti sunt quos mundus amat<br>
et de quibus psalmus clamat:<br>
"Beati in macula"!
</p>

<p>
XIII<br>
In macula sunt beati,<br>
set non sunt inmaculati<br>
teste conscientia.<br>
Vive, leno, more suis,<br>
quia in labiis tuis<br>
diffusa est gratia!
</p>

<p>
XIV<br>
Quid dant artes nisi luctum<br>
et laborem? Vel quem fructum<br>
fert genus et species?<br>
Olim plures, nec sit mirum,<br>
provehebant "Arma virum"<br>
et "Fraternas acies"!
</p>

<p>
XV<br>
Antiquitus est studere<br>
fructus erat et habere<br>
declamantes socios<br>
nunc in arca sepelire<br>
nummos majus est quam scire<br>
"Bella per Emathios"!
</p>

<p>
XVI<br>
Opulenti solent esse,<br>
qui aptabant virgam Jessae<br>
partui virgineo,<br>
seu rubum visionis<br>
sive vellum Gedeonis<br>
sparsum rore vitreo.
</p>

<p>
XVII<br>
Si per aquas Rubri Maris<br>
designatur salutaris<br>
lavacri lavatio:<br>
licet hoc -quod lucrum fert?-<br>
Quid hoc scire michi confert,<br>
si sciens esurio?
</p>

<p>
XVIII<br>
Solet Christus appellari<br>
lapis scissus de altaris<br>
non manu, set forcipe;<br>
hoc est notum sapienti,<br>
set prebenda requirenti<br>
nemo dicit "Accipe"!
</p>

<p>
XIX<br>
Scio crucem figurari<br>
quando lego dulcorari<br>
flumen apud Exodum,<br>
manibusque cancellatis<br>
Jacob nostre libertatis<br>
praefigurat commodum.
</p>

<p>
XX<br>
In Hebraea lege legis,<br>
quod serpentem lator legis,<br>
erexit in patulo,<br>
ut cessaret mors et tabes,<br>
quia nostras lavit labes<br>
Christus in patibulo.
</p>

<p>
XXI<br>
Duo ligna Sereptenae<br>
spiritalis escam coenae<br>
corruunt in Ecclesia;<br>
Abrahamque tulit ligna,<br>
per quae digne deo digna<br>
cremaretur hostia.
</p>

<p>
XXII<br>
Fudit aquam ter Elias,<br>
per "ter sanctus" Isaias,<br>
trinitatem innuit,<br>
vidit Abram trinum chorum,<br>
Ruth in agro Judeorum<br>
trinitatem messuit.
</p>

<p>
XXIII<br>
Sic involvit rota rotam,<br>
sic deponit lepre notam<br>
lex in superficie;<br>
sic amictum parvipendit<br>
Joseph, quando non attendit,<br>
vocem fornicariae.
</p>

<p>
XXIV<br>
Dumque per desertum itur,<br>
a gentili reperitur<br>
calens unda penitus,<br>
Quia legis in deserto<br>
reperitur a diserto<br>
calor sancti spiritus
</p>

<p>
XXV<br>
Hec scrutari quidam solent,<br>
post afflicti fame dolent<br>
se vacasse studio;<br>
unde multi perierunt<br>
et labore defecerunt<br>
scrutantes scrutinio.
</p>

<p>
XXVI<br>
Ergo quia tot oppressis<br>
in studendo parva messis<br>
redditur post aspera,<br>
ad Romani sedem patris<br>
et ad sanctae Sion matris<br>
sum reversus ubera.
</p>

<p>
XXVII<br>
Turpe tibi, pastor bone,<br>
si divina lectione<br>
spreta fiam laicus.<br>
Vel absolve clericatu<br>
vel fac ut in cleri statu<br>
perseveram clericus.
</p>

<p>
XXVIII<br>
Dulcis erit michi status,<br>
si praebenda muneratus,<br>
redditu vel alio,<br>
vivam, licet non abunde,<br>
saltem michi detur unde<br>
studeam de proprio.
</p>

<p>
XXIX<br>
<i>Nostri moris esse solet,<br>
quando festum turbas olet,<br>
loqui lingua clerici,<br>
ne, si forte quid dicamus,<br>
unde risum moveamus,<br>
cachinnentur laici.</I>
</p>

<p>
XXX<br>
<i>In conventu laicorum<br>
reor esse non decorum<br>
proferre ridicula;<br>
ne sermone retundamus<br>
aut exemplo pervertamus<br>
mentes sine macula.</I>
</p>

<p>
XXXI<br>
<i>Pauca tamen plena jocis,<br>
ordinata suis locis,<br>
placet interserere,<br>
ne, dum semper latinamur,<br>
ab indoctis videamur<br>
arroganter agere.</I>
</p>

<p>
XXXII<br>
Possunt autem leccatores<br>
dici spinae, quorum mores<br>
pungunt atque tribulant,<br>
quorum vita sorde plena,<br>
semen fundunt in harena,<br>
masculos demasculant.
</p>

<p>
XXXIII<br>
O igitur Trecensitae,<br>
clericorum margaritae,<br>
et cleri clerissimi<br>
a fermento leccatorum<br>
epurgate vestrum chorum,<br>
sicut estis azimi!
</p>

<p>
XXXIV<br>
Istos manet Stigis aedes<br>
istis mensunt coheredes<br>
Ysaac, set Ismael<br>
hos dignetur extirpare,<br>
qui de celo venit dare<br>
pacem super Israel.
</p>
<p class=border></P>

<p>
<table border=0 cellspacing=15 cellpadding=0 align=Center>
<tr>
	<td><a href="/walter.html">Walter of Ch&#226;tillon</A>
	<td><a href="/medieval.html">Medieval Latin</A>
	<td><a href="/index.html">The Latin Library</A>
	<td><a href="/classics.html">The Classics Page</A>
</TABLE>
</p>
</BODY></HTML>