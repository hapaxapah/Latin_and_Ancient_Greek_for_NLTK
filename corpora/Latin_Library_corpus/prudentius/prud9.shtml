<html>
	<head>
		<title>
			Prudentius IX
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>PASSIO SANCTI CASSIANI FOROCORNELIENSISI
</p>

<p class=border></P>

<p>
Sylla Forum statuit Cornelius; hoc Itali urbem<br>
uocant ab ipso conditoris nomine.<br>
Hic mihi, cum peterem te, rerum maxima Roma,<br>
spes est oborta prosperum Christum fore.<br>
Stratus humi tumulo aduoluebar, quem sacer ornat<br>
martyr dicato Cassianus corpore.<br>
Dum lacrimans mecum reputo mea uulnera et omnes<br>
uitae labores ac dolorum acumina,<br>
erexi ad caelum faciem, stetit obuia contra<br>
fucis colorum picta imago martyris<br>
plagas mille gerens, totos lacerata per artus,<br>
ruptam minutis praeferens punctis cutem.<br>
Innumeri circum pueri---miserabile uisu---<br>
confossa paruis membra ligebant stilis,<br>
unde pugillares soliti percurrere ceras<br>
scholare murmur adnotantes scripserant.<br>
Aedituus consultus ait:  'quod prospicis, hospes,<br>
non est inanis aut anilis fabula;<br>
historiam pictura refert, quae tradita libris<br>
ueram uetusti temporis monstrat fidem.<br>
Praefuerat studiis puerilibus et grege multo<br>
saeptus magister litterarum sederat,<br>
uerba notis breuibus conprendere cuncta peritus<br>
raptimque punctis dicta praepetibus sequi.<br>
Aspera nonnumquam praecepta et tristia uisa<br>
inpube uulgus mouerant ira et metu;<br>
doctor amarus enim discenti semper efybo<br>
nec dulcis ulli disciplina infantiae est.<br>
Ecce fidem quatiens tempestas saeua premebat<br>
plebem dicatam christianae gloriae.<br>
Extrahitur coetu e medio moderator alumni<br>
gregis, quod aris supplicare spreuerat.<br>
Poenarum artifici quaerenti, quod genus artis<br>
uir nosset alto tam rebellis spiritu,<br>
respondent:  'agmen tenerum ac puerile gubernat<br>
fictis notare uerba signis inbuens.'<br>
'Ducite', conclamat, 'captiuum ducite, et ultro<br>
donetur ipsis uerberator paruulis.<br>
Vt libet, inludant, lacerent inpune manusque<br>
tinguant magistri feriatas sanguine;<br>
ludum discipulis uolupe est ut praebeat ipse<br>
doctor seuerus, quos nimis coercuit.'<br>
Vincitur post terga manus spoliatus amictu,<br>
adest acutis agmen armatum stilis.<br>
Quantum quisque odii tacita conceperat ira,<br>
effundit ardens felle tandem libero.<br>
Coniciunt alii fragiles inque ora tabellas<br>
frangunt, relisa fronte lignum dissilit,<br>
buxa crepant cerata genis inpacta cruentis<br>
rubetquc ab ictu curta et umens pagina.<br>
Inde alii stimulos et acumina ferrea uibrant,<br>
qua parte aratis cera sulcis scribitur,<br>
et qua secti apices abolentur et aequoris hyrti<br>
rursus nitescens innouatur area.<br>
Hinc foditur Christi confessor et inde secatur,<br>
pars uiscus intrat molle, pars scindit cutem.<br>
Omnia membra manus pariter fixere ducente<br>
totidemque guttae uulnerum stillant simul.<br>
Major tortor erat, qui summa pupugerat infans,<br>
quam qui profuuda perforarat uiscera,<br>
ille leuis, quoniam percussor morte negata<br>
saeuire solis scit dolorum spiculis,<br>
hic, quanto interius uitalia condita pulsat.<br>
plus dat medellae, dum necem prope applicat.<br>
'Este, precor, fortes et uincite uiribus annos,<br>
quod defit aeuo, suppleat crudelitas!'<br>
Sed male conatus tener infirmusque laborat,<br>
tormenta crescunt, dum fatiscit carnifex.<br>
'Quid gemis?' exclamat quidam, 'tute ipse magister<br>
istud dedisti ferrum et armasti manus.<br>
Reddimus ecce tibi tam milia multa notarum,<br>
quam stando, flendo te docente excepimus.<br>
Non potes irasci, quod scribimus; ipse iubebas,<br>
numquam quietum dextera ut ferret stilum.<br>
Non petimus totiens te praeceptore negatas,<br>
auare doctor, iam scholarum ferias.<br>
Pangere puncta libet sulcisque intexere sulcos,<br>
flexas catenis inpedire uirgulas.<br>
Emendes licet inspectos longo ordine uersus,<br>
mendosa forte si quid errauit manus,<br>
exerce imperium, ius est tibi plectere culpam,<br>
si quis tuorum te notauit segnius.'<br>
Talia ludebant pueri per membra magistri<br>
nec longa fessum poena soluebat uirum.<br>
Tandem luctantis miseratus ab aethere Christus<br>
iubet resolui pectoris ligamina<br>
difficilesque moras animae ac retinacula uitae<br>
relaxat artas et latebras expedit.<br>
Sanguis ab interno uenarum fonte patentes<br>
uias secutus deserit praecordia<br>
totque foraminibus penetrati corporis exit<br>
fibrarum anhelans ille uitalis calor.<br>
'Haec sunt, quae liquidis expressa coloribus, hospes,<br>
miraris, ista est Cassiani gloria.<br>
Suggere, si quod habes iustum uel amabile uotum,<br>
spes si qua tibi est, si quid intus aestuas!<br>
Audit, crede, preces martyr prosperrimus omnes<br>
ratasque reddit, quas uidet probabiles.'<br>
Pareo:  conplector tumulum, lacrimas quoque fundo,<br>
altar tepescit ore, saxum pectore.<br>
Tunc arcana mei percenseo cuncta laboris,<br>
tunc, quod petebarn, quod timebam, murmuro:<br>
et post terga domum dubia sub sorte relictam<br>
et spem futuri forte nutantem boni.<br>
Audior, 'urbem adeo, dextris successibus utor,<br>
domum reuertor, Cassianum praedico.
</P>

<p class=border></P>
<p>
<table border=0 cellspacing=10 cellpadding=0 align=CENTER>
<tr>
	<td><a href="/prud.html">Prudentius</A>
	<td><a href="/christian.html">Christian Latin</A>
	<td><a href="/index.html">The Latin Library</A>
	<td><a href="/classics.html">The Classics Page</A>
</TABLE>
</TABLE>
</p>
</BODY>
</HTML>