<html>
	<head>
		<title>
			Prudentius IIII
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>HYMNUS IN HONOREM SANCTORUM DECEM ET OCTO MARTYRUM CAESARAUGUSTANORUM
</p>

<p class=border></P>

<p>
Bis nouem noster populus sub uuo<br>
martyrum seruat cineres sepulcro,<br>
Caesaraugustam uocitamus urbem,<br>
res cui tanta est.<br>
<br>
 Plena magnorum domus angelorum<br>
non timet mundi fragilis ruinam<br>
tot sinu gestans simul offerenda<br>
munera Christo.<br>
<br>
 Cum deus dextram quatiens coruscam<br>
nube subnixus ueniet rubente<br>
gentibus iustam positurus aequo<br>
pondere libram,<br>
<br>
 orbe de magno caput excitata<br>
obuiam Christo properanter ibit<br>
ciuitas quaeque pretiosa portans<br>
dona canistris.<br>
<br>
 Afra Carthago tua promet ossa,<br>
ore facundo Cypriane doctor,<br>
Corduba Acisclum dabit et ZoÅllum<br>
tresque coronas.<br>
<br>
 Tu tribus gemmis diadema pulchrum<br>
offeres Christo, genetrix piorum<br>
Tarraco, intexit cui Fructuosus<br>
sutile uinclum.<br>
<br>
 Nomen hoc gemmae strofio inligatae est,<br>
emicant iuxta lapides gemelli<br>
ardet et splendor parilis duorum<br>
igne corusco.<br>
<br>
 Parua Felicis decus exhibebit<br>
artubus sanctis locuples Gerunda,<br>
nostra gestabit Calagurris ambos,<br>
quos ueneramur.<br>
<br>
 Barchinon claro Cucufate freta<br>
surget et Paulo speciosa Narbo,<br>
teque, praepollens Arelas, habebit,<br>
sancte Genesi.<br>
<br>
 Lusitanorum caput oppidorum<br>
urbs adoratae cineres puellae<br>
obuiam Christo raplens ad aram<br>
porriget ipsam.<br>
<br>
 Sanguinem Iusti, cui Pastor hacrct,<br>
ferculum duplex geminumque donum<br>
ferre Conplutum gremio iuuabit<br>
membra duorum.<br>
<br>
 Ingeret Tingis sua Cassianum,<br>
festa Massylum monumenta regum,<br>
qui cinis gentes domitas coegit.<br>
ad iuga Christi.<br>
<br>
 Singulis paucae, tribus aut duobus,<br>
forsan et quinis aliquae placebunt<br>
testibus Christi prius hostiarum<br>
pignere functae.<br>
<br>
 Tu decem sanctos reuehes et octo,<br>
Caesaraugusta studiosa Christo,<br>
uerticem flauis oleis reuincta,<br>
pacis honore.<br>
<br>
 Sola in occursum numerosiores<br>
martyrum turbas domino parasti,<br>
sola praediues pietate multa<br>
luce frueris.<br>
<br>
 Vix parens orbis populosa Poeni,<br>
ipsa uix Roma in solio locata<br>
te, decus nostrum, superare in isto<br>
munere digna est.<br>
<br>
 Omnibus portis sacer inmolatus<br>
sanguis exclusit genus inuidorum<br>
daemonum et nigras pepulit tenebras<br>
urbe piata.<br>
<br>
 Nullus umbrarum latet intus horror;<br>
pulsa nam pestis populum refugit,<br>
Christus in totis habitat plateis,<br>
Christus ubique est.<br>
<br>
 Martyrum credas patriam coronis<br>
debitam sacris, chorus unde surgens<br>
tendit in caelum niueus togatae<br>
nobilitatis.<br>
<br>
 Inde, Vincenti, tua palma nata est,<br>
clerus hic tantum peperit triumfum,<br>
hic sacerdotum domus infulata<br>
Valeriorum.<br>
<br>
 Saeuus antiquis quotiens procellis<br>
turbo uexatum tremefecit orbem,<br>
tristior templum rabies in istud<br>
intulit iras.<br>
<br>
 Nec furor quisquam sine laude nostrum<br>
cessit aut clari uacuus cruoris,<br>
martyrum semper numerus sub omni<br>
grandine creuit.<br>
<br>
 Nonne, Vincenti, peregri necandus<br>
martyr his tetris tenui notasti<br>
sanguinis rore speciem futuri<br>
morte propinqua?<br>
<br>
 Hoc colunt ciues, uelut ipsa membra<br>
caespes includat suus et paterno<br>
seruet amplectens tumulo beati<br>
martyris ossa.<br>
<br>
 Noster est, quamuis procul hinc in urbe<br>
passus ignota dederit sepulcri<br>
gloriam uictor prope litus altae<br>
forte Sagynti.<br>
<br>
 Noster et nostra puer in palestra<br>
arte uirtutis fideique oliuo<br>
unctus horrendum didicit domare<br>
uiribus hostem.<br>
<br>
 Nouerat templo celebres in isto<br>
octies partas deciesque palmas,<br>
laureis doctus patriis eadem<br>
laude cucurrit.<br>
<br>
 Hic et, Encrati, recubant tuarum<br>
ossa uirtutum, quibus efferati<br>
spiritum mundi, uiolenta uirgo,<br>
dedecorasti.<br>
<br>
 Martyrum nulli remanente uita<br>
contigit terris habitare nostris,<br>
sola tu morti propriae superstes<br>
uiuis in orbe.<br>
<br>
 Viuis ac poenae seriem retexis<br>
carnis et caesae spolium retentans,<br>
taetra quam sulcos habeant amaros<br>
uulnera, narras.<br>
<br>
 Barbarus tortor latus omne carpsit,<br>
sanguis inpensus, lacerata membra,<br>
pectus abscisa patuit papilla<br>
corde sub ipso.<br>
<br>
 Iam minus mortis pretium peractae est,<br>
quae uenenatos abolens dolores<br>
concitam membris tribuit quietem<br>
fine soporo.<br>
<br>
 Cruda te longum tenuit cicatrix<br>
et diu uenis dolor haesit ardens,<br>
dum putrescentes tenuat medullas<br>
tabidus umor.<br>
<br>
 Inuidus quamuis obitum supremum<br>
persecutoris gladius negarit,<br>
plena te, martyr, tamen ut peremptam<br>
poena coronat.<br>
<br>
 Vidimus partem iecoris reuulsam<br>
ungulis longe iacuisse pressis,<br>
mors habet pallens aliquid tuorum<br>
te quoque uiua.<br>
<br>
 Hunc nouum nostrae titulum fruendum<br>
Caesaraugustae dedit ipse Christus,<br>
iuge uiuentis domus ut dicata<br>
martyris esset.<br>
<br>
 Ergo ter senis sacra candidatis<br>
diues Optato simul et Luperco<br>
perge conscriptum tibimet senatum<br>
pangere psalmis!<br>
<br>
 Ede Successum, cane Martialem!<br>
mors et Vrbani tibi concinatur,<br>
Iuliam cantus resonet simulque<br>
Quintilianum.<br>
<br>
 Publium pangat chorus et reuoluat,<br>
quale Frontonis fuerit tropaeum,<br>
quid bonus Felix tulerit, quid acer<br>
Caecilianus,<br>
<br>
 quantus, Euoti, tua bells sanguis<br>
tinxerit, quantus tua, Primitiue,<br>
tum tuos uiuax recolat triumfos<br>
laus, Apodemi.<br>
<br>
 Quattuor posthinc superest uirorum<br>
nomen extolli renuente metro,<br>
quos Saturninos memorat uocalos<br>
prisca uetustas.<br>
<br>
 Carminis leges amor aureorum<br>
nominum parui facit et loquendi<br>
cura de sanctis uitiosa non est<br>
nec rudis umquam.<br>
<br>
 Plenus est artis modus adnotatas<br>
nominum formas recitare Christo,<br>
quas tenet caeli liber explicandus<br>
tempore iusto.<br>
<br>
 Octo tunc sanctos recolet decemque<br>
angelus coram patre filioque<br>
urbis unius regimen tenentes<br>
iure sepulcri.<br>
<br>
 Quin ad antiquum numerum trahetur<br>
ulna post poenae specimen puella<br>
morsque Vincenti, cui sanguis hinc est<br>
fons et honoris<br>
<br>
 [additis Gaio -- nee enim silendi --<br>
teque, Crementi, quibus incruentum<br>
ferre prouenit decus ex secundo<br>
laudis agone.<br>
<br>
 Ambo confessi dominum steterunt<br>
acriter contra fremitum latronum,<br>
ambo gustarunt leuiter saporem<br>
martyriorum].<br>
<br>
 Haec sub altari sita sempiterno<br>
lapsibus nostris ueniam precatur<br>
turba, quam seruat procerum creatrix<br>
purpureorum.<br>
<br>
 Nos pio fletu, date, perluamus<br>
marmorum sulcos, quibus est operta<br>
spes, ut absoluam retinaculorum<br>
uincla meorum.<br>
<br>
 Sterne te totam generosa sanctis<br>
ciuitas mecum tumulis, deinde<br>
mox resurgentes animas et artus<br>
tota sequeris.
</P>

<p class=border></P>
<p>
<table border=0 cellspacing=10 cellpadding=0 align=CENTER>
<tr>
	<td><a href="/prud.html">Prudentius</A>
	<td><a href="/christian.html">Christian Latin</A>
	<td><a href="/index.html">The Latin Library</A>
	<td><a href="/classics.html">The Classics Page</A>
</TABLE>
</TABLE>
</p>
</BODY>
</HTML>