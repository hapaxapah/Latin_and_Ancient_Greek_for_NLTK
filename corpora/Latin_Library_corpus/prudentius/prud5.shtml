<html>
	<head>
		<title>
			Prudentius V
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>PASSIO SANCTI VENCENTI MARTYRIS
</p>

<p class=border></P>

<p>
Beate martyr, prospera<br>
diem triumfalem tuum,<br>
quo sanguinis merces tibi<br>
corona, Vincenti, datur!<br>
<br>
 Hic te ex tenebris saeculi<br>
tortore uicto et iudice<br>
euexit ad caelum dies<br>
Christoque ouantem reddidit.<br>
<br>
 Nunc angelorum particeps<br>
conlucis insigni stola,<br>
quam testis indomabilis<br>
riuis cruoris laueras,<br>
<br>
 cum te satelles idoli<br>
praecinctus atris legibus<br>
litare diuis gentium<br>
ferro et catenis cogeret.<br>
<br>
 Ac uerba primum mollia<br>
suadendo blande effuderat,<br>
captator ut uitulum lupus<br>
rapturus adludit prius.<br>
<br>
 'Rex', inquit,  'orbis maximus,'<br>
qui sceptra gestat publica,<br>
seruire sanxit omnia<br>
priscis deorum cultibus.<br>
<br>
 Vos, Nazareni, adsistite<br>
rudemque ritum spernite!<br>
haec saxa, quae princeps colit,<br>
placate fumo et uictima!'<br>
<br>
 Exclamat hic Vincentius,<br>
leuita de tribu sacra,<br>
minister altaris dei<br>
septem ex columnis lacteis:<br>
<br>
 'Tibi ista praesint numina,<br>
tu saxa, tu lignum colas,<br>
tu mortuorum mortuus<br>
fias deorum pontifex,<br>
<br>
 nos lucis auctorem patrem<br>
eiusque Christum filium,<br>
qui solus ac uerus deus,<br>
Datiane, confitebimur'.<br>
<br>
 Hic ille iam commotior:<br>
audesne,  non felix',  ait,<br>
'ius hoc deorum et principum<br>
uiolare uerbis asperis,<br>
<br>
 ius et sacratum et publicum,<br>
cui cedit humanum genus,<br>
nec te iuuentae feruidae<br>
instans periclum permouet?<br>
<br>
 Hoc namque decretum cape:<br>
aut ara ture et caespite<br>
precanda iam nunc est tibi<br>
aut mors luenda est sanguine.'<br>
<br>
 Respondit ille altrinsecus:<br>
'age ergo, quidquid uirium,<br>
quidquid potestatis tibi est,<br>
palam reluctor, exere!<br>
<br>
 Vox nostra quae sit, accipe:<br>
est Christus et pater deus,<br>
serui huius et testes sumus,<br>
extorque, si potes, fidem!<br>
<br>
 'Tormenta, carcer, ungulae<br>
stridensque flammis lammina<br>
atque ipsa poenarum ultima,<br>
mors, christianis ludus est.<br>
<br>
 O uestra inanis uanitas<br>
scitumque brutum Caesaris!<br>
condigna uestris sensibus<br>
coli iubetis numina:<br>
<br>
 excisa fabrili manu<br>
cauis recocta et follibus,<br>
quae uoce, quae gressu carent,<br>
inmota, caeca, elinguia.<br>
<br>
 His sumptuosa splendido<br>
delubra crescunt marmore,<br>
his colla mugientium<br>
percussa taurorum cadunt.<br>
<br>
 'At sunt et illic spiritus'.<br>
'Sunt, sed magistri criminum,<br>
uestrae et salutis aucipes,<br>
uagi, inpotentes, sordidi,<br>
<br>
 qui uos latenter incitos<br>
in omne conpellumt nefas:<br>
uastare iustos caedibus,<br>
plebem piorum carpere.<br>
<br>
 Norunt et ipsi ac sentiunt<br>
pollere Christum et uiuere<br>
eiusque iam iamque adfore<br>
regnum tremendum perfidis.<br>
<br>
 Clamant fatentes denique<br>
pulsi ex latebris uiscerum<br>
uirtute Christi et nomine<br>
diuique et idem daemones.'<br>
<br>
 His intonantem martyrem<br>
iudex profanus non tulit,<br>
conclamat:  'os obtrudite,<br>
ne plura iactet inprobus!<br>
<br>
 Vocem loquentis claudite<br>
raptimque lictores date,<br>
illos reorum Plutones<br>
pastos resectis canibus!<br>
<br>
 Iam faxo ius praetorium<br>
conuiciator sentiat,<br>
inpune ne nostris sibi<br>
dis destruendis luserit.<br>
<br>
 Tibi ergo soli, contumax,<br>
Tarpeia calcentur sacra,<br>
tu porro solus obteras<br>
Romam,  senatum, Caesarem? <br>
<br>
 Vinctum retortis bracchiis<br>
sursum ac deorsum extendite,<br>
conpago donec ossuum<br>
diuulsa membratim crepet.<br>
<br>
 Posthinc hiulcis ictibus<br>
nudate costarum abdita<br>
ut per latebras uulnerum<br>
iecur retectum palpitet.'<br>
<br>
 Ridebat haec miles dei<br>
manus cruentas increpans,<br>
quod fixa non profundius<br>
intraret artus ungula.<br>
<br>
 Ac iam omne robur fortium<br>
euiscerando cesserat<br>
nisusque anhelus soluerat<br>
fessos lacertorum toros,<br>
<br>
 ast ille tanto laetior<br>
omni uacantem nubilo<br>
frontem serenam luminat<br>
te, Christe, praesentem uidens.<br>
<br>
 'Quis uultus iste, pro pudor!'<br>
Datianus aiebat furens,<br>
'gaudet, renidet, prouocat<br>
tortore tortus acrior!<br>
<br>
 Nil illa uis exercita<br>
tot noxiorum mortibus<br>
agone in isto proficit,<br>
ars et dolorum uincitur.<br>
<br>
 Sed uos, alumni carceris,<br>
par semper inuictum mihi,<br>
cohibete paulum dexteras,<br>
respiret ut lassus uigor.<br>
<br>
 Praesicca rursus ulcera,<br>
dum se cicatrix colligit<br>
refrigerati sanguinis,<br>
manus resulcans diruet.'<br>
<br>
 His contra leuites refert:<br>
'si iam tuorum perspicis<br>
languere uirtutem canum,<br>
age, ipse maior carnifex,<br>
<br>
 ostende, quo pacto queant<br>
imos recessus scindere,<br>
manus et ipse intersere<br>
riuosque feruentes bibe!<br>
<br>
 Erras, cruente, si meam<br>
te rere poenam sumere,<br>
cum membra morti obnoxia<br>
dilancinata interficis.<br>
<br>
 Est alter, est intrinsecus,<br>
uiolare quem nullus potest,<br>
liber, quietus, integer,<br>
exsors dolorum tristium.<br>
<br>
 Hoc, quod laboras perdere<br>
tantis furoris uiribus,<br>
uas est solutum ac fictile,<br>
quocumque frangendum modo.<br>
<br>
 Quin immo nunc enitere<br>
illum secare ac plectere,<br>
qui perstat intus, qui tuam<br>
calcat, tyranne, insaniam!<br>
<br>
 Hunc, hunc lacesse, hunc discute,<br>
inuictum, inexsuperabilem,<br>
nullis procellis subditum<br>
solique subiectum deo!'<br>
<br>
 Haec fatur et stridentibus<br>
laniatur uncis denuo;<br>
cui praetor ore subdolo<br>
anguina uerba exsibilat:<br>
<br>
 'Si tanta callum pectoris<br>
praedurat obstinatio,<br>
puluinar ut nostrum manu<br>
abomineris tangere,<br>
<br>
 saltim latentes paginas<br>
librosque opertos detege,<br>
quo secta prauum seminans.<br>
iustis cremetur ignibus'.<br>
<br>
 His martyr auditis ait:<br>
'quem tu, maligne, mysticis<br>
minitaris ignem litteris,<br>
flagrabis ipse hoc iustius.<br>
<br>
 Romfea nam caelestium<br>
uindex erit uoluminum<br>
tanti ueneni interpretem<br>
linguam perurens fulmine.<br>
<br>
 Vides fauillas indices<br>
Gomorreorum criminum,<br>
Sodomita nec latet cinis<br>
testis perennis funeris.<br>
<br>
 Exemplar hoc, serpens, tuum est.<br>
fuligo quem mox sulpuris<br>
bitumen et mixtum pice<br>
imo inplicabunt tartaro.'<br>
<br>
 His persecutor saucius<br>
pallet, rubescit, aestuat<br>
insana torquens lumina<br>
spumasque frendens egerit.<br>
<br>
 Tum deinde cunctatus diu<br>
decernit: 'extrema omnium<br>
igni, grabato et lamminis<br>
exerceatur quaestio.'<br>
<br>
 Haec ille sese ad munera<br>
gradu citato proripit<br>
ipsosque pernix gaudio<br>
poenae ministros praeuenit.<br>
<br>
 Ventum ad palestram gloriae,<br>
spes certat et crudelitas,<br>
luctamen anceps conserunt<br>
hinc martyr, illinc carnifex.<br>
<br>
 Serrata lectum regula<br>
dente infrequenti exasperat,<br>
cui multa carbonum strues<br>
uiuum uaporat halitum.<br>
<br>
 Hunc sponte conscendit rogum<br>
uir sanctus ore interrito,<br>
ceu jam coronae conscius<br>
celsum tribunal scanderet.<br>
<br>
 Subter crepante aspergine<br>
scintillat excussus salis<br>
punctisque feruens stridulis<br>
sparsim per artus figitur.<br>
<br>
 Aruina posthinc igneum<br>
inpressa cauterem lauit,<br>
uis unde roris fumidi<br>
in membra sensim liquitur.<br>
<br>
 Haec inter inmotus manet<br>
tamquam dolorum nescius<br>
tenditque in altum lumina;<br>
nam uincla palmas presserant.<br>
<br>
 Sublatus inde fortior<br>
lugubre in antrum truditur,<br>
ne liber usus luminis<br>
animaret altum spiritum.<br>
<br>
 Est intus imo ergastulo<br>
locus tenebris nigrior,<br>
quem saxa mersi fornicis<br>
angusta clausum strangulant.<br>
<br>
 Aeterna nox illic latet<br>
expers diurni sideris,<br>
hic carcer horrendus suos<br>
habere fertur inferos.<br>
<br>
 In hoc baratrum conicit<br>
truculentus hostis martyrem<br>
lignoque plantas inserit<br>
diuaricatis cruribus.<br>
<br>
 Quin addit et poenam nouam<br>
crucis peritus artifex,<br>
nulli tyranno cognitam<br>
nec fando conpertam retro.<br>
<br>
 Fragmenta testarum iubet<br>
hyrta inpolitis angulis,<br>
acuminata, informia,<br>
tergo iacentis sternerent.<br>
<br>
 Totum cubile spiculis<br>
armant dolores anxii,<br>
insomne qui subter latus<br>
mucrone pulsent obuio.<br>
<br>
 Haec illc uersutus uafra<br>
meditatus arte struxerat,<br>
sed Belzebulis callida<br>
commenta Christus destruit.<br>
<br>
 Nam carceralis caecitas<br>
splendore lucis fulgurat<br>
duplexque morsus stipitis<br>
ruptis cauernis dissilit.<br>
<br>
 Agnoscit hic Vincentius<br>
adesse quod sperauerat,<br>
tanti laboris praemium,<br>
Christum, datorem luminis.<br>
<br>
 Cernit deinde fragmina<br>
iam testularum mollibus<br>
uestire semet floribus<br>
redolente nectar carcere.<br>
<br>
 Quin et frequentes angeli<br>
stant ac loquuntur comminus,<br>
quorum unus ore augustior<br>
conpellat his dictis uirum:<br>
<br>
 'Exsurge, martyr inclyte,<br>
exsurge securus tui,<br>
exsurge et almis coetibus<br>
noster sodalis addere!<br>
<br>
 Decursa iam satis tibi<br>
poenae minacis munia<br>
pulchroque mortis exitu<br>
omnis peracta est passio.<br>
<br>
 O miles inuictissime,<br>
fortissimorum fortior,<br>
iam te ipsa saeua et aspera<br>
tormenta uictorem tremunt.<br>
<br>
 Spectator haec Christus deus<br>
conpensat aeuo intermino<br>
propriaeque collegam crucis<br>
larga coronat dextera<br>
<br>
 Pone hoc caducum uasculum,<br>
conpage textum terrea,<br>
quod dissipatum soluitur,<br>
et liber in caelum ueni!'<br>
<br>
 Haec ille; sed clausas fores<br>
interna rumpunt lumina<br>
tenuisque per rimas nitor<br>
lucis latentis proditur.<br>
<br>
 Hoc cum stuperet territus<br>
obsessor atri liminis,<br>
quem cura pernox manserat<br>
seruare feralem domum,<br>
<br>
 psallentis audit insuper<br>
praedulce carmen martyris,<br>
cui uocis instar aemulae<br>
conclaue reddit concauum.<br>
<br>
 Pauens deinde introspicit,<br>
admota quantum postibus<br>
acies per artas cardinum<br>
intrare iuncturas potest:<br>
<br>
 uernare multis floribus<br>
stramenta testarum uidet<br>
ipsumque uulsis nexibus<br>
obambulantem pangere.<br>
<br>
 Inplentur aures turbidi<br>
praetoris hoc miraculo,<br>
flet uictus et uoluit gemens<br>
iram,  dolorem,  dedecus.<br>
<br>
 'Exemptus', inquit, 'carceri<br>
paulum benignis fotibus<br>
recreetur, ut pastum nouum<br>
poenis refectus praebeat'.<br>
<br>
 Coire toto ex oppido<br>
turbam fidelem cerneres,<br>
mollire praefultum torum,<br>
siccare cruda uulnera.<br>
<br>
 Ille ungularum duplices<br>
sulcos pererrat osculis,<br>
hic purpurantem corporis<br>
gaudet cruorem lambere.<br>
<br>
 Plerique uestem linteam<br>
stillante tingunt sanguine,<br>
tutamen ut sacrum suis<br>
domi reseruent posteris.<br>
<br>
 Tunc ipse manceps carceris<br>
et uinculorum ianitor,<br>
ut fert uetustas conscia,<br>
repente Christum credidit.<br>
<br>
 Hic obseratis uectibus<br>
densae specum caliginis<br>
splendore lucis aduenae<br>
micuisse clausum uiderat.<br>
<br>
 At uero postquam lectuli<br>
martyr quietem contigit,<br>
aeger morarum taedio<br>
et mortis incensus siti --,<br>
<br>
 si mors habenda eiusmodi est,<br>
quae corporali ergastulo<br>
mentem resoluit liberam<br>
et reddit auctori deo,<br>
<br>
 mentem piatam sanguine,<br>
mortis lauacris elutam,<br>
quae semet ac uitam suam<br>
Christo inmolandam praebuit --,<br>
<br>
 ergo ut recline mollibus<br>
reiecit aulaeis caput,<br>
uictor relictis artubus<br>
caelum capessit spiritus.<br>
<br>
 Cui recta celso tramite<br>
reseratur ad patrem uia,<br>
quam fratre caesus inpio<br>
Abel beatus scanderat.<br>
<br>
 Stipant euntem candidi<br>
hinc inde sanctorum chori<br>
parique missum carcere<br>
baptista Iohannes uocat.<br>
<br>
 At christiani nominis<br>
hostem coquebant inrita<br>
fellis uenena et liuidum<br>
cor efferata exusserant.<br>
<br>
 Saeuire inermem crederes<br>
fractis draconem dentibus:<br>
'euasit exultans', ait,<br>
'rebellis et palmam tulit.<br>
<br>
 Sed restat illud ultimum:<br>
inferre poenam mortuo,<br>
feris cadauer tradere<br>
canibusue carpendum dare.<br>
<br>
 Iam nunc et ossa extinxero,<br>
ne sit sepulcrum funeris,<br>
quod plebs gregalis excolat<br>
titulumque figat martyris.'<br>
<br>
 Sic frendit et corpus sacrum<br>
profanus -- a dirum nefas! --<br>
nudum negato tegmine<br>
exponit inter carices.<br>
<br>
 Sed nulla dirarum famis<br>
aut bestiarum aut alitum<br>
audet tropeum gloriae<br>
foedare tactu squalido.<br>
<br>
 Quin, si qua clangens inprobe<br>
circumuolarat eminus,<br>
trucis uolucris inpetu<br>
depulsa uertebat fugam.<br>
<br>
 Nam coruus, Heliae datus<br>
olim ciborum portitor,<br>
hoc munus inplet sedule<br>
et inremotus excubat.<br>
<br>
 Hic ex frutectis proximis<br>
infestus alarum sono<br>
oculosque pinnis uerberans<br>
exegit inmanem lupum.<br>
<br>
 Quis perfidorum credere<br>
ausit rapacem beluam,<br>
tauris paratam congredi,<br>
cessisse plumis mollibus?<br>
<br>
 Ibat malignum murmurans<br>
leui uolatu exterritus<br>
praedamque uisam fugerat<br>
custodis inbellis minis.<br>
<br>
 Quis audienti talia,<br>
Datiane, tunc sensus tibi,<br>
quantis gementem spiculis<br>
figebat occultus dolor,<br>
<br>
 cum te perempti corporis<br>
uirtute uictum cerneres<br>
ipsis et inpar ossibus<br>
uacuisque iam membris minor?<br>
<br>
 Sed quis, tyranne pertinax,<br>
hunc inpotentem spiritum<br>
determinabit exitus?<br>
nullusne te franget modus?<br>
<br>
 'Nullus, nec umquam desinam;<br>
nam si ferina inmanitas<br>
mansuescit et clementia<br>
coruos uoraces mitigat,<br>
<br>
 mergam cadauer fluctibus:<br>
insana numquam naufragis<br>
ignoscit unda et spumeum<br>
nescit profundum parcere.<br>
<br>
 Aut semper illic mobilis<br>
incerta per ludibria<br>
uagis feretur flatibus<br>
squamosa pascens agmina,<br>
<br>
 aut sub fragosis rupibus<br>
scabri petrarum murices<br>
inter recessus scrupeos<br>
discissa rumpent uiscera.<br>
<br>
 Ecquis uirorum strenue<br>
cumbam peritus pellere<br>
remo, rudente et carbaso,<br>
secare qui pontum queas,<br>
<br>
 rapias palustri e caespite<br>
corpus, quod intactum iacet,<br>
leuique uectum lembulo<br>
amplum per aequor auferas?<br>
<br>
 Sed conplicatum sparteus<br>
claudat cadauer culleus,<br>
quem fune conexus lapis<br>
praeceps in altum deprimat,<br>
<br>
 At tu per undas emices<br>
rorante praepes palmula,<br>
donec relictum longior<br>
abscondat aspectus solum.'<br>
<br>
 Haec iussa quidam militum<br>
-- Eumorfio nomen fuit --<br>
uiolentus, audax, barbarus,<br>
furore feruens adripit.<br>
<br>
 Funale textum conserit,<br>
suto quod inplet corpore,<br>
emensus et multum freti<br>
inter procellas excutit.<br>
<br>
 O praepotens uirtus dei,<br>
uirtus creatrix omnium,<br>
quae turgidum quondam mare<br>
gradiente Christo strauerat,<br>
<br>
 ut terga calcans aequoris<br>
siccis mearet passibus,<br>
plantas nec undis tingueret<br>
uasti uiator gurgitis!<br>
<br>
 Haec ipsa uirtus iusserat<br>
rubrum salum dehiscere,<br>
patente dum fundo aridum<br>
secura plebs iter terit.<br>
<br>
 Nec non et ipsa nunc iubet<br>
seruire sancto corpori<br>
pontum quietis lapsibus<br>
ad curua pronum litora.<br>
<br>
 Saxum molaris ponderis<br>
ut spuma candens innatat<br>
tantique custos pigneris<br>
fiscella fertur fluctibus.<br>
<br>
 Cernunt stupentes nauitae<br>
uectam remenso marmore<br>
labi retrorsum leniter<br>
aestu secundo et flamine.<br>
<br>
 Certant et ipsi concito<br>
pontum faselo scindere,<br>
longe sed artus praeuolant<br>
telluris ad mollem sinum.<br>
<br>
 Prius relatos denique<br>
humus quieta suscipit,<br>
quam pulsa summis nisibus<br>
carina portum tangeret.<br>
<br>
 Felix amoeni litotis<br>
secessus ille, qui sacra<br>
fouens harenis uiscera<br>
uicem sepulcri praebuit,<br>
<br>
 dum cura sanctorum pia<br>
deflens adornat aggerem<br>
tumuloque corpus creditum<br>
uitae reseruat posterae!<br>
<br>
 Sed mox subactis hostibus<br>
iam pace iustis reddita<br>
altar quietem debitam<br>
praestat beatis ossibus;<br>
<br>
 subiecta nam sacrario<br>
imamque ad aram condita<br>
caelestis auram muneris<br>
perfusa subter hauriunt.<br>
<br>
 Sic corpus, ast ipsum dei<br>
sedes receptum continet<br>
cum Maccabeis fratribus<br>
sectoque Eseiae proximum.<br>
<br>
 Simplex sed illis contigit<br>
corona poenarum, quibus<br>
finem malorum praestitit<br>
mortis supremus exitus.<br>
<br>
 Quid tale sector ausus est?<br>
truncata numquid corporis<br>
segmenta post serram feris<br>
obiecit aut undis dedit?<br>
<br>
 Num Maccabei martyris<br>
linguam tyrannus erutam<br>
raptamue pellem uerticis<br>
auibus cruentis obtulit?<br>
<br>
 Tu solus, O bis inclyte,<br>
solus brauii duplicis<br>
palmam tulisti, tu duas<br>
simul parasti laureas.<br>
<br>
 In morte uictor aspera,<br>
tum deinde post mortem pari<br>
uictor triumfo proteris<br>
solo latronem corpore.<br>
<br>
 Adesto nunc et percipe<br>
uoces precantum supplices,<br>
nostri reatus efficax<br>
orator ad thronum patris!<br>
<br>
 Per te, per ilium carcerem,<br>
honoris augmentum tui,<br>
per uincla, flammas, ungulas,<br>
per carceralem stipitem,<br>
<br>
 per fragmen illud testeum,<br>
quo parta creuit gloria,<br>
et quem trementes posteri<br>
exosculamur lectulum,<br>
<br>
 miserere nostrarum precum,<br>
placatus ut Christus suis<br>
inclinet aurem prosperam<br>
noxas nec omnes inputet!<br>
<br>
 Si rite sollemnem diem<br>
ueneramur ore et pectore,<br>
si sub tuorum gaudio<br>
uestigiorum sternimur,<br>
<br>
 paulisper huc inlabere<br>
Christi fauorem deferens,<br>
sensus grauati ut sentiant<br>
leuamen indulgentiae.<br>
<br>
 Sic nulla jam restet mora,<br>
quin excitatam nobilis<br>
carnem resumat spiritus<br>
uirtute perfunctam pari,<br>
<br>
 ut, quae laborum particeps<br>
commune discrimen tulit,<br>
sit et coheres gloriae<br>
cunctis in aeuum saeculis.
</P>

<p class=border></P>
<p>
<table border=0 cellspacing=10 cellpadding=0 align=CENTER>
<tr>
	<td><a href="/prud.html">Prudentius</A>
	<td><a href="/christian.html">Christian Latin</A>
	<td><a href="/index.html">The Latin Library</A>
	<td><a href="/classics.html">The Classics Page</A>
</TABLE>
</TABLE>
</p>
</BODY>
</HTML>