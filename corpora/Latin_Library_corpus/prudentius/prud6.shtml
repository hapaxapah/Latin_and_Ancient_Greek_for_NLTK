<html>
	<head>
		<title>
			Prudentius VI
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>HYMNUS IN HONOREM BEATISSIMORUM MARTYRUM FRUCTUOSI EPISCOPI ECCLESIAE TERRACONENSIS, ET AUGURII ET EULOGII DIACONORUM
</p>

<p class=border></P>

<p>
Felix Tarraco, Fructuose, uestris<br>
attollit caput ignibus coruscum<br>
leuuitis geminis procul relucens.<br>
<br>
 Hispanos deus aspicit benignus,<br>
arcem quandoquidem potens Hiberam<br>
trino martyre trinitas coronat.<br>
<br>
 Ardens Augurius capessit aetram<br>
nec non Eulogius simul supermum<br>
Christi lucidus ad sedile tendit.<br>
<br>
 Dux et praeuius et magister illis<br>
ad tantum decus ex episcopali<br>
clarus nomine Fructuosus ibat,<br>
<br>
 accitus quia praesidis repente<br>
iussu uenerat ad forum sacerdos<br>
leuuitis comitantibus duobus.<br>
<br>
 Inde ad carceream uiros catenam<br>
pastus sanguine carnifex trahebat,<br>
gaudet currere Fructuosus ultro.<br>
<br>
 Ac, ne quis socios timor feriret,<br>
praeceptor uehemens eundo firmat<br>
incenditque fidem calore Christi:<br>
<br>
 'Mecum state, uiri, uocat cruentus<br>
ad poenam coluber dei ministros;<br>
ne mors terreat! est parata palma.<br>
<br>
 Carcer christicolis gradus coronae est,<br>
carcer prouehit ad superna caeli,<br>
carcer conciliat deum beatis.'<br>
<br>
 His dictis adeunt specum reorum,<br>
exercent ibi mysticum lauacrum<br>
et purgamen aquae stupent tenebrae.<br>
<br>
 Sex hic continuis latent diebus,<br>
tandem stant trucis ad tribunal hostis,<br>
fratres tergeminos tremunt catastae.<br>
<br>
 Iudex Aemilianus inminebat,<br>
atrox, turbidus, insolens, profanus,<br>
aras daemonicas eoli iubebat.<br>
<br>
 'Tu, qui doctor', ait, 'seris nouellum<br>
commenti genus, ut leues puellae<br>
lucos destituant, Iouem relinquant,<br>
<br>
 damnes, si sapias, anile dogma;<br>
iussum est Caesaris ore Gallieni,<br>
quod princeps colit, ut colamus omnes.<br>
<br>
 Haec fanti placidus refert sacerdos:<br>
'aeternum colo principem dierum,<br>
factorem dominumque Gallieni,<br>
<br>
 et Christum patre prosatum perenni,<br>
cuius sum famulus gregisque pastor.'<br>
subridens ait ille:  'iam fuisti.'<br>
<br>
 Nec differt furor aut refrenat iram,<br>
saeuis destinat ignibus cremandos,<br>
exultant prohibentque flere uulgum.<br>
<br>
 Quosdam de populo uidet sacerdos<br>
libandum sibi poculum offerentes.<br>
'ieiunamus', ait, 'recuso potum:<br>
<br>
 nondum nona diem resignat hora,<br>
numquam conuiolabo ius dicatum<br>
nec mors ipsa meum sacrum resoluet.<br>
<br>
 Sic Christus sitiens crucis sub hora<br>
oblatum sibi poculum recusans<br>
nee libare uolens sitim peregit.<br>
<br>
 Intrant interea locum rutunda<br>
conclusum cauea, madens ferarum<br>
multo sanguine quem furor frequentat,<br>
<br>
 cum spectacula perstrepunt cruenta<br>
ac uilis gladiator ense duro<br>
percussus cadit et fremit uoluptas.<br>
<br>
 Hic flammante pyra niger minister<br>
ardens supplicium parare iussus<br>
construxit facibus rogum supremis,<br>
<br>
 qui, dum corpora concremanda soluit,<br>
feruentes animas amore lucis<br>
fracto carceris expediret antro.<br>
<br>
 Certant officiis pii sodales:<br>
plantis calciamenta dissolutis<br>
pronus detrahere studebat uuus,<br>
<br>
 sed sanctus uetat ora Fructuosus<br>
inclinata premi:  'facessite', inquit,<br>
'nec nostram grauet obsequella mortem;<br>
<br>
 atquin ipse meos pedes resoluam,<br>
ne uestigia praepedita uinclis<br>
tardis gressibus inruant in ignem.<br>
<br>
 Cur lamenta rigant genas madentes,<br>
cur uestri memor ut fiam rogatis?<br>
cunctis pro populis rogabo Christum.'<br>
<br>
 Vix haec ediderat, relaxat ipse<br>
indumenta pedum, uelut Moyses<br>
quondam fecerat ad rubum propinquans.<br>
<br>
 Non calcare sacram cremationem<br>
aut adstare deo prius licebat,<br>
quam uestigia pura figerentur.<br>
<br>
 Stabat calce mera, resultat ecce<br>
caelo spiritus et serit loquellam,<br>
quae cunctos tremefecit audientes:<br>
<br>
 'non est, credite, poena: quam uidetis,<br>
quae puncto tenui citata transit,<br>
nec uitam rapit illa, sed reformat.<br>
<br>
 Felices animae, quibus per ignem<br>
celsa scandere contigit Tonantis,<br>
quas olim fugiet perennis ignis!'<br>
<br>
 Haec inter rapidis focos crepantes<br>
intrant passibus et minantur ipsis<br>
flammarum trepidantibus caminis.<br>
<br>
 Nexus denique, qui manus retrorsus<br>
in tergum reuocauerant reuinctas,<br>
intacta cute decidunt adusti.<br>
<br>
 Non ausa est cohibere poena palmas<br>
in morem crucis ad patrem leuandas,<br>
soluit bracchia, quae deum precentur.<br>
<br>
 Priscorum specimen trium putares,<br>
quos olim Babylonicum per ignem<br>
cantantes stupuit tremens tyrannus.<br>
<br>
 Illis sed pia flamma tunc pepercit<br>
nondum tempore passionis apto<br>
nec mortis decus inchoante Christo.<br>
<br>
 Hos cum defugeret uaporus ardor,<br>
orant, ut celer ignis aduolaret<br>
et finem daret anxiis periclis.<br>
<br>
 Exorata suos obire tandem<br>
maiestas famulos iubet caducis<br>
missos corporibus sibique reddi.<br>
<br>
 Vidit praesidis ex domo satelles<br>
caelum martyribus patere apertum<br>
insignesque uiros per astra ferri.<br>
<br>
 Quin et filiolae monens erili<br>
ostendit sceleris notam paterni,<br>
caelo uiuere, quos forum peremit.<br>
<br>
 Haec tum uirginitas palam uidere<br>
per sudum meruit parente caeco,<br>
ut crimen domini domus timeret.<br>
<br>
 Tum de corporibus sacris fauillae<br>
et perfusa mero leguntur ossa,<br>
quae raptim sibi quisque uindicabat.<br>
<br>
 Fratrum tantus amor domum referre<br>
sanctorum cinerum dicata dona<br>
aut gestare sinu fidele pignus.<br>
<br>
 Sed ne reliquias resuscitandas<br>
et mox cum domino simul futuras<br>
discretis loca diuidant sepulcris,<br>
<br>
 cernuntur niueis stolis amicti:<br>
mandant restitui cauoque claudi<br>
mixtim marmore puluerem sacrandum.<br>
<br>
 O triplex hdnor, o triforme culmen,<br>
quo nostrae caput excitatur urbis,<br>
cunctis urbibus eminens Hiberis!<br>
<br>
 Exultare tribus libet patronis,<br>
quorum praesidio fouemur omnes<br>
terrarum populi Pyrenearum.<br>
<br>
 Circumstet chorus ex utroque sexu<br>
heros, uirgo, puer, senex, anulla, <br>
uestrum psallite rite Fructuosum!<br>
<br>
 Laudans Augurium resultet hymnus<br>
mixtis Eulogium modis coaequans,<br>
reddamus paribus pares camenas.<br>
<br>
 Hinc aurata sonent in arce tecta,<br>
blandum litoris extet inde murmur<br>
et carmen freta feriata pangant.<br>
<br>
 Olim tempus erit ruente mundo,<br>
cum te, Tarraco, Fructuosus acri<br>
soluet supplicio tegens ab igni.<br>
<br>
 Fors dignabitur et meis medellam<br>
tormentis dare prosperante Christo<br>
dulces hencecasyllabos reuoluens.
</P>

<p class=border></P>
<p>
<table border=0 cellspacing=10 cellpadding=0 align=CENTER>
<tr>
	<td><a href="/prud.html">Prudentius</A>
	<td><a href="/christian.html">Christian Latin</A>
	<td><a href="/index.html">The Latin Library</A>
	<td><a href="/classics.html">The Classics Page</A>
</TABLE>
</TABLE>
</p>
</BODY>
</HTML>