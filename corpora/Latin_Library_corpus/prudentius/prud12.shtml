<html>
	<head>
		<title>
			Prudentius XII
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>PASSIO APOSTOLORUM PETRI ET PAULI
</p>

<p class=border></P>

<p>
 'Plus solito coeunt ad gaudia; dic, amice, quid sit!<br>
Romam per omnem cursitant ouantque'.<br>
 'Festus apostolici nobis redit hic dies triumfi,<br>
Pauli atque Petri nobilis cruore.<br>
 Vnus utrumque dies, pieno tamen innouatus anno,<br>
uidit superba morte laureatum.<br>
 Scit Tiberina palus, quae flumine lambitur propinquo,<br>
binis dicatum caespitem tropeis,<br>
 et crucis et gladii testis, quibus inrigans easdem<br>
bis fluxit imber sanguinis per herbas.<br>
 Prima Petrum rapuit sententia legibus Neronis,<br>
pendere iussum praeminente ligno.<br>
 Ille tamen ueritus celsae decus aemulando mortis<br>
ambire tanti gloriam magistri<br>
 exigit, ut pedibus mersum caput inprimant supinis,<br>
quo spectet imum stipitem cerebro.<br>
 Figitur ergo manus subter, sola uersus in cacumen,<br>
hoc mente maior, quo minor figura.<br>
 Nouerat ex humili caelum citius solere adiri,<br>
deiecit ora spiritum daturus.<br>
 Vt teres orbis iter flexi rota percucurrit anni<br>
diemque eundem sol reduxit ortus,<br>
 euomit in iugulum Pauli Nero feruidum furorem,<br>
iubet feriri gentium magistrum.<br>
 Ipse prius sibimet finem cito dixerat futurum:<br>
'ad Christum eundum est, iam resoluor', inquit.<br>
 Nec mora, protrahitur, poenae datur, inmolatur ense,<br>
non hora uatem, non dies fefellit.<br>
 Diuidit ossa duum Tybris sacer ex utraque ripa,<br>
inter sacrata dum fluit sepulcra.<br>
 Dextra Petrum regio tectis tenet aureis receptum<br>
canens oliua, murmurans fluento;<br>
 namque supercilio saxi liquor ortus excitauit<br>
fontem perennem chrismatis feracem,<br>
 nunc pretiosa ruit per marmora lubricatque cliuum, <br>
donec uirenti fluctuet colymbo.<br>
 Interior tumuli pars est, ubi lapsibus sonoris<br>
stagnum niuali uoluitur profundo.<br>
 Omnicolor uitreas pictura superne tingnit undas,<br>
musci relucent et uirescit aurum<br>
 cyaneusque latex umbram trahit inminentis ostri:<br>
credas moueri fluctibus lacunar.<br>
 Pastor ones alit ipse illic gelidi rigore fontis,<br>
uidet sitire quas fluenta Christi.<br>
 Parte alia titulum Pauli uia seruat Ostiensis,<br>
qua stringit amnis caespitem sinistrum.<br>
 Regia pompa loci est, princeps bonus has sacrauit arces<br>
lusitque magnis ambitum talentis.<br>
 Bratteolas trabibus subleuit, ut omnis aurulenta<br>
lux esset intus, ceu iubar sub ortu.<br>
 subdidit et Parias fuluis laquearibus columnas,<br>
distinguit illic quas quaternus ordo.<br>
 Turn camiros hyalo insigni uarie cucurrit arcus:<br>
sic prata uernis floribus renident.<br>
 Ecce duas fidei summo patre conferente dotes,<br>
urbi colendas quas dedit togatae.<br>
 Aspice, per bifidas plebs Romula funditur plateas,<br>
lux in duobus feruet una festis.<br>
 Nos ad utrumque tamen gressu properemus incitato,<br>
et his et illis perfruamur hymnis.<br>
 Ibimus ulterius, qua fert uia pontis Hadriani,<br>
laeuam deinde fluminis petemus.<br>
 Transtiberina prius soluit sacra peruigil sacerdos,<br>
mox huc recurrit duplicatque uota.<br>
 Haec didicisse sat est Romae tibi:  tu domum reuersus<br>
diem bifestum sic colas memento.'
</P>

<p class=border></P>
<p>
<table border=0 cellspacing=10 cellpadding=0 align=CENTER>
<tr>
	<td><a href="/prud.html">Prudentius</A>
	<td><a href="/christian.html">Christian Latin</A>
	<td><a href="/index.html">The Latin Library</A>
	<td><a href="/classics.html">The Classics Page</A>
</TABLE>
</TABLE>
</p>
</BODY>
</HTML>