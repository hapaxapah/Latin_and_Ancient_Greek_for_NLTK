<html>
	<head>
		<title>
			Prudentius XIII
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>PASSIO CYPRIANI
</p>

<p class=border></P>

<p>
Punica terra tulit, quo splendeat omne, quidquid usquam est,<br>
inde domo Cyprianum, sed decus orbis et magistrum.<br>
Est proprius patriae martyr, sed amore et ore noster,<br>
incubat in Libya sanguis, sed ubique lingua pollet,<br>
sola superstes agit de corpore, sola obire nescit,<br>
dum genus esse hominum Christus sinet et uigere mundum.<br>
Dum liber ullus erit, dum scrinia sacra litterarum,<br>
te leget omnis amans Christum, tua, Cypriane, discet.<br>
Spiritus ille dei, qui fluxerat auctor in profetas,<br>
fontibus eloquii te caelitus actus inrigauit.<br>
O niue candidius linguae genus, o nouum saporem!<br>
ut liquor ambrosius cor mitigat, inbuit palatum,<br>
sedem animae penetrat, mentem fouet et pererrat artus,<br>
sic deus interius sentitur et inditur medullis.<br>
Vnde bonum subitum terris dederis, pater, reuela!<br>
Derat apostolicis sriptis opulentus executor,<br>
eligitur locuples facundia, quae doceret orbem<br>
quaeque uoluminibus Pauli famulata disputaret,<br>
quo mage cruda hominum praecordia perpolita nossent<br>
siue timoris opus seu mystica uel profunda Christi.<br>
Vnus erat iuuenum doctissimus artibus sinistris:<br>
fraude pudicitiam perfringere, nil sacrum putare,<br>
saepe etiam magicum cantamen inire per sepulcra,<br>
quo geniale tori ius solueret aestuante nupta.<br>
Luxuriae rabiem tantae cohibet repente Christus,<br>
discutit et tenebras de pectore, pellit et furorem,<br>
inplet amore sui, dat credere, dat pudere facti.<br>
Iamque figura alia est, quam quae fuit, oris et nitoris:<br>
exuitur tenui uultus cute, transit in seueram,<br>
deflua caesaries conpescitur ad breues capillos.<br>
ipse modesta 1oqui, spem quaerere, regulam tenere,<br>
uiuere iustitia Christi, penetrare dogma nostrum.<br>
His igitur meritis dignissimus usque episcopale<br>
prouehitur solium doctor, capit et sedile summum.<br>
Valerianus opum princeps erat atque Gallienus:<br>
constituere simul poenam capitis deum fatenti.<br>
Milia terrigenum spurcissima iusserant sacrari;<br>
contra animos populi doctor Cyprianus incitabat,<br>
ne quis ab egregiae uirtutis honore discreparet<br>
neu fidei pretium quis sumere degener timeret.<br>
Esse leuem cruciatum, si modo conferas futura,<br>
quae deus ipse uiris intermina fortibus spopondit,<br>
merce doloris emi spem luminis et diem perennem,<br>
omne malum uolucri cum tempore transuolare cursim,<br>
nil graue, quod peragi finis facit et quiete donat.<br>
Se fore principium pulchrae necis et ducem cruoris<br>
seque caput gladio submittere, sanguinem dicare;<br>
qui sociare animam Christo uelit, ut comes sequatur.<br>
His ubi corda uirum Christo caleraeta praeparauit,<br>
ducitur ante alios proconsule perfurente uinctus.<br>
Antra latent Tyriae Carthaginis abditis reposta,<br>
conscia tartareae caliginis, abdicata soli.<br>
Clausus in his specubus sanctus Cyprianus et catena<br>
nexus utramque manum nomen patris inuocat supremi:<br>
'omnipotens genitor Christi deus et creator orbis,<br>
Christe, parens hominis, quem diligis et uetas perire!<br>
Ille ego, uipereis quem tu bonus oblitum uenenis,<br>
criminibus uariis tinctum miseratus abluisti<br>
iamque tuum fieri mandas, fio Cyprianus alter<br>
et nouus ex ueteri nec iam reus aut nocens, ut ante.<br>
Si luteum facili charismate pectus expiasti,<br>
uise libens tenebris ergastula caeca dissipatis,<br>
eripe corporeo de carcere uinculisque mundi<br>
hanc animam, liceat fuso tibi sanguine inmolari,<br>
ne qua ferum reprimat clementia iudicem, tyranni<br>
neu sciat inuidia mitescere, gloriam negare.<br>
Da quoque, ne quis iners sit de grege, quem tuum regebam,<br>
ne cadat inpatiens poenae titubetue quis tuorum,<br>
incolumem ut numerum reddam tibi debitumque soluam'<br>
Vocibus his dominum permouerat, influebat inde<br>
spiritus in populum Carthaginis, auctor acrioris<br>
ingenii stimulis ut pectora subditis calerent<br>
ad decus egregium discrimine sanguinis petendum,<br>
non trepidare docens nec cedere nec dolore uinci,<br>
laudis amore rapi, Christum sapere et fidem tueri.<br>
Fama refert foueam campi in medio patere iussam,<br>
calce uaporifera summos prope margines refertam;<br>
saxa recocta uomunt ignem niueusque puluis ardet,<br>
urere tacta potens et mortifer ex odore flatus.<br>
Adpositam memorant aram fouea stetisse summa<br>
lege sub hac: salis aut micam iecur aut suis litarent<br>
christicolae aut mediae sponte inruerent in ima fossae.<br>
Prosiluere alacres cursu rapido simul trecenti,<br>
gurgite puluereo mersos liquor aridus uorauit<br>
praecipitemque globum fundo tenus inplicauit imo.<br>
Corpora candor habet, candor uehit ad superna mentes,<br>
'candida massa' dehinc dici meruit per omne saeclum.<br>
Laetior interea iam Thascius ob diem suorum<br>
sistitur indomiti proconsulis eminus furori.<br>
Edere iussus erat, quid uiueret:  'unicultor', inquit,<br>
'trado salutiferi mysteria consecrata Christi.'<br>
Ille sub haec:  'satis est iam criminis, ipse confitetur<br>
Thascius, ipse Iouis fulmen negat, expedite ferrum,<br>
carnifices, gladio poenam luat hostis idolorum.'<br>
Ille deo meritas grates agit et canit triumfans.<br>
Fleuit abire uirum maesta Africa, quo docente facta est<br>
cultior, eloquio cuius sibi docta gloriatur:<br>
mox tumulum lacrimans struxit cineresque consecrauit.<br>
Desine flere bonum tantum, tenet ille regna caeli<br>
nec minus inuolitat terris nec ab hoc recedit orbe:<br>
disserit, eloquitur, tractat, docet, instruit, profetat.<br>
Nec Libyae populos tantum regit, exit usque in ortum<br>
solis et usque obitum, Gallos fouet, inbuit Britannos,<br>
praesidet Hesperiae, Christum serit ultimis Hiberis,<br>
denique doctor humi est, idem quoque martyr in supernis,<br>
instruit hic homines, illinc pia dona dat patronus.
</P>

<p class=border></P>
<p>
<table border=0 cellspacing=10 cellpadding=0 align=CENTER>
<tr>
	<td><a href="/prud.html">Prudentius</A>
	<td><a href="/christian.html">Christian Latin</A>
	<td><a href="/index.html">The Latin Library</A>
	<td><a href="/classics.html">The Classics Page</A>
</TABLE>
</TABLE>
</p>
</BODY>
</HTML>