<html>
	<head>
		<title>
			Prudentius VIII
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>DE LOCO, IN QUO MARTYRES PASSI SUNT, NUNC BAPTISTERIUM EST CALAGURRI
</p>

<p class=border></P>

<p>
Electus Christo locus est, ubi corda probata<br>
prouehat ad caelum sanguine, purget aqua.<br>
Hic duo purpureum domini pro nomine caesi<br>
martyrium pulchra morte tulere uiri.<br>
Hic etiam liquido fluit indulgentia fonte<br>
ac ueteres maculas diluit amne nouo.<br>
Qui cupit aeternum caeli conscendere regnum,<br>
huc ueniat sitiens, ecce parata uia est.<br>
Ante coronati scandebant ardua testes<br>
atria, nunc lotae celsa petunt animae.<br>
Spiritus aeterno solitus descendere lapsu,<br>
ut dederat palmam, sic tribuit ueniam.<br>
Haurit terra sacros aut fonte aut sanguine rores<br>
exundatque suo iugiter uda deo.<br>
Ipse loci est dominus, laterum cui uulnere utroque<br>
hinc cruor effusus fluxit et inde latex.<br>
Ibitis hinc, ut quisque potest, per uulnera Christi<br>
euectus gladiis alter et alter aquis.</P>

<p class=border></P>
<p>
<table border=0 cellspacing=10 cellpadding=0 align=CENTER>
<tr>
	<td><a href="/prud.html">Prudentius</A>
	<td><a href="/christian.html">Christian Latin</A>
	<td><a href="/index.html">The Latin Library</A>
	<td><a href="/classics.html">The Classics Page</A>
</TABLE>
</TABLE>
</p>
</BODY>
</HTML>
