<html>
	<head>
		<title>
			Prudentius X
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>SANCTI ROMANI MARTYRIS CONTRA GENTILES DICTA
</p>

<p class=border></P>

<p>
Romane, Christi fortis adsertor dei,<br>
elinguis oris organum fautor moue,<br>
largire comptum carmen infantissimo,<br>
fac ut tuarum mira laudum concinam!<br>
nam scis et ipse posse mutos eloqui.<br>
<br>
Plectrum palati et faucium saeuus tibi<br>
tortor reuulsit nec tamen silentium<br>
indixit ori, quo fatebaris deum.<br>
uox ueritatis testis extingui nequit,<br>
nec si recisis palpitet meatibus.<br>
<br>
Sic noster haerens sermo lingua debili<br>
balbutit et modis laborat absonis,<br>
sed si superno rore respergas iecur<br>
et spiritali lacte pectus inriges,<br>
uox inpeditos rauca laxabit sonos.<br>
<br>
Euangelista scripsit ipsum talia<br>
praecepta Messian dedisse apostolis:<br>
'nolite uerba, cum sacramentum meum<br>
erit canendum, prouidenter quaerere,<br>
ego inparatis quae loquantur suggeram'.<br>
<br>
Sum mutus ipse, sed potens facundiae<br>
mea lingua Christus luculente disseret.<br>
ipse explicabit, quos supremo spiritu<br>
daemon tumultus, dum domatur, mouerit,<br>
furore pestis peior in nouissimo.<br>
<br>
Sic uulneratus anguis ictu spiculi<br>
ferrum remordet et dolore saeuior<br>
quassando pressis inmoratur dentibus,<br>
hastile fixum sed manet profundius<br>
nec cassa sentit morsuum pericula.<br>
<br>
Galerius orbis forte Romani stature<br>
ductor regebat, ut refert antiquitas,<br>
inmitis, atrox, asper, inplacabilis.<br>
edicta late mundum in omnem miserat:<br>
Christum negaret, quisque mallet uiuere.<br>
<br>
Haec ille serpens ore dictat regio,<br>
qui mortuorum de sepulcris exiens<br>
clamat:  'quid ante tempus aduentu cito<br>
mea regna soluis? parce, fili altissimi,<br>
uel possidere corda porcorum iube?'<br>
<br>
Praefectus istis inminens negotiis<br>
Aselepiades ire mandat milites<br>
ecclesiasten usque de sacrariis<br>
raptare plebem mancipandam uinculis,<br>
ni disciplinam Nazarenam respuat.<br>
<br>
Mox ipse templum cogitans inrumpere<br>
et dissipare sancta sanctorum studens<br>
armis profanus praeparabat inpiis<br>
altaris aram funditus pessum dare<br>
foresque et ipsas in ruinam soluere.<br>
<br>
Praecurrit index his repente cognitis<br>
Romanus acris heros excellentiae,<br>
uenire in armis perduelles nuntiat<br>
animos pauentum praestruens hortatibus,<br>
stent ut parati neue cedant turbini.<br>
<br>
Conspirat uno foederatus spiritu<br>
grex christianus, agmen inperterritum<br>
matrum, uirorum, paruulorum, uirginum;<br>
fixa et statuta est omnibus sententia<br>
fidem tueri uel libenter emori.<br>
<br>
Refert repulsus miles ad subsellia<br>
plebis rebellis esse Romanum ducem:<br>
flagrare cunctos peruicaci audacia,<br>
iugulos retectos obstinate opponere,<br>
quo gloriosa morte fortes oppetant.<br>
<br>
Praeceps iubetur inde Romanus rapi<br>
solusque ut incitator et fax omnium<br>
pro contumaci plebe causam dicere.<br>
it non resistens seque uinciri petit<br>
flexas et ultro torquet in tergum manus.<br>
<br>
Amor coronae paene praeuenit trucem<br>
lictoris artem sponte nudas offerens<br>
costas bisulcis exsecandas ungulis.<br>
inrumpit altum limen et praeconibus<br>
stupore mutis ipse tortorem trahit.<br>
<br>
Adstanti ob ora sic tyrannus incipit:<br>
'infame monstrum, uilis, intestabilis<br>
tu uentilator urbis et uulgi leuis<br>
procella mentes inquietas mobiles,<br>
ne se inperita turba dedat legibus.<br>
<br>
Populate quiddam sub colore gloriae<br>
inlitterata credidit frequentia,<br>
ut se per aeuum consecrandos autument,<br>
si bella diuis ceu gigantes inferant<br>
uictique flammis obruantur montium.<br>
<br>
Hoc tu parasti, perdite, spectaculum<br>
cladis cruentae denecandis ciuibus,<br>
quos ut profanos inpiati et saeculi<br>
reos necesse est te magistro interfici,<br>
tu causa mortis, tu malorum signifer.<br>
<br>
Ni fallor, aequum est, ut, quod auctor inprobus<br>
tolerare multos conpulisti ut carnifex,<br>
in te recurrat proque tantis caedibus,<br>
quae mox futurae, primus exitium luas<br>
feras et ipse, quod ferendum suaseras.'<br>
<br>
His ille contra reddit ore libero:<br>
'amplector, o praefecte, nec me subtraho,<br>
ut pro fideli plebe solus inmoler<br>
dignus subire cuncta, si me consulis,<br>
quaecumque uestra iusserit crudelitas.<br>
<br>
Intrare seruis idolorum ac daemonum<br>
sanetam salutis non licet nostrae domum,<br>
ne polluatur purus orandi locus;<br>
confido sancto in spiritu numquam tibi<br>
dandum, ut beatum limen attingas pede,<br>
<br>
nisi forte noster factus in nostrum gregem<br>
mereare sumi, quod pater faxit deus.'<br>
incensus his Asclepiades iusserat<br>
euiscerandum corpus eculeo eminus<br>
pendere et uncis uinculisque crescere.<br>
<br>
Apparitores sed furenti suggerunt<br>
illum uetusta nobilem prosapia<br>
meritisque multis esse primum ciuium.<br>
iubet amoueri noxialem stipitem,<br>
plebeia clarum poena ne damnet uirum.<br>
<br>
'Tundatur', inquit, 'terga crebris ictibus<br>
plumboque ceruix uerberata extuberet.<br>
persona quaeque conpetenter plectitur<br>
magnique refert, uilis an sit nobilis;<br>
gradu reorum forma tormentis datur.'<br>
<br>
Pulsatus ergo martyr illa grandine<br>
postquam inter ictus dixit hymnum plumbeos,<br>
erectus infit:  'absit, ut me nobilem<br>
sanguis parentum praestet aut lex curiae;<br>
generosa Christi secta nobilitat uiros.<br>
<br>
Si, prima nostris quae sit incunabulis<br>
origo, textu stemmatis recenseas,<br>
dei parentis esse ab ore coepimus.<br>
cui quisque seruit, ille uere est nobilis,<br>
patri rebellis inuenitur degener.<br>
<br>
Honos deinde stemmati accedit nouus<br>
et splendor ingens ut magistratus uenit,<br>
si confitendi nominis testem probum<br>
signent inusta ferri et ignis uulnera<br>
et uim dolorum mors sequatur inclyta.<br>
<br>
Caue, benignus esse peruerse uelis,<br>
nec mi remissus leniter peperceris;<br>
incumbe membris, tortor, ut sim nobilis!<br>
his ampliatus si fruar successibus,<br>
genus patris matrisque flocci fecero.<br>
<br>
Haec ipsa uestra dignitatum culmina<br>
quid esse censes? nonne cursim transeunt<br>
fasces, secures, sella, praetextae togae,<br>
lictor, tribunal et trecenta insignia,<br>
quibus tumetis moxque detumescitis?<br>
<br>
Cum consulatum initis, ut uernae solent --<br>
pudet fateri -- farre pullos pascitis;<br>
aquila ex eburn sumit adrogantiam<br>
gestator eius ac superbit beluae<br>
inflatus osse, cui figura est alitis.<br>
<br>
Iam si sub aris ad sigillorum pedes<br>
iaceatis infra sectilem quercum siti,<br>
quid esse uobis aestimem proiectius?<br>
nudare plantas ante carpentum scio<br>
proceres togatos matris Ideae sacris.<br>
<br>
Lapis nigellus euehendus essedo<br>
muliebris oris clausus argento sedet,<br>
quem dum ad lauacrum praeeundo ducitis<br>
pedes remotis atterentes calceis,<br>
Almonis usque peruenitis riuulum.<br>
<br>
Quid illa turpis pompa? nempe ignobiles<br>
nos esse monstrat, cum luperci curritis.<br>
quem seruulorum non rear uilissimum,<br>
nudus plateas si per omnes cursitans<br>
pulset puellas uerbere ictas ludicro?<br>
<br>
Miseret tuorum me sacrorum et principum<br>
morumque, Roma, saeculi summum caput.<br>
age, explicemus, si placet, mysteria,<br>
praefecte, uestra: iam necesse est audias,<br>
nolis uelisne, quid colatis sordium.<br>
<br>
Nec terret ista, qua tumes, uaesania,<br>
quod uultuosus, quod supinus, quod rigens<br>
tormenta leti comminaris asperi;<br>
si me mouere rebus ullis niteris,<br>
ratione mecum, non furore, dimica!<br>
<br>
Iubes, relictis patris et Christi sacris<br>
ut tecum adorem feminas mille ac mares,<br>
deas deosque deque sexu duplici<br>
natos, nepotes, abnepotes, editos<br>
et tot stuprorum sordidam prosapiam.<br>
<br>
Nubunt puellae, saepe luduntur dolis,<br>
amasionum conprimuntur fraudibus,<br>
incesta feruent, furta moechorum calent,<br>
fallit maritus, odit uxor paelicem,<br>
deos catenae conligant adulteros.<br>
<br>
Ostende, quaeso, quas ad aras praecipis<br>
ueruece caeso fumet ut caespes meus?<br>
Delfosne pergam? sed uetat palestrici<br>
corrupta ephybi fama, quem uester deus<br>
effeminauit gymnadis licentia.<br>
<br>
Mox fleuit inpuratus occisum graui<br>
disco et dicauit florulentum subcubam;<br>
conductus idem pauit alienum pecus,<br>
furem deinde perditi passus gregis<br>
segnis bubulcus tela et ipsa perdidit.<br>
<br>
An ad Cybebes ibo lucum pineum?<br>
puer sed obstat gallus ob libidinem<br>
per triste uulnus perque sectum dedecus<br>
ab inpudicae tutus amplexu deae,<br>
per multa Matri sacra plorandus spado.<br>
<br>
Sed, credo, magni limen amplectar Iouis,<br>
qui si citetur legibus uestris reus,<br>
laqueis minacis implicatus Iuliae<br>
luat seueram uictus et Scantiniam<br>
te cognitore dignus ire in carcerem.<br>
<br>
Quid, aureorum conditorem temporum<br>
censes colendum? quem fugacem non negas<br>
latuisse furtim, dum reformidat malum,<br>
quem si beate uiuere audit Iuppiter,<br>
plectat necesse est occulendi conscios.<br>
<br>
Quid, inter aras dissidentum numinum<br>
putas agendum? Martis indignabitur<br>
offensa uirtus, si colatur Lemnius,<br>
Iunonis iram sentiet, quisque ut deum<br>
signo aut sacello consecrarit Herculem.<br>
<br>
Dicis licenter haec poetas tingere,<br>
sed sunt et ipsi talibus mysteriis<br>
tecum dicati, quodque describunt, colunt.<br>
tu cur piaclum tam libenter lectitas,<br>
cur in theatris te uidente id plauditur?<br>
<br>
Cygnus stuprator peccat inter pulpita,<br>
saltat Tonantem tauricornem ludius,<br>
spectator horum pontifex summus sedes<br>
ridesque et ipse nec negando diluis,<br>
cum fama tanti polluatur numinis.<br>
<br>
Cur tu, sacrate, per cachinnos solueris,<br>
cum se maritum fingit Alcmenae deus?<br>
meretrix Adonero uulneratum scaenica<br>
libidinoso plangit adfectu palam,<br>
nec te lupanar Cypridis sanctae mouet?<br>
<br>
Quid, quod sub ipsis ueritas signis patet,<br>
formata in aere criminum uestigiis?<br>
quid uult sigillum semper adfixum Ioui<br>
auis ministrae? nempe uelox armiger<br>
leno, exoletum qui tyranno pertulit.<br>
<br>
Facem recincta ueste praetendit Ceres:<br>
cur, si deorum nemo rapuit uirginem,<br>
quam nocte quaerens mater errat peruigil?<br>
fusos rotantem cernimus Tirintium:<br>
cur, si Neaerae non fuit ludibrio?<br>
<br>
Quid, rusticorum monstra detester deum,<br>
Faunos, Priapos, fistularum praesides,<br>
nymfas natantes incolasque aquatiles,<br>
sitas sub alto more ranarum lacu,<br>
diuinitatis ius in algis uilibus?<br>
<br>
Ad haec colenda me uocas, censor bone?<br>
potesne quidquam tale, si sanum sapis,<br>
sanctum putare? nonue pulmonem mouet<br>
derisus istas intuens ineptias,<br>
quas uinolentae somniis fingunt anus?<br>
<br>
Aut si, quod usquam est uanitatis mysticae,<br>
nobis colendum est, ipse primus incipe.<br>
promisce adora, quidquid in terris sacri est,<br>
deos Latinos et deos Aegyptios,<br>
quis Roma libat, quis Canopus supplicat.<br>
<br>
Venerem precaris, conprecare et simiam;<br>
placet sacratus aspis Aesculapii:<br>
crocodillus, ibis et canis cur displicent?<br>
adpone porris religiosas arulas,<br>
uenerare acerbum caepe, mordax allium.<br>
<br>
Fuliginosi ture placantur lares<br>
et respuuntur consecrata holuscula?<br>
aut unde maior esse maiestas focis<br>
quam nata in hortis sarculatis creditur,<br>
si numen ollis, numen et porris inest?<br>
<br>
Sed pulchra res est forma in aere sculptilis:<br>
quid inprecabor officinis Graeciae,<br>
quae condiderunt gentibus stultis deos?<br>
forceps Mironis, malleus Polycliti<br>
natura uestrum est atque origo caelitum.<br>
<br>
Ars seminandis efficax erroribus<br>
barbam rigentem dum Iouis circumplicat,<br>
dum defluentem leniter flectens comam<br>
limat capillos et corimbos Liberi<br>
et, dum Mineruae pectus hydris asperat,<br>
<br>
iniecit atram territis formidinem,<br>
ut fulmen aeris ceu Tonantis horreant,<br>
tremant uenenum sibilantis Gorgonae,<br>
putent ephybum post triumphos Indicos<br>
ferire thyrso posse, cum sit ebrius.<br>
<br>
Tum quod Dianam molle succinctam uident,<br>
uenantis arcum pertimescunt uirginis;<br>
si forte uultum tristioris Herculis<br>
liquore crispo massa finxit fusilis,<br>
clauam minari, ni colatur, creditur.<br>
<br>
Iam quis pauentum corda terror occultat,<br>
Iunonis iram si polite expresserit?<br>
uelut retortis intuens obtutibus<br>
auertat ora de litantis hostia,<br>
lapis seuera fronte mentitur minas.<br>
<br>
Miror, quod ipsum non sacrastis Mentorem<br>
nec templum et aras ipse Fidias habet,<br>
fabri deorum uel parentes numinum,<br>
qui si caminis institissent segnius,<br>
non esset ullus Iuppiter conflatilis.<br>
<br>
Non erubescis, stulte, pago dedite,<br>
te tanta semper perdidisse obsonia,<br>
quae dis ineptus obtulisti talibus,<br>
quos trulla, peluis, cantharus, sartagines,<br>
fracta et liquata contulerunt uascula?<br>
<br>
Ignosco fatuis haec tamen uulgaribus,<br>
quos lana terret discolora in stipite,<br>
quos saepe falsus circulator decipit,<br>
quibus omne sanctum est, quod pauendum rancidae<br>
edentularum cantilenae suaserint;<br>
<br>
uos eruditos miror et doctos uiros,<br>
perpensa uitae quos gubernat regula,<br>
nescire uel diuina uel mortalia<br>
quo iure constent, quanta maiestas regat,<br>
quidquid creatum est, quae creauit omnia.<br>
<br>
Deus perennis, res inaestimabilis,<br>
non cogitando, non uidendo clauditur,<br>
excedit omnem mentis humanae modum<br>
nec conprehendi uisibus nostris ualet<br>
extraque et intus inplet ac superfluit.<br>
<br>
Intemporalis, antequam primus dies,<br>
esse et fuisse semper unus obtinet;<br>
lux ipse uera ueri et auctor luminis,<br>
cum lumen esset, lumen effudit suum,<br>
ex luce fulgor natus hic est filius.<br>
<br>
Vis una patris, uis et una est filii<br>
unusque ab uno lumine splendor satus<br>
pleno refulsit claritatis numine;<br>
natura simplex pollet unius dei<br>
et, quidquid usquam est, una uirtus condidit:<br>
<br>
caelum solumque, uim marini gurgitis,<br>
globos dierum noctiumque praesides,<br>
uentos, procellas, fulgura, imbres, nubila,<br>
septem triones, hesperos, aestus, niues,<br>
fontes, pruinas et metalla et flumina;<br>
<br>
praerupta, plana, montium conuallia,<br>
feras, uolucres, reptiles, natatiles,<br>
iumenta, pecua, subiugales, beluas,<br>
flores, frutecta, germina, herbas, arbores,<br>
quae sunt odori quaeque uernant esui.<br>
<br>
Haec non labore et arte molitus deus<br>
sed iussione, quam potestas protulit,<br>
mandauit esse; facta sunt, quae non erant,<br>
uerbo creauit omniformem machinam,<br>
uirtus paterna semper in uerbo fuit.<br>
<br>
Cognostis ipsum, nunc colendi agnoscite<br>
ritum modumque, quale sit templi genus,<br>
quae dedicari sanxerit donaria,<br>
quae uota poscat, quos sacerdotes uelit,<br>
quod mandet illic nectar inmolarier.<br>
<br>
Aedem sibi ipse mente in hominis condidit<br>
uiuam, serenam, sensualem, flabilem,<br>
solui incapacem posse nec distructilem,<br>
pulchram, uenustam, praeminentem culmine,<br>
discriminatis inlitam coloribus.<br>
<br>
Illic sacerdos stat sacrato in limine<br>
foresque primas uirgo custodit Fides,<br>
inncxa crines uinculis regalibus<br>
poscit litari uictimas Christo et patri,<br>
quas scit placere candidatas, simplices:<br>
<br>
frontis pudorem, cordis inocentiam,<br>
pacis quietem, castitatem corporis,<br>
dei timorem, regulam scientiae,<br>
ieiuniorum parcitatem sobriam,<br>
spem non iacentem, semper et largam manum.<br>
<br>
Ex his amoenus hostiis surgit uapor<br>
uincens odorem balsami, turis, croci,<br>
auras madentes Persicorum aromatum,<br>
sublatus inde caelum adusque tollitur<br>
et prosperatum dulce delectat deum.<br>
<br>
Hanc disciplinam quisquis infensus uetat,<br>
uetat probatum uiuere et sanctum sequi,<br>
uetat uigorem mentis alte intendere<br>
nostrique acumen ignis ad terram uocat<br>
nec excitari uim sinit prudentiae.<br>
<br>
O mersa limo caecitas gentilium,<br>
o carnulenta nationum pectora,<br>
o spissus error, o tenebrosum genus<br>
terris amicum, deditum cadaueri,<br>
subiecta semper intuens, numquam supra!<br>
<br>
Furorne summus ultima et dementia est<br>
deos putare, qui creantur nuptiis,<br>
rem spiritalem terrulente quaerere,<br>
elementa mundi consecrare altaribus,<br>
id, quod creatum est, conditorem credere,<br>
<br>
deasceato supplicate stipiti,<br>
uerris cruore scripta saxa spargere,<br>
aras ofellis obsecrare bubulis,<br>
homines fuisse cum scias, quos consecras,<br>
urnas reorum morticinas lambere?<br>
<br>
Desiste, iudex saeculi, tantum nefas<br>
uiris iubere fortibusque et liberis!<br>
nil est amore ueritatis celsius;<br>
dei perennis nomen adserentibus<br>
nihil pauori est, mors et ipsa subiacet.<br>
<br>
Dudum coquebat disserente martyre<br>
Asclepiades intus iram subdolam<br>
stomachatus alto felle, dum longum silet<br>
bilemque tectis concipit praecordiis,<br>
tandem latentis uim furoris euomit:<br>
<br>
'Pro Iuppiter! quid est, quod ex hoc audio?<br>
stat inter aras et deorum imagines<br>
et, quod fateri cogor, in medio foro<br>
tacente memet ac perorat perditus,<br>
quidquid sacrorum est ore foedans inpio.<br>
<br>
O fas priorum, moris o prisci status!<br>
inuenta regum pro salute publica<br>
Pompiliorum nostra carpunt saecula.<br>
quis hos sofistas error inuexit nouus,<br>
qui non colendos esse diuos disputent?<br>
<br>
Nunc dogma nobis christianum nascitur<br>
post euolutos mille demum consules<br>
ab urbe Roma, ne retexam Nestoras.<br>
quidquid nouellum surgit, olim non fuit.<br>
uis summa rerum nosse?  Pyrram consule!<br>
<br>
Vbi iste uester tunc erat summus deus,<br>
diuum fauore cum puer Mauortius<br>
fundaret arcem septicollem Romulus?<br>
quod Roma pollet auspicato condita,<br>
Ioui Statori debet et dis ceteris.<br>
<br>
Hoe sanctum ab aeuo est, hoc ab atauis traditum:<br>
placanda nobis pro triumphis principis<br>
delubra, faustus ut secundet gloriam<br>
procinctus utque subiugatis hostibus<br>
ductor quietum frenet orbem legibus.<br>
<br>
Accingere ergo, quisquis es, nequissime,<br>
pro principali rite nobiscum deos<br>
orare uita uel, quod hostem publicum<br>
pati necesse est, solue poenam sanguine:<br>
spreuisse templa respuisse est principem.'<br>
<br>
Tunc ille:  'Numquam pro salute et maximis<br>
fortissimisque principis cohortibus<br>
aliter precabor, quam fidele ut militent<br>
Christique lymfis ut renascantur patri,<br>
capiant et ipsum caelitus paraclitum,<br>
<br>
ut idolorum respuant caliginem,<br>
cernant ut illud lumen aeternae spei<br>
non suculentis influens obtutibus<br>
nec corporales per fenestras emicans,<br>
puris sed intus quod relucet mentibus.<br>
<br>
Pupilla carnis crassa crassum perspicit<br>
et res caduca, quod resoluendum est, uidet,<br>
liquidis uidendis aptus est animae liquor,<br>
natura feruens sola feruentissimae<br>
diuinitatis uim coruscantem capit.<br>
<br>
Hoc, opto, lumen imperator nouerit<br>
tuus meusque, si uelit fieri meus;<br>
nam si resistit christiano nomini,<br>
meus ille talis imperator non erit,<br>
scelus iubenti, crede, numquam seruiam.'<br>
<br>
'Statis, ministri?' clamitans iudex ait,<br>
'statis manusque continetis uindices?<br>
non rupta sulcis dissecatis uiscera,<br>
animam nec intus abditam rimamini,<br>
erumpit unde uox profana in principem?'<br>
<br>
Scindunt utrumque milites teterrimi<br>
mucrone hiulco pensilis latus uiri,<br>
sulcant per artus longa tractim uulnera,<br>
obliqua rectis, recta transuersis secant<br>
et iam retectis pectus albet ossibus.<br>
<br>
Nitendo anhelant, diffluunt sudoribus,<br>
cum sit quietus heros, in quem saeuiunt.<br>
haec inter addit sponte Romanus loqui:<br>
'si quaeris, o praefecte, uerum noscere,<br>
hoc omne, quidquid lancinamur, non dolet.<br>
<br>
Dolet, quod error pectori insedit tuo,<br>
populos quod istos perditos tecum trahis.<br>
currunt frequentes undique ad spectaculum,<br>
gentile uulgus, heu, gemenda corpora,<br>
crudumque nostrae sortis exemplum tremunt.<br>
<br>
Audite cuncti, clamo longe ac praedico,<br>
emitto uocem de catasta celsior:<br>
Christus paternae gloriae splendor, deus,<br>
rerum creator, noster idem particeps<br>
spondet salutem perpetem credentibus,<br>
<br>
animae salutem, sola quae non occidit,<br>
sed iuge durans dispares casus subit:<br>
aut luce fulget aut tenebris mergitur,<br>
Christum secuta patris intrat gloriam,<br>
disiuncta Christo mancipatur tartaro.<br>
<br>
Curanda mercis qualitas, quaenam mihi<br>
contingat olim perpetis substantiae;<br>
nam membra parui pendo, quo pacto cadant,<br>
casura certe lege naturae suae.<br>
instat ruina; quod resoluendum est, ruat.<br>
<br>
Nec distat, ignis et fidiculae saeuiant,<br>
an corpus aegrum languor asper torqueat,<br>
cum saepe morbos maior armet saeuitia.<br>
non ungularum tanta uis latus fodit,<br>
mucrone quanto dira pulsat pleurisis,<br>
<br>
nec sic inusta lamminis ardet cutis,<br>
ut febris atro felle uenas exedit<br>
uel summa pellis ignis obductus coquit<br>
papulasque feruor aestuosus excitat:<br>
credas cremari stridulis cauteribus.<br>
<br>
Miserum putatis, quod retortis pendeo<br>
extentus ulnis, quod reuelluntur pedes,<br>
conpago neruis quod sonat crepantibus:<br>
sic heiulantes ossa clamant diuidi,<br>
nodosa torquet quos podagra et artrisis.<br>
<br>
Horretis omnes hasce carnificum manus:<br>
num mitiores sunt manus medentium,<br>
laniena quando saeuit Hippocratica?<br>
uiuum secatur uiscus et recens cruor <br>
scalpella tinguit, dum putredo abraditur.<br>
<br>
Putate ferrum triste chirurgos meis<br>
inferre costis, quod secat salubriter;<br>
non est amarum, quo reformatur salus:<br>
uidentur isti carpere artus tabidos,<br>
sed dant medellam rebus intus uiuidis.<br>
<br>
Quis nescit autem, quanta corruptela sit<br>
contaminatae carnis ac solubilis?<br>
sordet, tumescit, liquitur, faetet, dolet,<br>
inflatur ira, soluitur libidine,<br>
plerumque felle tincta liuores trahit.<br>
<br>
Aurum regestum nonne carni adquiritur?<br>
inlusa uestis, gemma, bombyx, purpura<br>
in carnis usum mille quaeruntur dolis,<br>
luxus uorandi carnis aruinam fouet,<br>
carnis uoluptas omne per nefas ruit.<br>
<br>
Medere, quaeso, carnifex, tantis malis,<br>
concide, carpe fomitem peccaminum,<br>
fac, ut resecto debilis carnis situ<br>
dolore ab omni mens supersit libera<br>
nec gestet ultra, quod tyrannus amputet.<br>
<br>
Nec terrearis turba circumstantium:<br>
hoc perdo solum, quod peribit omnibus,<br>
regi, clienti pauperique et diuiti.<br>
sic uernularum, sic senatorum caro<br>
tabescit, imo cum sepulcro condita est.<br>
<br>
Iactura uilis mordet et damnum leue,<br>
si, quo carendum est, perdere extimescimus.<br>
cur, quod necesse est, non uoluntas occupat,<br>
natura cur non uertit in rem gloriae?<br>
legale damnum deputemus praemiis.<br>
<br>
Sed praemiorum forma quae sit fortibus,<br>
uideamus, illa nempe, quae numquam petit.<br>
caelo refusus subuolabit spiritus,<br>
dei parentis perfruetur lumine<br>
regnante Christo stans in arce regia.<br>
<br>
Quandoque caelum ceu liber plicabitur,<br>
cadet rotati solis in terram globus,<br>
sferam ruina menstrualem distruet,<br>
deus superstes solus et iusti simul<br>
cum sempiternis permanebunt angelis.<br>
<br>
Contemne praesens utile, o prudens homo,<br>
quod terminandum, quod relinquendum est tibi,<br>
omitte corpus, rem sepulcri et funeris,<br>
tende ad futuram gloriam, perge ad deum,<br>
agnosce, qui sis, uince mundum et saeculum!'<br>
<br>
Vixdum elocutus martyr hanc peregerat<br>
orationem, cum furens interserit<br>
Asclepiades:  'uertat ictum carnifex<br>
in os loquentis inque maxillas manum<br>
sulcosque acutos et fidiculas transferat.<br>
<br>
Verbositatis ipse rumpatur locus,<br>
scaturrientes perdat ut loquacitas<br>
sermonis auras perforatis follibus,<br>
quibus sonandi nulla lex ponit modum;<br>
ipsa et loquentis uerba torqueri uolo.'<br>
<br>
Inplet iubentis dicta lictor inpius;<br>
charaxat ambas ungulis scribentibus<br>
genas cruentis et secat faciem notis,<br>
hirsuta barbis soluitur carptim cutis<br>
et mentum adusque uultus omnis scinditur.<br>
<br>
Martyr fluentem fatur inter sanguinem:<br>
'grates tibi, o praefecte, magnas debeo,<br>
quod multa pandens ora iam Christum loquor:<br>
artabat ampli nominis praeconium<br>
meatus unus, inpar ad laudes dei.<br>
<br>
Rimas patentes inuenit uox edita<br>
multisque fusa rictibus reddit sonos<br>
hinc inde plures et profatur undique<br>
Christi patrisque sempiternam gloriam:<br>
tot ecce laudant ora, quot sunt uulnera.'<br>
<br>
Tali repressus cognitor constantia<br>
cessare poenam praecipit, tunc sic ait:<br>
'per Solis ignes iuro, qui nostros dies<br>
reciprocatis administrat circulis,<br>
cuius recursu lux et annus ducitur,<br>
<br>
ignes parandos iam tibi tristis rogi,<br>
qui fine digno corpus istud deuorent,<br>
quod perseuerans tam resistit nequiter<br>
sacris uetustis nec dolorum spiculis<br>
uictum fatiscit fitque poenis fortius.<br>
<br>
Quis hunc rigorem pectori iniecit stupor?<br>
mens obstinata est, corpus omne obcalluit,<br>
tantus nouelli dogmatis regnat furor:<br>
hic nempe uester Christus haud olim fuit,<br>
quem tu fateris ipse suffixum cruci.'<br>
<br>
'Haec illa crux est omnium nostrum salus',<br>
Romanus inquit, 'hominis haec redemptio est.<br>
scio incapacem te sacramenti, inpie,<br>
non posse caecis sensibus mysterium<br>
haurire nostrum: nil diurnum nox capit.<br>
<br>
Tamen in tenebris proferam claram facem,<br>
sanus uidebit, lippus oculos obteget.<br>
remouete lumen, dicet insanabilis,<br>
iniuriosa est nil uidenti claritas.<br>
audi, profane, quod grauatus oderis!<br>
<br>
Regem perennem rex perennis protulit<br>
in se manentem nec minorem tempore,<br>
quia tempus illum non tenet; nam fons retro<br>
exordiorum est et dierum et temporum,<br>
ex patre Christus: hoc pater quod filius.<br>
<br>
Hic se uidendum praestitit mortalibus,<br>
mortale corpus sumpsit inmortalitas,<br>
ut, dum caducum portat aeternus dens,<br>
transire nostrum posset ad caelestia:<br>
homo est peremptus et resurrexit deus.<br>
<br>
Congressa mors est membra gestanti deo;<br>
dum nostra temptat, cessit inmortalibus.<br>
stultum putatis hoc, sofistae saeculi,<br>
sed stulta mundi summus elegit pater,<br>
ut stultus esset saeculi prudens dei.<br>
<br>
Antiquitatem Romuli et Mauortiam.<br>
lupam renarras primum et omen uulturum.<br>
si res nouellas respuis, nil tam recens:<br>
uix mille fastis inplet hanc aetatulam<br>
cursus dierum conditore ab augure.<br>
<br>
Sescenta possum regna pridem condita<br>
proferre toto in orbe, si sit otium,<br>
multo ante clara, quam capellam Gnosiam<br>
suxisse fertur Iuppiter, Martis pater.<br>
sed illa non sunt, haec et olim non erunt.<br>
<br>
Crux ista Christi, quam nouellam dicitis,<br>
nascente mundo factus ut primum est homo,<br>
expressa signis, expedita est litteris,<br>
aduentus eius mille per miracula<br>
praenuntiatus ore uatum consono.<br>
<br>
Reges, profetae iudicesque et principes<br>
uirtute, bellis, cultibus sacris, stilo<br>
non destiterunt pingere formam crucis,<br>
crux praenotata, crux adumbrata est prius,<br>
crucem uetusta conbiberuut saecula.<br>
<br>
Tandem retectis uocibusque profeticis<br>
aetate nostra conprobata antiquitas<br>
coram refulsit ore conspicabili,<br>
ne fluctuaret ueritas dubia fide,<br>
si non pateret teste uisu comminus.<br>
<br>
Hinc nos et ipsum non perire credimus<br>
corpus, sepulcro quod uorandum traditur,<br>
quia Christus in se mortuum corpus cruci<br>
secure excitatum uexit ad solium patris<br>
uiamque cunctis ad resurgendum dedit.<br>
<br>
Crux illa nostra est, nos patibulum ascendimus,<br>
nobis peremptus Christus et nobis deus<br>
Christus reuersus, ipse qui moriens homo est,<br>
natura duplex:  moritur et mortem domat,<br>
reditque in illud, quod perire nesciat.<br>
<br>
Dixisse pauca sit satis de mysticis<br>
nostrae salutis deque processu spei;<br>
iam iam silebo: margaritas spargere<br>
Christi uetamur inter inmundos sues,<br>
lutulenta sanctum ne terant animalia.<br>
<br>
Sed quia profunda non licet luctarier<br>
ratione tecum, consulamus proxima:<br>
interrogetur ipsa naturalium<br>
simplex sine arte sensuum sententia,<br>
fuci inperitus fac ut adsit arbiter.<br>
<br>
Da septuennem circiter puerum ant minus,<br>
qui sit fauoris liber et non oderit<br>
quemquam nec ullum mentis in uitium cadat;<br>
periclitemur, quid recens infantia<br>
dicat sequendum, quid nouus sapiat uigor.'<br>
<br>
Hanc ille sancti martyris uocem libens<br>
amplexus unum de caterua infantium<br>
paruum nec olim lacte depulsum capi<br>
captumque adeSse praecipit: 'quiduis roga',<br>
inquit, 'sequamur, quod probarit pusio.'<br>
<br>
Romanus ardens experiri innoxiam<br>
lactantis oris indolem: 'filiole', ait,<br>
'dic, quid uidetur esse uerum et congruens,<br>
unumne Christum colere et in Christo patrem,<br>
an conprecari mille formarum deos?'<br>
<br>
Adrisit infans nec moratus rettulit:<br>
'est quidquid illud, quod ferunt homines deum,<br>
unum esse oportet, et, quod uni, est unicum.<br>
cum Christus hoc sit, Christus est uerus deus,<br>
genera deorum multa nec pueri putant.'<br>
<br>
Stupuit tyrannus sub pudore fluctuans<br>
nec uim decebat innocenti aetatulae<br>
inferre leges nec loquenti talia<br>
furor sinebat efferatus parcere:<br>
'quis auctor', inquit, 'uocis est huius tibi?'<br>
<br>
Respondit ille: 'mater et matri deus:<br>
illa ex parente spiritu docta inbibit,<br>
quo me inter ipsa pasceret cunabula,<br>
ego ut gemellis uberum de fontibus<br>
lac paruus hausi, Christum et hausi credere.'<br>
<br>
'Ergo ipsa mater adsit', exclamat, 'cedo',<br>
Asclepiades, 'disciplinae et exitum                  <br>
tristem suae magistra spectet inpia,<br>
male eruditi torqueatur funere<br>
infantis orba, quemque corrupit, fleat.<br>
<br>
Absit, ministros uilis ut muliercula<br>
nostros fatiget: quantulus autem dolor<br>
uexabit artus mortis auxilio breuis!<br>
oculi parentis punientur acrius,<br>
quam si cruentae membra carpant ungulate.'<br>
<br>
Vix haec profatus pusionem praecipit<br>
sublime tollant et manu pulsent nates,<br>
mox et remota ueste uirgis uerberent<br>
tenerumque duris ictibus tergum secent,<br>
plus unde laetis quam cruoris defluat.<br>
<br>
Quae cautis illud perpeti spectaculum,<br>
quis ferre possit aeris aut ferri rigor?<br>
inpacta quotiens corpus attigerat salix,<br>
tenui rubebant sanguine uda uimina,<br>
quem plaga fierat roscidis liuoribus.<br>
<br>
Ferunt minaces uerberantium genas<br>
inlacrimasse sponte dimanantibus<br>
guttis per ora barbarum frementia,<br>
scribas et ipsos et coronam plebium<br>
proceresque siccis non stetisse uisibus.<br>
<br>
At sola mater hisce lamentis caret,<br>
soli sereno frons renidet gaudio:<br>
stat in piorum corde pietas fortior<br>
amore Christi contumax doloribus<br>
firmatque sensum mollis indulgentiae.<br>
<br>
Sitire sese paruus exclamauerat --<br>
animae aestuantis ardor in cruciatibus<br>
hoc exigebat, lymfae ut haustum posceret --,<br>
quem torua mater eminus triste intuens<br>
uultu et seueris uocibus sic increpat:<br>
<br>
'Puto, inbecillo, nate, turbaris metu<br>
et te doloris horror adflictum domat.<br>
non hanc meorum uiscerum stirpem fore<br>
deo spopondi, non in hanc spem gloriae<br>
te procreaui, cedere ut leto scias.<br>
<br>
Aquam bibendam postulas, cum sit tibi<br>
fons ille uiuus praesto, qui semper fluit<br>
et cuncta solus inrigat uiuentia,<br>
intus forisque spiritum et corpus simul,<br>
aeternitatem largiens potantibus.<br>
<br>
Venies ad illud mox fluentum, si modo<br>
animo ac medullis solus ardor aestuet<br>
uidere Christum, quod semel potum adfatim<br>
sic sedat omnem pectoris flagrantiam,<br>
uita ut beata iam sitire nesciat.<br>
<br>
Hic, hic bibendus, nate, nunc tibi est calix,<br>
mille in Bethleem quem biberunt paruuli:<br>
oblita lactis et papillarum inmemor<br>
aetas amaris, mox deinde dulcibus<br>
refecta poclis mella sumpsit sanguinis.<br>
<br>
Exemplum ad istud nitere, o fortis puer,<br>
generosa prolis matris et potentia!<br>
omnes capaces esse uirtutum pater<br>
mandauit annos, neminem excepit diem<br>
ipsis triumphos adnuens uagitibus.<br>
<br>
Scis, saepe dixi, cum docenti adluderes<br>
et garrulorum signa uerborum dares,<br>
Isaac fuisse paruulum patri unicum,<br>
qui, cum inmolandus aram et ensem cerneret,<br>
ultro sacranti colla praebuerit seni.<br>
<br>
Narraui et illud nobile ac memorabile<br>
certamen, una matre quod septem editi<br>
gessere pueri, sed tamen factis uiri,<br>
hortante eadem matre in ancipiti exitu,<br>
poenae et coronae sanguini ut ne parcerent.<br>
<br>
Videbat ipsos apparatus funerum<br>
praesens suorum nec mouebatur parens<br>
laetata, quotiens aut oliuo stridula<br>
sartago frixum torruisset puberem<br>
dira aut cremasset lamminarum inpressio.<br>
<br>
Comam cutemque uerticis reuulserat<br>
a fronte tortor, nuda testa ut tegmine<br>
ceruicem adusque dehonestaret caput;<br>
clamabat illa:  'patere, gemmis uestiet<br>
apicem hunc corona regio ex diademate.'<br>
<br>
Linguam tyrannus amputari iusserat<br>
uni ex ephybis; mater aiebat: 'satis<br>
iam parta nobis gloria est, pars optima<br>
deo inmolatur ecce nostri corporis,<br>
digna est fidelis lingua, quae sit hostia.<br>
<br>
Interpres animi, enuntiatrix sensuum,<br>
cordis ministra, praeco operti pectoris,<br>
prima offeratur in sacramentum necis<br>
et sit redemptrix prima membrorum omnium,<br>
ducem dicatam mox sequentur cetera.<br>
<br>
His Maccabeos incitans stimulis parens<br>
hostem subegit subiugatum septies,<br>
quot feta natis, tot triumphis inclyta;<br>
me partus unus ut feracem gloriae,<br>
mea uita, praestet, in tua est situm manu.<br>
<br>
Per huius alui fida conceptacula,<br>
per hospitalem mense bis quino larem,<br>
si dulce nostri pectoris nectar tibi,<br>
si molle gremium, grata si crepundia,<br>
persiste et horum munerum auctorem adsere!<br>
<br>
Quanam arte nobis uiuere intus coeperis,<br>
nihilumque et illud, unde corpus, nescio,<br>
nouit animator solus et factor tui;<br>
inpendere ipsi, cuius ortus munere es,<br>
bene in datorem, quod dedit, refuderis'.<br>
<br>
Talia canente matre iam laetus puer<br>
uirgas strepentes et dolorem uerberum<br>
ridebat. hic tum cognitor pronuntiat:<br>
'claudatur infans carcere et tanti mali<br>
Romanus auctor torqueatur acrius'.<br>
<br>
Illum recentes per cicatricum uias<br>
denuo exarabant, quaque acutum traxerant<br>
paulo ante ferrum, mox recrudescentibus<br>
plagis apertas persequebantur notas,<br>
quos iam superbus uictor ignauos uocat.<br>
<br>
'O non uirile robur, o molles manus,<br>
unam labantis dissipare tam diu<br>
uos non potesse fabricam corpusculi!<br>
uix iam cohaeret nec tamen penitus cadit<br>
uincens lacertos dexterarum inertium.<br>
<br>
Citius cadauer dentibus carpunt canes<br>
longeque morsus uulturum efficacior<br>
ad deuorandas carnis offas mortuae;<br>
languetis inbelli fame ac fatiscitis,<br>
gula est ferina sed socors edacitas'.<br>
<br>
Exarsit istis turbida ira iudicis<br>
seque in supremam concitat sententiam:<br>
'si te morarum paenitet, finem citum<br>
subeas, licebit: ignibus uorabere<br>
damnatus et fauilla iam tenuis fies.'<br>
<br>
Abiens at ille, cum foro abriperent uirum<br>
truces ministri, pone respectans ait:<br>
'appello ab ista, perfide, ad Christum meum<br>
crudelitate, non metu mortis tremens,<br>
sed ut probetur esse nil, quod iudicas'.<br>
<br>
'Quid differo', inquit ille, 'utrosque perdere,<br>
puerum ac magistrum, conplices sectae inpiae?<br>
gladius recidat uile uix hominis caput<br>
infantis, istum flamma uindex concremet,<br>
sit his sub uno fine dispar exitus.'<br>
<br>
Peruentum ad ipsum caedis inplendae locum.<br>
natum gerebat mater amplexu et sinu,<br>
ut primitiuum crederes fetum geri<br>
deo offerendum sancti Abelis ferculo,<br>
lectum ex ouili, puriorem ceteris.<br>
<br>
Puerum poposcit carnifex, mater dedit,<br>
nec inmorata est fletibus, tantum osculum<br>
inpressit unum: 'uale', ait, 'dulcissime,<br>
et, cum beatus regna Christi intraueris,<br>
memento matris, iam patrone ex filio!'<br>
<br>
Dixit.  deinde, dum ferit ceruiculam<br>
percussor ense, docta mulier psallere<br>
hymnum canebat carminis Dauitici:<br>
'pretiosa sancti mors sub aspectu dei,<br>
tuus ille seruus, prolis ancillae tuae'.<br>
<br>
Talia retexens explicabat pallium<br>
manusque tendebat sub ictu et sanguine,<br>
uenarum ut undam profluam manantium<br>
et palpitantis oris exciperet globum:<br>
excepit et caro adplicauit pectori.<br>
<br>
At parte campi ex altera inmanem pyram<br>
texebat ustor fumidus pinu arida,<br>
sarmenta mixtim subdita et faeni struem<br>
spargens liquato rote feruentis picis,<br>
quo flamma pastu cresceret ferocius.<br>
<br>
Et iam retortis bracchiis furca eminus<br>
Romanus actus ingerebatur rogo:<br>
'scio', inquit ille, 'non futurum, ut concremer,<br>
nec passionis hoc genus datum est mihi,<br>
et restat ingens quod fiat miraculum.'<br>
<br>
Haec eius orsa sequitur inmensus fragor<br>
nubis ruentis, nimbus undatim nigro<br>
praeceps aquarum flumine ignes obruit.<br>
alunt oliuo semiconbustas faces,<br>
sed uincit imber iam madentem fomitem.<br>
<br>
Trepidare teter carnifex rebus nouis<br>
turbatus et, qua posset arte, insistere,<br>
uersare torres cum fauillis umidis,<br>
prunas maniplis confouere stuppeis<br>
et semen ignis inter undas quaerere.<br>
<br>
Quod cum tumenti nuntiatum iudici,<br>
commouit iram fellis inplacabilis:<br>
'quousque tandem summus hic nobis magus<br>
inludet', inquit, 'Thessalorum carmine<br>
poenam peritus uertere in ludibrium?<br>
<br>
Fortasse ceruix, si secandam iussero,<br>
flecti sub ensem non patebit uulneri,<br>
uel amputatum plaga collum diuidens<br>
rursus coibit ac reglutinabitur<br>
umerisque uertex eminebit additus.<br>
<br>
Temptemus igitur ante partem quampiam<br>
truncare ferro corporis superstitis,<br>
ne morte simpla criminosus multiplex<br>
cadat uel una perfidus caede oppetat:<br>
quot membra gestat, tot modis pereat uolo.<br>
<br>
Libet experiri, Lerna, sicut traditur,<br>
utrum renatis pullulascat artubus<br>
ac se inminuti corporis damnis nouum<br>
instauret:  ipse praesto erit tunc Hercules<br>
hydrina suetus ustuire uulnera.<br>
<br>
Iam nunc secandi doctus adsit artifex,<br>
qui cuncta norit uiscerum confinia<br>
uel nexa neruis disparare uincula:<br>
date hunc, reuulsis qui medetur ossibus<br>
aut fracta nodis sarciens conpaginat.<br>
<br>
Linguam priorem detrahat radicitus,<br>
quae corpore omni sola uiuit nequior;<br>
illa et procaci pessima in nostros deos<br>
inuecta motu fas profanauit uetus<br>
audax et ipsi non pepercit principi.'<br>
<br>
Aristo quidam medicus accitus uenit,<br>
proferre linguam praecipit. profert statim<br>
martyr retectam, pandit ima et faucium<br>
ille et palatum tractat et digito exitum<br>
uocis pererrans uulneri explorat locum.<br>
<br>
Linguam deinde longe ab ore protrahens<br>
scalpellum in usque guttur insertans agit.<br>
illo secante fila sensim singula<br>
numquam momordit martyr aut os dentibus<br>
conpressit artis nec cruorem sorbuit.<br>
<br>
Inmotus et patente rictu constitit,<br>
dum sanguis extra defluit scaturriens,<br>
perfusa pulcher menta russo stemmate<br>
fert et cruenti pectoris spectat decus<br>
fruiturque et ostro uestis ut iam regiae.<br>
<br>
Praefectus ergo ratus elinguem uirum<br>
cogi ad sacrandum posse, cum uerbis carens<br>
nil in deorum blateraret dedecus,<br>
iubet reduci iam tacentem ac debilem<br>
multo loquentis turbine olim territus.<br>
<br>
Reponit aras ad tribunal denuo<br>
et tus et ignem uiuidum in carbonibus<br>
taurina et exta uel suilla abdomina;<br>
ingressus ille, ut hos paratus perspicit,<br>
insufflat, ipsos ceu uideret daemonas.<br>
<br>
Inridet hoc Asclepiades laetior,<br>
addit deinde: 'numquid inclementius,<br>
sicut solebas, es paratus dicere?<br>
effare quiduis ac perora et dissere;<br>
permitto, uocem libere ut exerceas.'<br>
<br>
Romanus alto corde suspirans diu<br>
gemitu querellam traxit et sic orsus est:<br>
'Christum loquenti lingua numquam defuit,<br>
nec uerba quaeras quo regantur organo,<br>
cum praedicatur ipse uerborum dator.<br>
<br>
Qui fecit, ut uis uocis expressa intimo<br>
pulmone et oris torta sub testudine<br>
nunc ex palato det repercussos sonos,<br>
nunc temperetur dentium de pectine<br>
sitque his agendis lingua plectrum mobile,<br>
<br>
si mandet idem faucium sic fistulas<br>
spirare flatu concinentes consono,<br>
ut uerba in ipsis explicent meatibus<br>
uel exitu oris, cymbalis profarier<br>
nunc pressa parce labra, nunc hiantia,<br>
<br>
dubitasne uerti posse naturae statum,<br>
cui facta forma est, qualis esset primitus?<br>
hanc nempe factor uertere, ut libet, potest<br>
positasque leges texere ac retexere,<br>
linguam loquella ne ministram postulet.<br>
<br>
Vis scire nostri numinis potentiam?<br>
fluctus liquentis aequoris pressit pede,<br>
natura fluxa ac tenuis in solidum coit:<br>
quam dispar illis legibus, quis condita est!<br>
solet natatus ferre, fert uestigia.<br>
<br>
Habet usitatum munus hoc diuinitas,<br>
quae uera nobis colitur in Christo et patre,<br>
mutis loquellam, percitum claudis gradum,<br>
surdis fruendam reddere audientiam,<br>
donare caecis lucis insuetae diem.<br>
<br>
Haec si quis amens fabulosa existimat,<br>
uel ipse tute si parum fidelia<br>
rebare pridem, uera cognoscas licet:<br>
habes loquentem, cuius amputaueras<br>
linguam: probatis cede iam miraculis.'<br>
<br>
Horror stupentem persecutorem subit<br>
timorque et ira pectus in caliginem<br>
uertere: nescit, uigilet anne somniet,<br>
miratur haerens, quod sit ostenti genus:<br>
formido frangit, armat indignatio.<br>
<br>
Nec uim domare mentis effrenae potest<br>
nec, quo furoris tela uertat, inuenit.<br>
postremo medicum saeuus insontem iubet<br>
reum citari, nundinatum hunc arguit,<br>
mercede certa pactus ut conluderet,<br>
<br>
aut ferrum in ore nil agens et irritum<br>
uersasse frustra seu retunsis tactibus<br>
aut arte quadam uulnus inlatum breue,<br>
quod sauciata parte linguam laederet<br>
neruos nec omnes usque quaque abscideret.<br>
<br>
Manere saluam uocis harmoniam probe<br>
non posse, inani concauo uerba exprimi,<br>
quae concrepare ligula moderatrix facit.<br>
esto, ut resultet spiritus uacuo specu,<br>
echo sed extat inde, non oratio.<br>
<br>
Veris refutat medicus hanc calumniam:<br>
'scrutare uel tu nunc latebras faucium<br>
intraque dentes curiosum pollicem<br>
circumfer haustus uel patentes inspice,<br>
lateatne quidquam, quod regat spiramina.<br>
<br>
Quamquam forassem forte si puncto leui<br>
tenuiue linguam contigissem uulnere,<br>
titubante plectro fatus esset debilis;<br>
nam cum magistra uocis in uitium cadit,<br>
usus necesse est et loquendi intercidat.<br>
<br>
Fiat periclum, si placet, cuiusmodi<br>
edat querellam quadrupes lingua eruta,<br>
elinguis et quem porca grunnitum strepat,<br>
cui uox fragosa, clamor est inconditus,<br>
probabo mutam nil sonare stridulum.<br>
<br>
Testor salutem principis me simplici<br>
functum secantis arte, iudex optime,<br>
seruisse iussis absque fraude publicis;<br>
sciat hic, quis illi uerba suggillet deus, <br>
ego, unde mutus sit disertus, nescio.'<br>
<br>
His sese Aristo purgat, at contra inpium<br>
nil haec latronem christianorum mouent,<br>
magis magisque fertur in uesaniam.<br>
quaerit, alienus sanguis ille asperserit<br>
uirum, suone fluxerit de uulnere.<br>
<br>
Respondit his Romanus: 'eccum, pracsto sum,<br>
meus iste sanguis uerus est, non bubulus.<br>
agnoscis illum, quem loquor, miserrime<br>
pagane, uestri sanguinem sacrum bouis,<br>
cuius litata caede permadescitis?<br>
<br>
Summus sacerdos nempe sub terram scrobe<br>
acta in profundum consecrandus mergitur,<br>
mire infulatus festa uittis tempora<br>
nectens, corona tum repexus aurea,<br>
cinctu Gabino sericam fultus togam.<br>
<br>
Tabulis superne strata texunt pulpita<br>
rimosa rari pegmatis conpagibus,<br>
scindunt subinde uel terebrant aream<br>
crebroque lignum perforant acumine,<br>
pateat minutis ut frequens hiatibus.<br>
<br>
Huc taurus ingens fronte torua et hispida<br>
sertis reuinctus aut per armos floreis<br>
aut inpeditis cornibus deducitur,<br>
nec non et auro frons coruscat hostiae<br>
saetasque fulgor brattealis inficit.<br>
<br>
Hic ut statuta est inmolanda belua,<br>
pectus sacrato diuidunt uenabulo;<br>
eructat amplum uulnus undam sanguinis<br>
feruentis inque texta pontis subditi<br>
fundit uaporum flumen et late aestuat.<br>
<br>
Tum per frequentes mille rimarum uias<br>
inlapsus imber tabidum rorem pluit,<br>
defossus intus quem sacerdos excipit<br>
guttas ad omnes turpe subiectans caput<br>
et ueste et omni putrefactus corpore.<br>
<br>
Quin os supinat, obuias offert genas,<br>
supponit aures, labra, nares obicit,<br>
oculos et ipsos perluit liquoribus,<br>
nec iam palato parcit et linguam rigat,<br>
donec cruorem totus atrum conbibat.<br>
<br>
Postquam cadauer sanguine egesto rigens<br>
conpege ab illa fiamines retraxerint,<br>
procedit inde pontifex uisu horridus,<br>
ostentat udum uerticem, barbam grauem,<br>
uittas madentes atque amictus ebrios.<br>
<br>
Hunc inquinatum talibus contagiis,<br>
tabo recentis sordidam piaculi,<br>
omnes salutant atque adorant eminus,<br>
uilis quod illum sanguis et bos mortuus<br>
foedis latentem sub cauernis lauerint.<br>
<br>
Addamus illam, uis, hecatomben tuam,<br>
centena ferro cum cadunt animalia<br>
uariaque abundans caede restagnat cruor,<br>
uix ut cruentis augures natatibus<br>
possint meare per profundum sanguinis?<br>
<br>
Sed quid macellum pingue puluinarium,<br>
quid maximorum lancinatores gregum<br>
euiscerata carne crudos criminor?<br>
sunt sacra, quando uosmet ipsi exciditis,<br>
uotiuus et cum membra detruncat dolor.<br>
<br>
Cultrum in lacertos exerit fanaticus<br>
sectisque Matrem bracchiis placat deam,<br>
furere ac rotari ius putatur mysticum;<br>
parca ad secandum dextra fertur inpia,<br>
caelum meretur uulnerum crudelitas.<br>
<br>
Ast hic metenda dedicat genitalia,<br>
numen reciso mitigans ab inguine<br>
offert pudendum semiuir donum deae,<br>
illam reuulsa masculini germinis<br>
effluenti pascit auctam sanguine.<br>
<br>
Vterque sexus sanctitati displicet,<br>
medium retentat inter alternum genus,<br>
mas esse cessat ille nec fit femina.<br>
felix deorum mater inberbes sibi<br>
parat ministros lenibus nouaculis.<br>
<br>
Quid, cum sacrandus accipit sfragitidas?<br>
acus minutas ingerunt fornacibus,<br>
his membra pergunt urere, ut igniuerint;<br>
quamcumque partem corporis feruens nota<br>
stigmarit, hanc sic consecratam praedicant.<br>
<br>
Functum deinde cum reliquit spiritus<br>
et ad sepulcrum pompa fertur funeris,<br>
partes per ipsas inprimuntur bratteae,<br>
insignis auri lammina obducit cutem,<br>
tegitur metallo, quod perustum est ignibus.<br>
<br>
Has ferre poenas cogitur gentilitas,<br>
hac dii coercent lege cultores suos:<br>
sic daemon ipse ludit hos, quos ceperit,<br>
docet execrandas ferre contumelias,<br>
tormenta inuri mandat infelicibus.<br>
<br>
At noster iste sanguis ex uestra fIuit<br>
crudelitate, uos tyrannide inpia<br>
exulceratis innocentum corpora.<br>
si uos sinatis, incruente uiuimus,<br>
at si cruente puniamur, uincimus.<br>
<br>
Sed iam silebo, finis instat debitus,<br>
finis malorum, passionis gloria,<br>
iam non licebit, inprobe, ut licuit modo,<br>
torquere nostra uel secare uiscera,<br>
cedas necesse est uictus et iam desinas.'<br>
<br>
'Cessabit equidem tortor et sector dehinc',<br>
iudex minatur, 'sed peremptoris manus<br>
succedet illis, strangulatrix faucium,<br>
aliter silere nescit oris garruli<br>
uox inquieta, quam tubam si fregero.'<br>
<br>
Dixit foroque protrahi iussit uirum,<br>
trudi in tenebras noxialis carceris,<br>
elidit illic fune collum martyris<br>
lictor nefandus. sic peracta est passio,<br>
anima absoluta uinculis caelum petit.<br>
<br>
Gesta intimasse cuncta fertur principi<br>
praefectus addens ordinem uoluminum<br>
seriemque tantae digerens tragoediae,<br>
laetatus omne crimen in fasces refert<br>
suum tyrannus chartulis uiuacibus.<br>
<br>
Illas sed aetas conficit diutina,<br>
fuligo timeat, puluis obducit situ,<br>
carpit scnectus aut ruinis obruit;<br>
inscripta Christo pagina inmortalis est<br>
nec obsolescit ullus in caelis apex.<br>
<br>
Excepit adstans angelus coram deo<br>
et quae locutus martyr et quae pertulit,<br>
nec uerba solum disserentis condidit,<br>
sed ipsa pingens uulnera expressit stilo<br>
laterum, genarum pectorisque et faucium.<br>
<br>
Omnis notata est sanguinis dimensio,<br>
ut quamque plagam sulcus exarauerit,<br>
altam, patentem, proximam, longam, breuem,<br>
quae uis doloris quiue segmenti modus,<br>
guttam cruoris ille nullam perdidit.<br>
<br>
Hic in regestis est liber caelestibus,<br>
monumenta seruans laudis indelebilis,<br>
relegendus olim sempiterno iudici,<br>
libramine aequo qui malorum pondera<br>
et praemiorum conparabit copias.<br>
<br>
Vellem sinister inter haedorum greges<br>
ut sum futurus, eminus dinoscerer<br>
atque hoc precante diceret rex optimus:<br>
'Romanus orat, transfer hunc haedum mihi,<br>
sit dexter, agnus induatur uellere.'
</P>

<p class=border></P>
<p>
<table border=0 cellspacing=10 cellpadding=0 align=CENTER>
<tr>
	<td><a href="/prud.html">Prudentius</A>
	<td><a href="/christian.html">Christian Latin</A>
	<td><a href="/index.html">The Latin Library</A>
	<td><a href="/classics.html">The Classics Page</A>
</TABLE>
</TABLE>
</p>
</BODY>
</HTML>