<html>
	<head>
		<title>
			JOSEPHUS ADDISON: AD INSIGNISSIMUM VIRUM
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>JOSEPHUS ADDISON<BR> AD INSIGNISSIMUM VIRUM D. THO. BURNETTUM, <BR>
SACRAE THEORIAE TELLURIS AUTOREM
</p>

<P class=border></P>

<p>
Non usitatum carminis alitem,<BR>
Burnette, poscis, non humiles modos:<BR>
Vulgare plectrum, languidaeque<BR>
Respuis officium Camoenae.<BR>
Tu mixta rerum semina conscius,<BR>
Molemque cernis dissociabilem,<BR>
Terramque concretam, et latentem<BR>
Oceanum gremio capaci:<BR>
Dum veritatem quaerere pertinax<BR>

Ignota pandis, sollicitus parum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT SIZE=2>10</FONT><BR>
Utcunque stet commune vulgi<BR>
Arbitrium et popularis error.<BR>
Auditur ingens continuo fragor,<BR>
Illapsa tellus lubrica deserit<BR>
Fundamina, et compage fracta<BR>
Suppositas gravis urget undas.<BR>
Impulsus erumpit medius liquor<BR>
Terras aquarum effusa licentia<BR>
Claudit vicissim; has inter orbis<BR>

Relliquiae fluitant prioris.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT SIZE=2>20</FONT><BR>
Nunc et recluso carcere lucidam<BR>
Balaena spectat solis imaginem,<BR>
Stellasque miratur natantes,<BR>
Et tremulae simulacra lunae.<BR>
Quae pompa vocum non imitabilis!<BR>
Qualis calescit spiritus ingeni?<BR>
Ut tollis undas! ut frementem<BR>
Diluvii reprimis tumultum!<BR>
Quis tam valenti pectore ferreus<BR>

Ut non tremiscns et timido pede&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT SIZE=2>30</FONT><BR>
Incedat, orbis dum dolosi<BR>
Detegis instabiles ruinas?<BR>
Quin haec cadentum fragmina montium<BR>
Natura vultum sumere simplicem<BR>
Coget refingens, in priorem<BR>
Mox iterum reditura formam.<BR>
Nimbis rubentem sulphureis Jovem<BR>
Cernas; ut udis saevit atrox hyems<BR>
Incendiis, commune mundo<BR>

Et populis meditata bustum!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT SIZE=2>40</FONT><BR>
Jamque alta coeli moenia corruunt,<BR>
Et vestra tandem pagina (proh nefas!)<BR>
Burnette, vestra augebit ignes,<BR>
Heu socio peritura mundo.<BR>
Mox aequa tellus, mox subitus viror<BR>
Ubique rident: En teretem globum!<BR>
En laeta vernantis Favon”<BR>
Flamina, perpetuosque flores!<BR>
O pectus ingens! o animum gravem,<BR>

Mundi capacem! si bonus auguror,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT SIZE=2>50</FONT><BR>
Te, nostra quo tellus superbit,<BR>
Accipiet renovata civem.
</P>

<P class=border></P>

<TABLE BORDER=0 CELLSPACING=15 CELLPADDING=0 ALIGN=CENTER> <TR> <TD><A HREF="/addison.html">Addison</A> 	<TD><A HREF="/neo.html">Neo-Latin</A><TD><a href="/index.html">The Latin Library</A> <TD><a href="/classics.html">The Classics Page</A> </TABLE>
</BODY>
</HTML>