<html>
	<head>
		<title>
			JOSEPHUS ADDISON: BAROMETRI DESCRIPTIO
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>JOSEPHUS ADDISON<BR>BAROMETRI DESCRIPTIO
</p>

<P class=border></P>

<p>
Qua penetrat fossor terrae caeca antra, metallo<BR>
Foecunda informi, rudibusque nitentia venis;<BR>
Dum stupet occultas gazas, nummosque futuros,<BR>
Eruit argenti latices, nitidumque liquorem;<BR>
Qui nullo effusus prodit vestigia tractu,<BR>
Nec terram signo revolubilis imprimit udo,<BR>
Sed fractus sparsim in globulos formam usque rotundam<BR>
Servat, et in teretes lapsans se colligit orbes.<BR>
Incertum qua sit natura, an negiligat ultra<BR>

Perficier, jubar et maturus inutile temnat; &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT SIZE=2>10</FONT><BR>
An potius solis vis imperfecta relinquat<BR>
Argentum male coctum, divitiasque fluentes:<BR>
Quisquid erit, magno se jactat nobilis usu;<BR>
Nec deus effulsit magis aspectabilis olim,<BR>
Dum Danaen flavo circum pretiosus amictu<BR>
Ambiit, et, gratam suadente libidine formam,<BR>
Depluit irriguo liquefactum numen in auro.<BR>
Quin age, sume tubum fragilem, cui densior aer<BR>
Exclusus; fundo vitri subsidat in imo<BR>

Argenti stagnum; ut pluvia impendente metallum &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT SIZE=2>20</FONT><BR>
Mobile descendat, vel contra, ubi postulat aestus,<BR>
Prodeat hinc liquor emergens, et rursus inane<BR>
Occupet ascensu, tubulumque excurrat in omnem.<BR>
Jam coeli faciem tempestatesque futuras<BR>
Conscia lympha monet, brumamque et frigora narrat.<BR>
Nam quoties liquor insurgit, vitreoque canali<BR>
Sublatum nequeunt ripae cohibere priores;<BR>
Tum laetos sperare dies licet, arva fatentur<BR>
aestantem, et large diffuso lumine rident.<BR>

Sin sese immodicum attollens argenteus humor, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT SIZE=2>30</FONT><BR>
Et nimium oppressus, contendat ad ardua vitri,<BR>
Jam sitiunt herbae, jam succos flamma feraces<BR>
Excoquit, et languent consumto prata virore.<BR>
Cum vero tenues nebulas spiracula terrae<BR>
Fundunt, et madidi fluitant super aequora fumi,<BR>
Pabula venturae pluviae; tum fusile pondus<BR>
Inferiora petit; nec certior ardea caelos<BR>
Indicat humentes, medias quando aetheris oras<BR>
Tranando, crassa fruitur sublimius aura,<BR>

Discutit et madidis rorantia nubila pennis. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT SIZE=2>40</FONT><BR>
Nunc guttae agglomerant, dispersas frigora stipant<BR>
Particulas, rarusque in nimbum cogitur humor:<BR>
Prata virent, segetem foecundis imbribus aether<BR>
Irrigat, et bibulae radici alimenta ministrat.<BR>
Quin ubi plus aequo descendens uda metalli<BR>
Fundum amat, impatiens pluviae, metuensque procellam,<BR>
Agricolae caveant; non hoc impune colonus<BR>
Aspicit; ostendet mox foeta vaporibus aura<BR>
Collectas hyemes, tempestatemque sonoram.<BR>

At licet Argentum mole incumbente levatum &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT SIZE=2>50</FONT><BR>
Subsidat, penitusque imo se condat in alveo,<BR>
Caetera quaeque tument; eversis flumina ripis<BR>
Expatiata ruunt, spumantibus aestuat undis<BR>
Diluvium, rapidique effusa licentia ponti.<BR>
Nulla tacet secreta poli mirabile vitrum<BR>
Quin varios coeli vultus et tempora prodit,<BR>
Ante refert, quando tenui velamine tutus<BR>
Incedes, quando sperabis frigidus ignem.<BR>
Augurio hoc fretus, quanquam atri nubila coeli<BR>

Dirumpunt, obscura diem, pluviasque minantur; &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT SIZE=2>60</FONT><BR>
Machina si neget, et sudum promittat apertum,<BR>
Audax carpat iter nimbo pendente viator;<BR>
Nec metuens imbrem, poscentes messor aristas<BR>
Prosternat: terrae jam bruma incumbit inermis,<BR>
Frigoraque haud nocitura cadunt, feriuntque paratos.
</P>

<P class=border></P>

<TABLE BORDER=0 CELLSPACING=15 CELLPADDING=0 ALIGN=CENTER> <TR> <TD><A HREF="/addison.html">Addison</A> 	<TD><A HREF="/neo.html">Neo-Latin</A><TD><a href="/index.html">The Latin Library</A> <TD><a href="/classics.html">The Classics Page</A> </TABLE>
</BODY>
</HTML>