<HTML><HEAD><TITLE>Walter of Ch&#226;tillon</TITLE></HEAD><BODY BACKGROUND="rackham.gif" BGCOLOR="#FFFFFF"><BR><DIV ALIGN="center"><FONT SIZE=5>Walter of Ch&#226;tillon
<P>
Carmen IX</FONT><P><HR><HR><P><FONT Size=4>
<P>
I<BR>
Dilabatur inpii regnum Pharaonis,<BR>
plebs Aebrea premitur, spoliata bonis,<BR>
Saul non compescitur musicorum tonis.<BR>
Infulatum Aaron delectatur donis.
<P>
II<BR>
Templum dei violat ordo praelatorum,<BR>
jam furantur fuscinis carnes cacaborum;<BR>
hi sunt semen Chanaan, duces reproborum,<BR>
per quos dona spiritus fiunt vile forum.
<P>
III<BR>
Patrum princeps Isaac olim excaecatus<BR>
Jacob munus recipit; eo saciatus<BR>
benedixit Israel; inde primo natus<BR>
longum flevit Esau quasi reprobatus.
<P>
IV<BR>
Excaecati praesules rectam linquunt viam;<BR>
Jacob Rachel fugiens amplexatur Liam;<BR>
idem laesus claudicat vulneratus sciam,<BR>
quod futuri legitur fore prophetiam.
<P>
V<BR>
Terminabit Dominus praesulum sophisma,<BR>
per quos venit scandalum, per quos venit scisma;<BR>
sacros vendunt ordines, sacrum vendunt crisma;<BR>
vendunt, in se quantum est, spiritus karisma.
<P>
VI<BR>
Praebende nunc temporis ducuntur ad forum;<BR>
simonia pullulat et dilatat chorum;<BR>
set disperdet dominus iter inpiorum,<BR>
conquassabit capita in terra multorum.
<P>
VII<BR>
Inaudita dicerem, si liceat fari:<BR>
pauper omnis pellitur procul ab altari<BR>
postquam sentit Pontifex nichil posse dari;<BR>
non est qui pro paupere spondeat scolari.
<P>
VIII<BR>
Jam mendicat misere chorus poetarum<BR>
nulli potest imbui fonte litterarum;<BR>
huic, qui parum possidet, datur nil aut parum,<BR>
nichil absque munere praesul ducit carum.
<P>
IX<BR>
Jam columpnae titubant templum sustinentes,<BR>
nam pervertunt munera praelatorum mentes;<BR>
credo quod hos sorbeat Tartarus viventes,<BR>
qui nil gratis tribuunt Simonem sequentes.
<P>
X<BR>
Aurum templi penitus redditur obscurum,<BR>
plures reaedificant Babilonis murum,<BR>
per quos domus Domini fit spelunca furum,<BR>
quibus contra stimulum calcitrare durum.
<P>
XI<BR>
Evangelizantium sordidantur pedes,<BR>
set nil credunt sordidum Simonis haeredes;<BR>
alienas vacuant, suas implent aedes,<BR>
in tribunal vertitur pastoralis sedes.
<P>
XII<BR>
Aret sicca penitus ficus absque flore,<BR>
Gedeonis area dulci caret rore;<BR>
jam praelatos miseri fata monent Core,<BR>
una ne consimili pereant dolore.
<P>
XIII<BR>
Cum secare nequeam, fungor vice cotis,<BR>
imitantur praesules Christum a remotis;<BR>
forum nullus circuit orbem in melotis,<BR>
immo mundus viribus almpexatur totis.
<P>
XIV<BR>
Non, ut verum fatear, loquor causa mei,<BR>
set me cogit scribere zelus domus Dei,<BR>
quam non regunt praesules, immo Pharisaei,<BR>
qui subjectos faciunt reos, ut sunt rei.
<P>
XV<BR>
Multa ferunt opera, multos cruciatus:<BR>
hic secretum thalami paucis comitatus<BR>
intrat, ibi recubans, cibis crapulatus,<BR>
delet vino veteri populi reatus.
<P>
XVI<BR>
Alter magis patitur nomine pro trino;<BR>
hiemali tempore, proximus camino,<BR>
vinum forte redolet ore resupino:<BR>
posses sine poculo satiari vino.
<P>
XVII<BR>
Quisquis eris, Pontifex, hic, dum licet, ora!<BR>
Tempus, more fluminum, fluit absque mora;<BR>
viros, senes, pueros mortis rapit hora,<BR>
cujus nemo poterit retinere lora.
<P>
XVIII<BR>
Exoremus igitur summum Creatorem,<BR>
in quo, per quem vincimus pravum exactorem,<BR>
ut det nobis spiritus sacrosanctum rorem<BR>
extinguendo penitus criminum ardorem.
<P>
XIX<BR>
Exoremus iterum Matrem pietatis,<BR>
in qua verum latuit numen deitatis,<BR>
ut subjectis tribuat simul et praelatis <BR>
vivo semper perfrui pane caritatis.
</DIV>
<P><P><HR><HR><CENTER><TABLE BORDER=0 CELLSPACING=15 CELLPADDING=0 ALIGN=Center><TR>	<TD><A HREF="medieval">Medieval Latin</A>	<TD><a href="index.html">The Latin Library</A>	<TD><a href="classics.html">The Classics Homepage</A></TABLE></CENTER></BODY></HTML>
