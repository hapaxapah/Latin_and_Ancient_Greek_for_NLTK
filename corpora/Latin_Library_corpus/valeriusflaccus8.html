<html>
	<head>
		<title>
			Valerius Flaccus: Liber VIII
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>VALERI FLACCI ARGONAVTICA LIBER VIII
</p>

<p class=border></P>

<p>At trepidam in thalamis et iam sua facta paventem<BR>
Colchida circa omnes pariter furiaeque minaeque<BR>
patris habent, nec caerulei timor aequoris ultra<BR>
nec miserae terra ulla procul: quascumque per undas<BR>
ferre fugam, quamcumque cupit iam scandere puppem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><BR>
ultima virgineis tunc flens dedit oscula vittis<BR>
quosque fugit complexa toros crinemque genasque<BR>
aegra per antiqui carpsit vestigia somni<BR>
atque haec impresso gemuit miseranda cubili:<BR>
'o mihi si profugae genitor nunc ille supremos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><BR>
amplexus, Aeeta, dares fletusque videres<BR>
ecce meos! ne crede, pater, non carior ille est<BR>
quem sequimur--tumidis utinam simul obruar undis!<BR>
tu precor haec longa placidus mox sceptra senecta<BR>
tuta geras meliorque tibi sit cetera proles!'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><BR>
dixit et Haemonio numquam spernenda marito<BR>
condita letiferis promit medicamina cistis<BR>
virgineosque sinus ipsumque monile venenis<BR>
implicat ac saevum super omnibus addidit ensem.<BR>
inde velut torto Furiarum erecta flagello&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><BR>
prosilit, attonito qualis pede prosilit Ino<BR>
in freta nec parvi meminit conterrita nati<BR>
quem tenet; extremum coniunx ferit inritus Isthmon.<BR>
&nbsp;&nbsp;&nbsp;&nbsp;&nbsp;&nbsp;Iam prior in lucos curis urgentibus heros<BR>
venerat et nemoris sacra se nocte tegebat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25</span><BR>
tum quoque siderea clarus procul ora iuventa.<BR>
qualis adhuc sparsis comitum per lustra catervis<BR>
Latmius aestiva residet venator in umbra<BR>
dignus amore deae, velatis cornibus et iam<BR>
Luna venit, roseo talis per nubila ductor&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</span><BR>
implet honore nemus talemque exspectat amantem.<BR>
ecce autem pavidae virgo de more columbae<BR>
quae super ingenti circumdata praepetis umbra<BR>
in quemcumque tremens hominem cadit, haud secus illa<BR>
acta timore gravi mediam se misit. at ille&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">35</span><BR>
excepit blandoque prior sic ore locutus:<BR>
'o decus in nostros magnum ventura penates<BR>
solaque tantarum virgo haud indigna viarum<BR>
causa reperta mihi, &lt;iam&gt;iam non ulla requiro<BR>
vellera teque meae satis est vexisse carinae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">40</span><BR>
verum age et hoc etiam, quando potes, adice tantis<BR>
muneribus meritisque tuis. namque aurea iussi<BR>
terga referre sumus. socios ea gloria tangit.'<BR>
sic ait et primis supplex dedit oscula palmis.<BR>
&nbsp;&nbsp;&nbsp;&nbsp;&nbsp;&nbsp;Contra virgo novis iterum singultibus orsa est:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">45</span><BR>
'linquo domos patrias te propter opesque meorum<BR>
nec iam nunc regina loquor sceptrisque relictis<BR>
vota sequor; serva hanc profugae, prior ipse dedisti<BR>
quam (scis nempe) fidem. di nostris vocibus adsunt<BR>
sidera et haec te meque vident. tecum aequora, tecum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">50</span><BR>
experiar quascumque vias, modo nequis abactam<BR>
huc referat me forte dies oculis&lt;que&gt; parentis<BR>
ingerar. hoc superos, hoc te quoque deprecor, hospes.'<BR>
&nbsp;&nbsp;&nbsp;&nbsp;&nbsp;&nbsp;Haec ait atque furens rapido per devia passu<BR>
tollitur. ille haeret comes et mi[se]ratur euntem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">55</span><BR>
cum subito ingentem media inter nubila flammam<BR>
conspicit et saeva vibrantes luce tenebras.<BR>
'quis rubor iste poli? quod tam lugubre refulsit<BR>
sidus?' ait, reddit trepido cui talia virgo:<BR>
'ipsius en oculos et lumina torva draconis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">60</span><BR>
aspicis. ille suis haec vibrat fulgura cristis<BR>
meque pavens contra solam videt ac vocat ultro,<BR>
ceu solet, et blanda poscit me pabula lingua.<BR>
dic age nunc utrum vigilanti hostemque videnti<BR>
exuvias auferre velis an lumina somno&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">65</span><BR>
mergimus et domitum potius tibi tradimus anguem.'<BR>
ille silet, tantus subiit tum virginis horror.<BR>
&nbsp;&nbsp;&nbsp;&nbsp;&nbsp;&nbsp;Iamque manus Colchis ~crinem~que intenderat astris<BR>
carmina barbarico fundens pede teque ciebat,<BR>
Somne pater: 'Somne omnipotens, te Colchi[di]s ab omni&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">70</span><BR>
orbe voco inque unum iubeo nunc ire draconem,<BR>
quae freta saepe tuo domui, quae nubila cornu<BR>
fulminaque et toto quicquid micat aethere, sed nunc,<BR>
nunc age maior ades fratrique simillime Leto.<BR>
te quoque, Phrixeae pecudis fidissime custos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">75</span><BR>
tempus ab hac oculos tandem deflectere cura.<BR>
quem metuis me adstante dolum? servabo parumper<BR>
ipsa nemus; longum interea tu pone laborem.'<BR>
ille haud Aeolio discedere fessus ab auro<BR>
nec dare permissae, quamvis iuvet, ora quieti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">80</span><BR>
sustinet ac primi percussus nube soporis<BR>
horruit et dulces excussit ab arbore somnos.<BR>
contra Tartareis Colchis spumare &lt;venenis&gt;<BR>
cunctaque Lethaei quassare silentia rami<BR>
perstat et adverso luctantia lumina cantu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">85</span><BR>
obruit atque omnem linguaque manuque fatigat<BR>
vim Stygiam ardentes donec sopor occupet iras.<BR>
iamque altae cecidere iubae nutatque coactum<BR>
iam caput atque ingens extra sua vellera cervix<BR>
ceu refluens Padus aut septem proiectus in amnes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">90</span><BR>
Nilus et Hesperium veniens Alpheos in orbem.<BR>
ipsa caput cari postquam Medea draconis<BR>
vidit humi fusis circum proiecta lacertis<BR>
seque suumque simul flevit crudelis alumnum.<BR>
'non ego te sera talem sub nocte videbam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">95</span><BR>
sacra ferens epulasque tibi nec talis hianti<BR>
mella dabam ac nostris nutribam fida venenis.<BR>
quam gravida nunc mole iaces, quam segnis inertem<BR>
flatus habet! nec te saltem, miserande, peremi.<BR>
heu saevum passure diem, iam nulla videbis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">100</span><BR>
vellera, nulla tua fulgentia dona sub umbra.<BR>
cede adeo inque aliis senium nunc digere lucis<BR>
immemor, oro, mei nec me tua sibila toto<BR>
exagitent infesta mari. sed tu quoque cunctas,<BR>
Aesonide, dimitte moras atque effuge raptis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">105</span><BR>
velleribus. patrios exstinxi noxia tauros,<BR>
terrigenas in fata dedi: fusum ecce draconis<BR>
corpus habes! iamque omne nefas, iam, spero, peregi.'<BR>
quaerenti tunc deinde viam, qua se arduus heros<BR>
ferret ad aurigerae caput arboris, 'heia per ipsum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">110</span><BR>
scande age et adverso gressus' ait 'imprime dorso.'<BR>
nec mora fit. dictis fidens Cretheia proles<BR>
calcat et aeriam squamis perfertur ad ornum,<BR>
cuius adhuc rutilam servabant bracchia pellem,<BR>
nubibus accensis similem aut cum veste recincta&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">115</span><BR>
labitur ardenti Thaumantias obvia Phoebo.<BR>
corripit optatum decus extremumque laborem<BR>
Aesonides longosque sibi gestata per annos<BR>
Phrixeae monumenta fugae vix reddidit arbor<BR>
cum gemitu tristesque super coiere tenebrae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">120</span><BR>
egressi relegunt campos et fluminis ora<BR>
summa petunt. micat omnis ager villisque comantem<BR>
sidereis totos pellem nunc fundit in artus,<BR>
nunc in colla refert, nunc implicat ille sinistrae:<BR>
talis ab Inachiis Nemeae Tirynthius antris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">125</span><BR>
ibat adhuc aptans umeris capitique leonem.<BR>
ut vero sociis, qui tunc praedicta tenebant<BR>
ostia, per longas apparuit aureus umbras,<BR>
clamor ab Haemonio surgit grege. se quoque gaudens<BR>
promovet ad primas iuveni ratis obvia ripas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">130</span><BR>
praecipites agit ille gradus atque aurea misit<BR>
terga prius, mox attonita cum virgine puppem<BR>
insilit ac rapta victor consistit in hasta.<BR>
&nbsp;&nbsp;&nbsp;&nbsp;&nbsp;&nbsp;Interea patrias saevus venit horror ad aures<BR>
fata domus luctumque ferens fraudemque fugamque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">135</span><BR>
virginis. hinc subitis infelix frater in armis,<BR>
urbs etiam mox tota coit, volat ipse senectae<BR>
immemor Aeetes, complentur litora bello<BR>
nequiquam, fugit immissis iam puppis habenis.<BR>
&nbsp;&nbsp;&nbsp;&nbsp;&nbsp;&nbsp;Mater adhuc ambas tendebat in aequora palmas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">140</span><BR>
et soror atque omnes aliae matresque nurusque<BR>
Colchides aequalesque tibi, Medea, puellae.<BR>
exstat sola parens impletque ululatibus auras:<BR>
'siste fugam, medio refer huc ex aequore puppem,<BR>
nata, potes! quo' clamat 'abis? hic turba tuorum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">145</span><BR>
omnis et iratus nondum pater, haec tua tellus<BR>
sceptraque: quid terris solam te credis Achaeis?<BR>
quis locus Inachias inter tibi, barbara, natas?<BR>
istane vota domus exspectatique hymenaei?<BR>
hunc petii grandaeva diem? vellem unguibus uncis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">150</span><BR>
ut volucris possem praedonis in ipsius ora<BR>
ire ratemque supra claroque reposcere cantu<BR>
quam genui. Albano fuit haec promissa tyranno,<BR>
non tibi; nil tecum miseri pepigere parentes,<BR>
Aesonide, non hoc Pelias evadere furto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">155</span><BR>
te iubet aut ullas Colchis abducere natas:<BR>
vellus habe et nostris siquid super accipe templis!<BR>
sed quid ego quemquam immeritis incuso querellis?<BR>
ipsa fugit tantoque (nefas) ipsa ardet amore.<BR>
hoc erat, infelix, redeunt nam singula menti,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">160</span><BR>
ex quo [to] Thessalici subierunt ~nam singula~<BR>
quod nullae te, nata, dapes, non ulla iuvabant<BR>
tempora. non ullus tibi tum color aegraque verba<BR>
errantesque genae atque alieno gaudia vultu<BR>
semper erant. cur tanta mihi non prodita pestis, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">165</span><BR>
ut gener Aesonides nostra consideret aula<BR>
nec talem paterere fugam, commune fuisset<BR>
aut certe nunc omne nefas iremus et ambae<BR>
in quascumque vias? pariter petiisse iuvaret<BR>
Thessaliam et saevi, quaecumque est, hospitis urbem.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">170</span><BR>
sic genetrix similique implet soror omnia questu<BR>
exululans, famulae pariter clamore supremo<BR>
in vacuos dant verba notos dominamque reclamant<BR>
nomine; te venti procul et tua fata ferebant.<BR>
&nbsp;&nbsp;&nbsp;&nbsp;&nbsp;&nbsp;Inde diem noctemque volant. redeuntibus aura&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">175</span><BR>
gratior et notae Minyis transcurrere terrae,<BR>
cum subito Erginus puppi sic fatur ab alta:<BR>
'vos,' ait 'Aesonide, contenti vellere capto<BR>
nec via quae superet nec quae fortuna videtis.<BR>
crastina namque dies trucis ad confinia Ponti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">180</span><BR>
Cyaneasque vocat meminique, o Tiphy, tuorum<BR>
saxa per illa, pater, memini, venerande, laborum.<BR>
mutandum, o socii, nobis iter: altera ponti<BR>
eluctanda via et cursu quem fabor eundum est.<BR>
haud procul hinc ingens Scythici ruit exitus Histri,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">185</span><BR>
fundere non uno tantum quem flumina cornu<BR>
accipimus. septem exit aquis, septem ostia pandit.<BR>
illius adversi nunc ora petamus et undam<BR>
quae latus in laevum Ponti cadit, inde sequemur<BR>
ipsius amnis iter donec nos flumine certo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">190</span><BR>
perferat inque aliud reddat mare. sint age tanti,<BR>
Aesonide, quaecumque morae quam saeva subire<BR>
saxa iterum, quam Cyaneos perrumpere montes.<BR>
sat mihi, non totis Argo redit ecce corymbis.'<BR>
haec ait ignarus fixas iam numine rupes &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">195</span><BR>
stare neque adversis ultra concurrere saxis.<BR>
reddidit Aesonides: 'et te, fidissime rector,<BR>
haud vani tetigere metus nec me ire recuso<BR>
longius et cunctis redeuntem ostendere terris.'<BR>
protinus inde alios flectunt regesque locosque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">200</span><BR>
adsuetumque petunt plaustris migrantibus aequor.<BR>
&nbsp;&nbsp;&nbsp;&nbsp;&nbsp;&nbsp;Puppe procul summa vigilis post terga magistri<BR>
haeserat auratae genibus Medea Minervae<BR>
atque ibi deiecta residens in lumina palla<BR>
flebat adhuc, quamquam Haemoniis cum regibus iret&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">205</span><BR>
sola tamen nec coniugii secura futuri.<BR>
illam Sarmatici miserantur litora ponti,<BR>
illa Thoanteae transit defleta Dianae,<BR>
nulla palus, nullus Scythiae non maeret euntem<BR>
amnis. Hyperboreas movit conspecta pruinas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">210</span><BR>
tot modo regna tenens; ipsi quoque murmura ponunt<BR>
iam Minyae, iam ferre volunt. vix adlevat ora<BR>
ad seras siquando dapes, quas carus Iason<BR>
ipse dab&lt;at, i&gt;am nubiferam transire Carambin<BR>
significans, iam regna Lyci, totiensque gementem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">215</span><BR>
fallit ad Haemonios hortatus surgere montes.<BR>
&nbsp;&nbsp;&nbsp;&nbsp;&nbsp;&nbsp;Insula Sarmaticae Peuce stat nomine nymphae<BR>
torvus ubi et ripa semper metuendus utraque<BR>
in freta per saevos Hister descendit alumnos.<BR>
solvere in hoc tandem resides dux litore curas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">220</span><BR>
ac primum socios ausus sua pacta docere<BR>
promissamque fidem thalami foedusque iugale.<BR>
ultro omnes laeti instigant meritamque fatentur,<BR>
ipse autem invitae iam Pallados erigit aras<BR>
incipit Idaliae numen nec spernere divae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">225</span><BR>
praecipueque sui siquando in tempore pulcher<BR>
coniugii Minyas numquam magis eminet inter,<BR>
qualis sanguineo victor Gradivus ab Hebro<BR>
Idalium furto subit aut dilecta Cythera<BR>
seu cum caelestes Alcidae invisere mensas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">230</span><BR>
iam vacat et fessum Iunonia sustinet Hebe.<BR>
adsunt unanimes Venus hortatorque Cupido;<BR>
suscitat adfixam maestis Aeetida curis,<BR>
ipsa suas illi croceo subtegmine vestes<BR>
induit, ipsa suam duplicem Cytherea coronam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">235</span><BR>
donat et arsuras alia cum virgine gemmas.<BR>
tum novus implevit vultus honor ac sua flavis<BR>
reddita cura comis graditurque oblita malorum.<BR>
sic ubi Mygdonios planctus sacer abluit Almo<BR>
laetaque iam Cybele festaeque per oppida taedae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">240</span><BR>
quis modo tam saevos adytis fluxisse cruores<BR>
cogitet aut ipsi qui iam meminere ministri?<BR>
inde ubi sacrificas cum coniuge venit ad aras<BR>
Aesonides unaque adeunt pariterque precari<BR>
incipiunt, ignem Pollux undamque iugalem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">245</span><BR>
praetulit et dextrum pariter vertuntur in orbem.<BR>
sed neque se pingues tum candida flamma per auras<BR>
explicuit nec tura videt concordia Mopsus<BR>
promissam nec stare fidem, breve tempus amorum.<BR>
odit utrumque simul, simul et miseratur utrumque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">250</span><BR>
et tibi tum nullos optavit, barbara, natos.<BR>
mox epulas et sacra parant. silvestria laetis<BR>
praemia venatu facili quaesita supersunt;<BR>
pars veribus, pars undanti despumat aeno.<BR>
gramineis ast inde toris discumbitur, olim&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">255</span><BR>
Hister anhelantem Peucen quo presserat antro.<BR>
ipsi inter medios rosea radiante iuventa<BR>
altius inque sui sternuntur velleris auro.<BR>
&nbsp;&nbsp;&nbsp;&nbsp;&nbsp;&nbsp;Quis novus inceptos timor impediit hymenaeos<BR>
turbavitque toros et sacra calentia rupit?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">260</span><BR>
Absyrtus subita praeceps cum classe parentis<BR>
advehitur profugis infestam lampada Grais<BR>
concutiens diramque premens clamore sororem<BR>
atque 'hanc, o siquis vobis dolor iraque, Colchi,<BR>
accelerate viam, neque enim fugit aequore raptor&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">265</span><BR>
Iuppiter aut falsi sequimur vestigia tauri.<BR>
puppe (nefas) una praedo Phrixea reportat<BR>
vellera, qua libuit remeat cum virgine; nobis,<BR>
o pudor, et muros et stantia tecta reliquit.<BR>
quid mihi deinde satis? nec quaero vellera nec te&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">270</span><BR>
accipio, germana, datam nec foederis ulla<BR>
spes erit aut irae quisquam modus. inde reverti<BR>
patris ad ora mei tam parvo in tempore fas sit?<BR>
quinquaginta animae me scilicet unaque mersa<BR>
sufficiet placare ratis? te, Graecia fallax,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">275</span><BR>
persequor atque tuis hunc quasso moenibus ignem.<BR>
nec tibi digna, soror, desum ad conubia frater<BR>
primus et ecce fero quatioque hanc lampada vestro<BR>
coniugio, primus celebro dotalia sacra,<BR>
qui potui: patriae veniam da, quaeso, senectae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">280</span><BR>
quin omnes alii pariter populique patresque<BR>
mecum adsunt. magni virgo ne regia Solis<BR>
Haemonii thalamos adeas despecta mariti<BR>
tot decuit coiisse rates, tot fulgere taedas.'<BR>
&nbsp;&nbsp;&nbsp;&nbsp;&nbsp;&nbsp;Dixerat atque orans iterum ventosque virosque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">285</span><BR>
perque ratis supplex et remigis &lt;. . . . . . . .&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">286a</span><BR>
. . . . . . . . . . . . . . . . . .&gt; vexilla magistris.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">286b</span><BR>
illi autem intorquent truncis frond&lt;ent&gt;ibus undam<BR>
quaeque die fuerat raptim formata sub uno<BR>
et tantum deiecta suis a montibus arbor--<BR>
quid dolor et veterum potuit non ira virorum?--&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">290</span><BR>
haud longis iam distat aquis sequiturque volantem<BR>
barbara Palladiam puppem ratis, ostia donec<BR>
Danuvii viridemque vident ante ostia Peucen<BR>
ultimaque agnoscunt Argoi cornua mali.<BR>
tum vero clamorem omnes inimicaque tollunt&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">295</span><BR>
gaudia, tum gravior remis fragor, ut procul Argo<BR>
visa viris, unamque petunt rostra omnia puppem.<BR>
princeps navalem nodosi roboris uncum<BR>
arripit et longa Styrus prospectat ab unda<BR>
coniugio atque iterum sponsae flammatus amore.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">300</span><BR>
iamque alii clipeos et tela trabalia dextris<BR>
expediunt, armant alii picis unguine flammas.<BR>
impatiens tremit hasta morae nec longius inter<BR>
quam quod tela vetet superest mare. vocibus urgent<BR>
interea et pedibus pulsant tabulata frementes.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">305</span><BR>
&nbsp;&nbsp;&nbsp;&nbsp;&nbsp;&nbsp;Cum subitas videre rates vibrataque flammis<BR>
aequora non una Minyae formidine surgunt,<BR>
primus et in puppem deserta virgine ductor<BR>
prosilit et summa galeam rapit altus ab hasta,<BR>
ense simul clipeoque micat nec cetera pubes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">310</span><BR>
segnius arreptis in litore constitit armis.<BR>
at tibi quae scelerum facies, Medea, tuorum<BR>
quisve pudor Colchos iterum fratremque videnti<BR>
quicquid et abscisum vasto iam tuta profundo<BR>
credideras! ergo infausto sese occulit antro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">315</span><BR>
non aliud quam certa mori seu carus Iason<BR>
seu frater Graia victus cecidisset ab hasta.<BR>
&nbsp;&nbsp;&nbsp;&nbsp;&nbsp;&nbsp;Haud ita sed summo segnis sed&lt;et&gt; aethere Iuno<BR>
aut sinit extrema Minyas decernere pugna<BR>
nec numero quoniam Colchis nec puppibus aequos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">320</span><BR>
ergo ubi diva rates hostemque accedere cernit,<BR>
ipsa subit terras tempestatumque refringit<BR>
ventorumque domos. volucrum gens turbida fratrum<BR>
erumpit, classem dextra Saturnia monstrat.<BR>
videre inque unum pariter mare protinus omnes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">325</span><BR>
infesto clamore ruunt inimicaque Colchis<BR>
aequora et adversos statuunt a litore fluctus.<BR>
&nbsp;&nbsp;&nbsp;&nbsp;&nbsp;&nbsp;Tollitur atque infra Minyas Argoaque vela<BR>
Styrus habet, vasto rursus desidit hiatu<BR>
abruptus revolutus aqua. iamque omnis in astra&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">330</span><BR>
itque reditque ratis lapsoque reciproca fluctu<BR>
descendit. vorat hos vertex, hos agmine toto<BR>
gurges agit, simul in vultus micat undique terror;<BR>
crebra ruina poli caelestia limina laxat.<BR>
non tamen ardentis Styri violentia cedit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">335</span><BR>
hortatur socios media inter proelia divum:<BR>
'transferet ergo meas in quae volet oppida dotes<BR>
Colchis et Haemonius nobis succedet adulter<BR>
nec mihi tot magnos inter regesque procosque<BR>
profuerit prona haud dubii sententia patris?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">340</span><BR>
an virtus praelata viri est et fortior ille<BR>
quem sequitur? iungam igniferos sine carmine tauros<BR>
saevaque Echionii ferro sata persequar hydri.<BR>
hoc adeo interea specta de litore pugnas<BR>
amborum: victoris eris. iam digna videbis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">345</span><BR>
proelia iamque illud carum caput ire cruenta<BR>
sub freta, semiviri nec murra corpus Achivi<BR>
sed pice, sed flammis et olentes sulphure crines.<BR>
vos modo vel solum hoc, fluctus, expellite corpus:<BR>
non te, Aeeta pater, generi aut, Sol magne, pudebit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">350</span><BR>
fallor, an hos nobis magico nunc carmine ventos<BR>
ipsa movet diraque levat maria ardua lingua<BR>
atque iterum Aesonides, iterum defenditur arte<BR>
qua solet? haud illi cantus et futile murmur<BR>
proderit. ite, rates, et frangite virginis undam!'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">355</span><BR>
dixit et intortis socio cum milite remis<BR>
prosilit. at fluctu puppis labefacta reverso<BR>
solvitur effunditque viros ipsumque minantem<BR>
tunc quoque et elata quaerentem litora dextra.<BR>
ibat et arma ferens et strictum naufragus ensem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">360</span><BR>
incipit et remos et quaerere transtra solutae<BR>
sparsa ratis maestas&lt;que&gt; altis intendere voces<BR>
puppibus. ast inter tantos succurrere fluctus<BR>
nulla potest aut ille sequi quotiensque propinquat<BR>
tunc alius rursus dirimit mare. iam tamen errat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">365</span><BR>
iamque abiit fundoque iterum violentus ab imo<BR>
erigitur, sed fluctus adest magnoque sub altis<BR>
turbine figit aquis et tandem virgine cessit.<BR>
&nbsp;&nbsp;&nbsp;&nbsp;&nbsp;&nbsp;Absyrtus visu maeret defixus acerbo:<BR>
heu quid agat? qua vi portus et prima capessat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">370</span><BR>
ostia, qua possit Minyas invadere clausos,<BR>
quos videt agnoscitque fremens? maria obvia contra<BR>
saevaque pugnat hiems totusque in vertice pontus.<BR>
abscessit tandem vanaque recedit ab ira<BR>
et tanta de clade ratis. latus inde sinistrum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">375</span><BR>
adversamque procul Peuces defertur in oram<BR>
cum sociis, gemino nam scinditur insula flexu<BR>
Danuvii. hac dudum Minyas Pagasaea&lt;que&gt; puppis<BR>
in statione manent, illinc Aeetius heros<BR>
obsidet adversa tentoria Thessala classe&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">380</span><BR>
impatiens pugnaeque datur non ulla potestas.<BR>
noctes atque dies vastis mare fluctibus inter<BR>
perfurit, expediant donec Iunonia sese<BR>
consilia atque aliquem bello ferat anxia finem.<BR>
&nbsp;&nbsp;&nbsp;&nbsp;&nbsp;&nbsp;At Minyae tanti reputantes ultima belli&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">385</span><BR>
urgent et precibus cuncti fremituque fatigant<BR>
Aesoniden: quid se externa pro virgine clausos<BR>
obiciat quidve illa pati discrimina cogat?<BR>
respiceret pluresque animas maioraque fata<BR>
tot comitum, qui non furiis nec amore nefando&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">390</span><BR>
per freta, sed sola sese virtute sequantur.<BR>
an vero ut thalamis raptisque indulgeat unus<BR>
coniugiis? id tempus enim. sat vellera Grais<BR>
et posse oblata componere virgine bellum.<BR>
quemque suas sinat ire domos nec Marte cruento&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">395</span><BR>
Europam atque Asiam prima haec committat Erinys.<BR>
namque datum hoc fatis trepidus supplexque canebat<BR>
Mopsus, ut in seros irent magis ista nepotes<BR>
atque alius lueret tam dira incendia raptor.<BR>
&nbsp;&nbsp;&nbsp;&nbsp;&nbsp;&nbsp;Ille trahens gemitum tantis ac vocibus impar&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">400</span><BR>
quamquam iura deum et sacri sibi conscia pacti<BR>
religio dulcisque movent primordia taedae,<BR>
cunctatur mortemque cupit sociamque pericli<BR>
cogitat. haud ultra sociis obsistere pergit.<BR>
haec ubi fixa viris, tempus fluctusque quietos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">405</span><BR>
exspectant. ipsam interea quid restet amantem<BR>
ignorare sinunt decretaque tristia servant.<BR>
&nbsp;&nbsp;&nbsp;&nbsp;&nbsp;&nbsp;Sed miser ut vanos, veros ita saepe timores<BR>
versat amor fallique sinit nec virginis annos.<BR>
ac prior ipsa dolos et quamlibet intima sensit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">410</span><BR>
non fidi iam signa viri nimiumque silentes<BR>
una omnes. haud illa sui tamen immemor umquam<BR>
nec subitis turbata minis prior occupat unum<BR>
Aesoniden longeque trahit, mox talibus infit:<BR>
'me quoque, vir, tecum Minyae, fortissima pubes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">415</span><BR>
nocte dieque movent? liceat cognoscere tandem,<BR>
si modo Peliacae non sum captiva carinae<BR>
nec dominos decepta sequor consultaque vestra<BR>
fas audire mihi. merear, fidissime coniunx,<BR>
nil equidem, miserere tamen promissaque serva&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">420</span><BR>
usque ad Thessalicos saltem conubia portus<BR>
inque tua me sperne domo. scis te mihi certe,<BR>
non socios iurasse tuos. hi reddere forsan<BR>
fas habeant, tibi non eadem permissa potestas<BR>
teque simul mecum ipsa traham: non sola reposcor&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">425</span><BR>
virgo nocens atque hac pariter rate fugimus omnes.<BR>
an fratris te bella mei patriaeque biremes<BR>
terrificant magnoque impar urgeris ab hoste?<BR>
finge rates alias et adhuc maiora coire<BR>
agmina: nulla fides, nullis ego digna periclis, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">430</span><BR>
non merui mortemque tuam comitemque tuorum?<BR>
vellem equidem nostri tetigissent litora patris<BR>
te sine duxque illis alius quicumque fuisset.<BR>
nunc remeant meque ecce (nefas) et reddere possunt<BR>
nec spes ulla super. quin tu mea respice saltem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">435</span><BR>
consilia et nimio comitum ne ce&lt;de&gt; timori.<BR>
credidit ardentes quis te tunc iungere tauros<BR>
posse, quis ad saevi venturum templa draconis?<BR>
o utinam ergo meus pro te non omnia posset<BR>
atque aliquid dubitaret amor. quin nunc quoque quaero&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">440</span><BR>
quid iubeas. heu, dure, siles? magnumque minatur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">460</span><BR>
nescioquid tuus iste pudor. mene, optime quondam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">441</span><BR>
Aesonide, me ferre preces et supplicis ora<BR>
fas erat--haud hoc nunc genitor putat--aut dare poenas<BR>
iam sceleris dominumque pati?' sic fata parantem<BR>
redde&lt;re&gt; dicta virum furiata mente refugit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">445</span><BR>
vociferans. qualem Ogygias cum tollit in arces<BR>
Bacchus et Aoniis inlidit Thyiada truncis,<BR>
talis erat talemque iugis se virgo ferebat<BR>
cuncta pavens; fugit infestos vibrantibus hastis<BR>
terrigenas, fugit ardentes exterrita tauros.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">450</span><BR>
si Pagasas vel Peliacas hinc denique nubes<BR>
cerneret et &lt;tenui&gt; Tempe lucentia fumo,<BR>
hoc visu contenta mori. tunc tota querellis<BR>
egeritur questuque dies eademque sub astris<BR>
sola movet, maestis veluti nox illa sonaret &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">455</span><BR>
plena lupis quaterentque truces ieiuna leones<BR>
ora vel orbatae traherent suspiria vaccae.<BR>
procedit non gentis honos, non &lt;gloria magni&gt;<BR>
Solis avi, non barbaricae decor ille iuventae,<BR>
qualis erat cum Chaonio radiantia trunco&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">461</span><BR>
vellera vexit ovans interque ingentia Graium<BR>
nomina Palladia virgo stet altera prora.<BR>
&nbsp;&nbsp;&nbsp;&nbsp;&nbsp;&nbsp;Maestus at ille minis et mota Colchidos ira&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">463a</span><BR>
haeret et hinc praesens pudor, hinc decreta suorum<BR>
dura premunt. utcumque tamen mulcere gementem<BR>
temptat et ipse gemens et ~tempera~ dictis:<BR>
'mene aliquid meruisse putas, me talia velle?
</p>
<p class=border></P>
<p>
<table border=0 cellspacing=15 cellpadding=0 align=Center>
<tr>
	<td><a href="valeriusflaccus.html">Valerius Flaccus</A>
	<td><a href="index.html">The Latin Library</A>
	<td><a href="classics.html">The Classics Page</A>
</TABLE>
</P>
</BODY>
</HTML>