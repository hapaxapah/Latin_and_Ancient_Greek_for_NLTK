<HTML>
<HEAD>
<TITLE>Dry Sticks Fagoted, 1858</TITLE>
</HEAD>
<BODY BACKGROUND="wmarb.jpg" BGCOLOR="#FFFFFF">
<BR>
<CENTER><B><FONT SIZE=5>LATINA QUAEDAM</FONT></B></CENTER><P>

<BLOCKQUOTE><A NAME="poetae latini"></A><CENTER><B>POETAE LATINI POST OVIDIUM</B></CENTER><BR>
<FONT SIZE=4><BLOCKQUOTE><BLOCKQUOTE>
Post triste exilium Nasonis quaeque Camoena<BR>
&nbsp;&nbsp;Fugit ab Ausonia, nec redeunte pede.<BR>
Audivere tubam civilia bella sonantem<BR>
&nbsp;&nbsp;Et siluere omnes et posuere lyras.<BR>
Viderunt iuvenem Thebano sanguine foedum,<BR>
&nbsp;&nbsp;Et sine Medea vellus inane rapi.<BR>
Saecula post terquina semel voluere reverti,<BR>
&nbsp;&nbsp;Monstrantes Veneto moenia rupta Remi.<BR>
Nulla de hinc facies quam Gratia novit, imago<BR>
&nbsp;&nbsp;Nulla venustatis, nulla leporis erat.<BR>
Cuncta vetusta situ steterunt cooperta recenti,<BR>
&nbsp;&nbsp;Obducta est scissae barbara palla togae;<BR>
Mimi nil veriti verba invert&ecirc;re Maronis,<BR>
&nbsp;&nbsp;Urbanae scabiem Tityrus unxit ovis:<BR>
Circumstant miserae turpi pallore puellae;<BR>
&nbsp;&nbsp;Improba quadriviis Lesbia plorat anus.<BR>
Delia quercetis abcedit moesta Pedanis,<BR>
&nbsp;&nbsp;Et vocat, heu frustra, Cynthia casta procum;<BR>
Nec minus infelix est debiliore vocata<BR>
&nbsp;&nbsp;Nocte brevi novies laeta Corinna suo. <BR>
Ereptam antiquis cursores lampada tradunt,<BR>
&nbsp;&nbsp;At quot humi lapsos increpat ultus Amor!<BR>
Bembus, nec salibus nec amoribus aptus hiabat<BR>
&nbsp;&nbsp;Multa, sed abnuerat semisopita Venus.<BR>
Tu cane natalem, nam nemo est aptior, urbem<BR>
&nbsp;&nbsp;Dixit; uti decuit paruit illi deae.<BR>
Suave susurravit Rheno plaudente Secundus<BR>
&nbsp;&nbsp;Id desiderium flebile suavioli,<BR>
Quo Charites omnes adsurrexere Venusque,<BR>
&nbsp;&nbsp;Et Verona suum credidit esse melos.<BR>
Cami inter salices iuvenem invenere sedentem<BR>
&nbsp;&nbsp;Quae fugerant fontes et nemora Egeriae:<BR>
Auribus applicuere labra; insonuere Lucreti<BR>
&nbsp;&nbsp;Forte quid; extemplo cessit avena tubae.<BR>
Culmina turritae tremuere tonitrua Calpes,<BR>
&nbsp;&nbsp;Et data Neptuno fulmina sensit Atlas.<BR>
Carmen tale olim, neque saepius, audiit Elis,<BR>
&nbsp;&nbsp;Sed lyra post illum nulla aliunde diem.<BR>
Magno instans operi, nullisque prioribus impar,<BR>
&nbsp;&nbsp;Desertum coluit vir Latialis agrum:<BR>
Vir Latialis erat; sed vernam horrebat agrestem,<BR>
&nbsp;&nbsp;Et squalorem et rus et tumida ora gelu.<BR>
Interiit: Musas deducere conor easdem<BR>
&nbsp;&nbsp;Gressibus incertis vixque tenete manu.<P>

<A NAME="dolendus"></A><CENTER><B>DOLENDUS</B></CENTER><BR>
Dolendus ille qui dolenter dixerit<BR>
Erat olim amicus, esse nunc indignus est. <P>

<A NAME="ad iuventam"></A><CENTER><B>AD IUVENTAM</B></CENTER><BR>
Revocare te, Iuventa, nequaquam licet,<BR>
&nbsp;&nbsp;At sponte cum Somno redis;<BR>
Quotiesque virga leniter papaverem<BR>
&nbsp;&nbsp;Spirante sopito adstitit<BR>
Adstas et ipsa: tum labella, olim meis<BR>
&nbsp;&nbsp;Aptata, rident cominus:<BR>
Signum silenter interim Somnus dedit<BR>
&nbsp;&nbsp;Et avolant ambo simul.<P>

<A NAME="ad senectam"></A><B><CENTER>AD SENECTAM</CENTER></B><BR>
Una, Senecta, viximus multos dies,<BR>
&nbsp;&nbsp;Una atque amice viximus:<BR>
Quietiorem inveneris siquem locum,<BR>
&nbsp;&nbsp;Id dic in aure, tunc abi.<P>

<A NAME="sorore amissa"></A><CENTER><B>SORORE AMISSA</B></CENTER><BR>
Haud iterum tardos gressus ducente sorore<BR>
&nbsp;&nbsp;Antiquum ingredior, quum vocat hora, nemus.<BR>
Sub sole omnis ibi tepet arbor rore maligno,<BR>
&nbsp;&nbsp;Omnis ibi cantat funebre carmen avis. <P>

<A NAME="dominus"></A><CENTER><B>DOMINUS</B></CENTER><BR>
Placere, uti scis ipse, perduellibus<BR>
&nbsp;&nbsp;Curavimus semper parum,<BR>
Sed expulisti siquid est periuriis<BR>
&nbsp;&nbsp;In orbe foedius tuis,<BR>
Et illatrantes arce clausisti canes;<BR>
&nbsp;&nbsp;Quapropter ignosco tibi,<BR>
Virtutibusque gentis unum Gallicae<BR>
&nbsp;&nbsp;Praeesse comprecor deos.<P>

<A NAME="hesperus"></A><CENTER><B>HESPERUS</B></CENTER><BR>
Egressi Latio non sine carmine,<BR>
Quamvis illepido carmine agrestium,<BR>
Spicas exiguo condimus horreo.<BR>
Iam ducens tenebras advenit Hesperus,<BR>
Illo despiciens lumine quo solet<BR>
Tardos, difficiles inerepitans moras.<BR>
&nbsp;&nbsp;Accedas aliquid lenior, Hespere!<BR>
Nec vocis fueris illius immemor<BR>
Quam quondam audieris, cum dominam prece<BR>
Vidi flexanimam sub radiis tuis.<P>

<A NAME="quid in vita"></A><CENTER><B>QUID IN VITA</B></CENTER><BR>
Iucundum in vita nihil est nisi amare et amari. <P>

<A NAME="mulierum indoles"></A><CENTER><B>MULIERUM INDOLES</B></CENTER><BR>
Non tantum sterile est virtutum, sed muliebre<BR>
Pectus alit virus quum desinit esse fidele.<P>

<A NAME="defunctus"></A><CENTER><B>DEFUNCTUS LOQUITOR</B></CENTER><BR>
Nos ultra tumulum requiescimus inter amicos,<BR>
&nbsp;&nbsp;Cis fruere, O hospes, dum sinit hora, tuis.<P>

<A NAME="capsula"></A><CENTER><B>CAPSULA EX MORO FABRICATA</B></CENTER><BR>
Olim infelices Babylonica flevit amores,<BR>
&nbsp;&nbsp;Nunc celebrat laetas morus amicitias,<BR>
Inque silente sinu, quae fidit epistola, servat,<BR>
&nbsp;&nbsp;Et domina casta digna vivoque pio. <P>

<A NAME="amica"></A><CENTER><B>AMICA AMICO</B></CENTER><BR>
Da quod potes, quod non potes Morpheus dabit.<P>

<A NAME="ad poetas"></A><CENTER><B>AD POETAS</B></CENTER><BR>
Flores Aoniis in vallibus attenuantur<BR>
Luxurie mimia; ferro putentur acuto,<BR>
Et veterem agnoscet cultorem vivida radix.<P>

<A NAME="turres"></A><CENTER><B>TURRES HEIDELBORGAE <BR>
PULCHRE DEPICTAE</B></CENTER><BR>
Dona paras (ea dona mihi!) quae Rhenus eunti<BR>
&nbsp;&nbsp;Obtulit, haud alia sic referenda manu.<BR>
Explicuit veteres arces turresque rubentes<BR>
&nbsp;&nbsp;Sole cadente tibi; sol tibi sistit iter.<BR>
Sistit iter tibi sol; sistet fugitiva iuventus;<BR>
&nbsp;&nbsp;Credo equidem tecum cuncta manere velint.<BR>
Quae quondam adspexi, optavique revisere nunquam,<BR>
&nbsp;&nbsp;Aspiciam his oculis, O Rosa, teque simul.<BR>
Siquid erat vitae quod amem meminisse peractae,<BR>
&nbsp;&nbsp;Non sinis immemorem; non sinis esse senem.<P>

<A NAME="benefacta"></A><CENTER><B>BENEFACTA</B></CENTER><BR>
Ut cito sopitae menti benfacta recedunt!<BR>
&nbsp;&nbsp;Quid faceres? restat quid? Revocare novis.<P>

<A NAME="quo"></A><CENTER><B>QUO DORMITUM IRE</B></CENTER><BR>
Si vellent Superi me dormitum ire; iuvaret<BR>
Qua crispis foliis incana susurrat oliva<BR>
Miraturque supra veteres Florentia muros,<BR>
Cyclopum manibus structos dominisque Pelasgis.<BR>
Diis aliter visum: procul his solusque iacebo<BR>
Qua sedi iuvenis non solus; ibique quiescam<BR>
Inter eos flores quos dextera capsit Ianthes<BR>
Sedulaque inseruit comptis utrinque capillis . . <BR>
Heu! periere illi; periitque fidelis Ianthe!<P>

<A NAME="versos"></A><CENTER><B>VERSOS IMPETRATI IN PUELLAE OBITUM</B></CENTER><BR>
Abriperis fato quod nulla mereris acerbo,<BR>
&nbsp;&nbsp;Vix etiam matri quam mihi cura minor.<BR>
Tu lenimen eras desertae sola senectae,<BR>
&nbsp;&nbsp;Pamphila! sed tantum quale decebat eras.<BR>
Iam gravis est vita, et Mors aversata vocanti,<BR>
&nbsp;&nbsp;Quippe tuis lacrymis iam caritura fugit. <P>

<A NAME="liber"></A><CENTER><B>LIBER QUANDO</B></CENTER><BR>
Liber eris Homini Spes perfida dixit in aurem:<BR>
De coelo auditur vox altera Desine falli:<BR>
Praetereunda prius tibi sunt mortalia secla,<BR>
Tunc sperare licet cum libertate quietem.<P>

<A NAME="in scytham"></A><CENTER><B>IN SCYTHAM SARMATARUM TYRANNUM</B></CENTER><BR>
Vivis adhuc, Scytha! vivis in hac tibi, perfide, vita<BR>
&nbsp;&nbsp;Est timor, est odium, quumque sit acta . . .  Deus.<P>

<A NAME="ad rosam"></A><CENTER><B>AD ROSAM DE NATALI</B></CENTER><BR>
In caput infantis vergebat Aquarius urnam,<BR>
&nbsp;&nbsp;Et violam cunis saeva negabat Hyems:<BR>
Sed quo flore caret tua lustrans ora Iuventus?<BR>
&nbsp;&nbsp;Quo Venus ornatu? qua face mutus Amor? <P>

<A NAME="de pio"></A><CENTER><B>DE PIO NONO</B></CENTER><BR>
Excipe fortem animum neque falli aut fallere pronum,<BR>
&nbsp;&nbsp;Excipe digna deo pectora, digna viro; <BR>
Excipe iustitiaeque et libertatis amorem,<BR>
&nbsp;&nbsp;Promissamque fidem, caetera crede Pio.<P>

<A NAME="ad napoleonem"></A><CENTER><B>AD NAPOLEONEM IMPERATOREM</B></CENTER><BR>
Nunquam sponte virum quassantem sceptra videbo;<BR>
&nbsp;&nbsp;Thura ferant alii, non ego thura feram;<BR>
Sed foribus propero vivacem obducere laurum,<BR>
&nbsp;&nbsp;Verbaque (diis rata sint!) scribere pauca super.<BR>
Tolle oculos, lege, Napoleo! confide fideli . . <BR>
&nbsp;&nbsp;Unicuique suum redde; <I>suum</I> patria est.<BR>
Redde quod abstuleris; da fortibus esse beatis,<BR>
&nbsp;&nbsp;Nec fueris magno Napoleone minor.<BR>
Deme sacerdotum dextris infame flagellum,<BR>
&nbsp;&nbsp;Decute anhelanti Norica fraena Pado;<BR>
Haud detrita gemat raptoris curribus Enna,<BR>
&nbsp;&nbsp;Haud timeat domini verbera Parthenope.<BR>
Dic, <I>Trana maria, Europe!</I> dic, <I>Roma, resurge!</I><BR>
&nbsp;&nbsp;Romuleaeque domus Dacia vive memor. <P>

<A NAME="ad pomeronem"></A><CENTER><B>AD POMERONEM</B></CENTER><BR>
Veni, atque laudes accipe, Pomero,<BR>
Qulaes mereris; quotquot enim canes<BR>
&nbsp;&nbsp;Usquam fuerunt Transpadana<BR>
&nbsp;&nbsp;&nbsp;&nbsp;Aut alia regione creti,<P>

Primum obtinebis tu merito locum,<BR>
Fortis, fidelis, respiciens herum<BR>
&nbsp;&nbsp;Solum, neque incertos amicos<BR>
&nbsp;&nbsp;&nbsp;&nbsp;Aut nimis immemores parentes.<P>

Ornare collum Iulia floribus<BR>
Solebat, atqui non placuit iocus<BR>
&nbsp;&nbsp;Quandoque, redentique nodum<BR>
&nbsp;&nbsp;&nbsp;&nbsp;Praepropero pede vellicabas:<P>

Tunc obvenebant et pudor et metus<BR>
Ne diceremus gratum ideo parum,<BR>
&nbsp;&nbsp;Sed palma permulcens utrosque<BR>
&nbsp;&nbsp;&nbsp;&nbsp;Solicito capite amovebat.<P>

<A NAME="ad noram"></A><CENTER><B>AD NORAM NAPIERAM NUPTAM</B></CENTER><BR>
Sis laeta natis, laeta nepotibus,<BR>
O Nora! fractis filia voculis<BR>
&nbsp;&nbsp;Deos biennis comprecata<BR>
&nbsp;&nbsp;&nbsp;&nbsp;Te pietate pari osculetur! <P>

Futura sunt haec, nec simul omnia.<BR>
Labuntur amnes sub placido Iove<BR>
&nbsp;&nbsp;Cursu quieto, pleniores<BR>
&nbsp;&nbsp;&nbsp;&nbsp;Floriferis nocuere pratis.<P>

Immitibus qua lassa caloribus<BR>
Tellus fatiscit non venit Hesperus,<BR>
&nbsp;&nbsp;Sed rura pontumque infrementem<BR>
&nbsp;&nbsp;&nbsp;&nbsp;Nox operit subitis tenebris.<P>

Profusa nunquam, nunquam inhibens manum,<BR>
Fortuna vobis munera conferat.<BR>
&nbsp;&nbsp;Rores minutatim cadentes<BR>
&nbsp;&nbsp;&nbsp;&nbsp;Laetificant sata, laedit imber.<P>

Nos vota ad aram qua steteras heri<BR>
Velata virgo (sint rata!) vovimus,<BR>
&nbsp;&nbsp;Ut dextra quae te duxit illuc<BR>
&nbsp;&nbsp;&nbsp;&nbsp;Ne doleat digito annulari.<P>

Vir, quum senectus attenuet manum<BR>
Tam mollicellam, vix gracilem putet,<BR>
&nbsp;&nbsp;Orique subridens venusto<BR>
&nbsp;&nbsp;&nbsp;&nbsp;Innocuis benedicat annis!<P>

<A NAME="ad dominam"></A><CENTER><B>AD DOMINAM</B></CENTER><BR>
Sic memor absentis, caste dilecta puella!<BR>
&nbsp;&nbsp;Nec pigeat manes voce ciere meos.<BR>
Si qua genas lacryma irroret, detergeat illam<BR>
&nbsp;&nbsp;Haud iterum fluentis flente premenda manus.<BR>
Insolitum nulli est, doleat neque dicere, verbum;<BR>
&nbsp;&nbsp;Dixisti sero vespere saepe <I>vale</I>.<P>

<A NAME="canis"></A><CENTER><B>CANIS AMMISSUS</B></CENTER><BR>
Siquem sequntus sit canis Italus<BR>
Cervice cuius stramineus color<BR>
&nbsp;&nbsp;Albescit infra, suavis hospes<BR>
&nbsp;&nbsp;&nbsp;&nbsp;Redde meum mihi <I>Pomeronem</I>.<P>

Furatus illum siquis, habes domi,<BR>
Molli catena restituas hero,<BR>
&nbsp;&nbsp;Mercede pro pacto recepta,<BR>
&nbsp;&nbsp;&nbsp;&nbsp;Quam mereare, duum aureorum.<P>

<A NAME="ad mellitam"></A><CENTER><B>AD MELITTAM</B></CENTER><BR>
Abesse dicis te dolere plurimum:<BR>
Abesse si dolet, Melitta, non abes;<BR>
Una dolentes areta constringit fides.<P>

<A NAME="somnia"></A><CENTER><B>SOMNIA ET INSOMNIA</B></CENTER><BR>
Vatum somnia sunt, et sunt insomnia vatum,<BR>
&nbsp;&nbsp;Ista mihi veniunt utraque parte tua.<P>

<A NAME="sertorum"></A><CENTER><B>SERTORUM VARIETAS</B></CENTER><BR>
Serta micant pueris Hyblaeo flore Cyprique,<BR>
&nbsp;&nbsp;Serta nigrante viris pendula felle tument.<P>

<A NAME="fortasse"></A><CENTER><B>FORTASSE</B></CENTER><BR>
Inter trecentos quos putaveris probos<BR>
Tres selige, et fortasse non fallendus es.<P>

<A NAME="virgo"></A><CENTER><B>VIRGO ROMANA QUOMODO TRACTATA</B></CENTER><BR>
Res haud nova est: nam more patrum carnifex<BR>
&nbsp;&nbsp;Vitiavit ante quam cecidit virginem.<P>

<A NAME="gloriae"></A><CENTER><B>GLORIAE CONTEMPTOR</B></CENTER><BR>
Qui gloriam se praedicat contemnere,<BR>
Solusque truxque more rustici domo<BR>
Suapte delitescit, ille fallitur:<BR>
Sorex eadem glorietur gloria.<BR>
Nomen futurum est unico magni viri<BR>
Qui gloriam, sed nactus, aspernatus est.<P>

<A NAME="epitaphum"></A><CENTER><B>EPITAPHUM PAULI QUI <I>EXERCITATIONES</I> SCRIPSIT ET UXOREM 
DUXIT</B></CENTER><BR>
Heic Paulus impiger senex,<BR>
Amoris ictus spiculo,<BR>
Cuntis quieturus vacat<BR>
Exercitationibus.<P>

<A NAME="insulsus"></A><CENTER><B>INSULSUS</B></CENTER><BR>
Sunt qui carere non putant sale: id quidem<BR>
Non diffitebor; purum enim atque candidum<BR>
Lacrymis liquere sensimus: restat domi<BR>
Quo defricandi sunt ii aemuli nigrum. <P>

<A NAME="mors"></A><CENTER><B>MORS INIQUA</B></CENTER><BR>
Pro meritis cuiusque ferocius invida Mors est;<BR>
&nbsp;&nbsp;Vita homini brevis est, vita cani brevior.<P>

<A NAME="gallia"></A><CENTER><B>GALLIA VINCTA</B></CENTER><BR>
Suaves fraude nova, firmata fraude feroces,<BR>
&nbsp;&nbsp;Haud alios peperit Gallia vincta viros.<P>

<A NAME="ad philippum"></A><CENTER><B>AD PHILIPPUM REGEM, DE NUPTIIS HISPAN:</B></CENTER><BR>
O Patre nequam gnate (siquis) nequior,<BR>
Philippe, quorsum te petat sicarius?<BR>
Probine sunt in Gallia sicarii<BR>
Soli? aequitatis unici satellites?<BR>
At casta certe contigit tibi soror,<BR>
Gnataeque castae, nec caret coniux fide,<BR>
Utcunque mater esset infami domo:<BR>
Atqui neque illud pessimi scortum domus<BR>
Neptem alligaret coniugi haudquaquam viro<BR>
Adulteramque nuptiis compelleret<BR>
Ut furtim Iberum clauderet septo pecus.<P>

<A NAME="de ruinis"></A><CENTER><B>DE RUINIS LANTONIANIS PULCHRE DEPICTIS</B></CENTER><BR>
Labuntur anni: quicquid amavimus<BR>
Labetur: agros et nemora, et domum<BR>
&nbsp;&nbsp;Vix inchoatam, cum ruinis<BR>
&nbsp;&nbsp;&nbsp;&nbsp;Restituit Rosa pervetustis.<P>

Referre tali non ego gratiam<BR>
Spero; deorum est; unius est dei:<BR>
&nbsp;&nbsp;Accede, sis tandem benignus<BR>
&nbsp;&nbsp;&nbsp;&nbsp;Ingenio, et tua sit, Cupido!<P>

<A NAME="beatior"></A><CENTER><B>BEATIOR</B></CENTER><BR>
Quanto omnibus mortalibus beatior<BR>
&nbsp;&nbsp;Tuam ille qui dextram tenet,<BR>
Proiectus ante non recedentes pedes,<BR>
&nbsp;&nbsp;Cervicibus fultis genu!<BR>
Quam dulce quod supervenit silentium!<BR>
&nbsp;&nbsp;Nos impari silebimus.<P>

<A NAME="speranda"></A><CENTER><B>SPERANDA PAUCA</B></CENTER><BR>
Speranda pauca, multa perferenda sunt<BR>
&nbsp;&nbsp;Etiam beatioribus.<P>

<A NAME="qualis"></A><CENTER><B>QUALIS VITA SIT BEATA</B></CENTER><BR>
Multos perdidimus, paucos retinemus amicos,<BR>
&nbsp;&nbsp;Iamque rogas quae sit vita beata? Brevis.<P>

<A NAME="britannia"></A><CENTER><B>BRITANNIA</B></CENTER><BR>
Ubicunque pontus est ibi Britannia est.<P>

<A NAME="ad lycen"></A><CENTER><B>AD LYCEN</B></CENTER><BR>
Liquit me iuvenis tibi<BR>
Dilectus nimium, Lyce!<BR>
Et tecum introiit casam!<BR>
&nbsp;&nbsp;Ecquando est rediturus?<P>

Clausae iam strepitum foris<BR>
Rumoremque sedilium<BR>
Stans extra procul audio<BR>
&nbsp;&nbsp;Attractaeque fenestrae.<P>

Et nunc forsitan osculis<BR>
Heu! labro insatiabili<BR>
Percurrit facilem genam!<BR>
&nbsp;&nbsp;Ecquando est rediturus?<P>

<A NAME="virginis"></A><CENTER><B>VIRGINIS CAPILLI</B></CENTER><BR>
Promissae precibis toties, totiesque moratae,<BR>
&nbsp;&nbsp;Exuviae suaves virginei capitis!<BR>
Venustis tandem; haud fugientes oscula, collo<BR>
&nbsp;&nbsp;Haeretis nullo tempore deciduae.<BR>
Qui nostrum haud metuent olim violare sepulchrum<BR>
&nbsp;&nbsp;Cassa viri invenient ossa, caputque viri,<BR>
Atque hos foemineos ubi colla fuere, capillos . . <BR>
&nbsp;&nbsp;His pascant oculos abstineantque manus.<P>

<A NAME="ad haedum"></A><CENTER><B>AD HAEDUM</B></CENTER><BR>
Haede! si vetitus tibi<BR>
Sylvis est aditus meis,<BR>
Ne balatibus obstina<BR>
&nbsp;&nbsp;Aegris pulsa vocare<P>

Cognata agmina montibus,<BR>
Inter quae tua forsitan<BR>
Mater exulet, exulet<BR>
&nbsp;&nbsp;Et pater gravis aevo.<P>

Vatibus patula arborum<BR>
Umbra gratior incubat;<BR>
Sit capris statio altior,<BR>
&nbsp;&nbsp;Sit iugis in apricis.<P>

Do tibi instabulis locum<BR>
In quo candidulum latus<BR>
Est et proiicere et novum<BR>
&nbsp;&nbsp;Cornu poste polire.<P>

Splendidus prope rivulus<BR>
Labitur . . Tremor artubus<BR>
Cur obrepit? . . Ut inscius<BR>
&nbsp;&nbsp;Splendidum memoravi!<P>

Per me salvus es, haedule!<BR>
Nulli Bandusiae cruor<BR>
Manabit tuus; alteri<BR>
&nbsp;&nbsp;Cinctum flore dicabo:<P>

Illi nempe puellulae<BR>
Cuius nomen amat nemus<BR>
Audire, atque ideo silet<BR>
&nbsp;&nbsp;Concors ingredienti<P>

Ad sinum arctius attrahens<BR>
Blanda, navibus humidis<BR>
Si genam tepidam applicet<BR>
&nbsp;&nbsp;Disce morigerari.<P>

Haud unam auriculam vibra;<BR>
Ambas strictius erige;<BR>
Namque, dum docilis manet<BR>
&nbsp;&nbsp;Aetas, pauca monerem.<P>

Haede! sis aliquantulum<BR>
Castas quando adoleveris!<BR>
Ne genam inficiat rubor<BR>
&nbsp;&nbsp;Arcebo ipse capellas.<P>

Interim tenerae genu<BR>
Noli laedere, namque crus<BR>
Duriuscula si ferit<BR>
&nbsp;&nbsp;Laeserit, neque praesto<P>

Forsan obstiterit malo<BR>
Ille saepe salutifer,<BR>
Ille carminibus catus<BR>
&nbsp;&nbsp;Caeterisque mederi.<P>

<A NAME="ad graium"></A><CENTER><B>AD GRAIUM</B></CENTER><BR>
Pudice Grai! videris impudicior<I><BR>
Scatere</I> qui Nympham facis.*<P></BLOCKQUOTE>

*doctus atque elegans poeta scripsit <BR>
&nbsp;&nbsp;Felix in imo qui <I>scatentem</I><BR>
&nbsp;&nbsp;&nbsp;&nbsp;Pectore te, pia <I>Nympha</I>, sentit.<BR>
&nbsp;&nbsp;&nbsp;&nbsp;Etiam <I>Lympha</I>non absolutus est.<P>

<A NAME="difficile"></A><BLOCKQUOTE><CENTER><B>DIFFICILE OPES DISTRIBUERE</B></CENTER><BR>
Egenus haud sum; dives esse non velim,<BR>
Difficile namque est ista partiri bona<BR>
Quae non mihi sed alteri deus dedit<BR>
Et ire tantum per meas iussit manus.<P>

<A NAME="quis"></A><CENTER><B>QUIS TURPIOR</B></CENTER><BR>
Rege Borussorum quis turpior? Ecce Borussos<BR>
&nbsp;&nbsp;Ipsos! perfidiam non renu&ecirc;re pati.<BR>
Vis alios digito monstrem tibi? Respice Gallos,<BR>
&nbsp;&nbsp;Omnia quos pariter, praeter honesta, iuvant.<BR>
Ecce peregrino qui succubuere tyranno<BR>
&nbsp;&nbsp;Et vinxere sacrum deditione ducem,<BR>
Quo nemo probior, quo nemo fortior, ergo<BR>
&nbsp;&nbsp;Dignus erat manicis, perfide Galle, tuis.<BR>
Talia religio suadet Romana, catena<BR>
&nbsp;&nbsp;Thuribuli longa fasque nefasque ligat.<BR>
Sed cultrum fugiamus; adest pius iste subulcus<BR>
&nbsp;&nbsp;Qui veterem putri glande replevit haram.<P>

<A NAME="ad amissam"></A><CENTER><B>AD AMISSAM</B></CENTER><BR>
Inter coelicolas . . quare ploramus ademptam . . <BR>
&nbsp;&nbsp;Laetior esse potes, purior esse nequis.<BR>
Respice amicitiam veterem, renovata sit opta,<BR>
&nbsp;&nbsp;Nec sine fida tibi corda dolere diu.<BR>
Saepe meam dextram, neque erat reiecta, tetendi,<BR>
&nbsp;&nbsp;Ultro tu mihi dam sit mora nulla, tuam.<P>

<A NAME="pax"></A><CENTER><B>PAX LATRONIBUS A LATRONIBUS DATA<BR>
AD DUDLEIUM STUARTUM</B></CENTER><P>

Desiderandus perpetuo bonis,<BR>
Cur urbem adisti verberibus nivis<BR>
&nbsp;&nbsp;Crebris gementem, amnesque canas<BR>
&nbsp;&nbsp;&nbsp;&nbsp;Et pelagus glacie subactum?<P>

Eheu! minores obstiterint domi<BR>
Quocunque tendas: gemmea vincula<BR>
&nbsp;&nbsp;Ligant potentes, barbarusque<BR>
&nbsp;&nbsp;&nbsp;&nbsp;Obtinuit procerum favorem.<P>

Plorent crematas agricolae casas,<BR>
Plorent inulti pectora fortium<BR>
&nbsp;&nbsp;Traiecta ferro; nonne pactum est<BR>
&nbsp;&nbsp;&nbsp;&nbsp;Ut quod habent habeant latrones?<P>

Inter loquaces curia seligit<BR>
Loquaciorem; quid prohibitas valet?<BR>
&nbsp;&nbsp;Abite, vos rerum scientes!<BR>
&nbsp;&nbsp;&nbsp;&nbsp;Eiiciunt dominos ministri.<P>

<A NAME="amicus"></A><CENTER><B>AMICUS MEUS, STRENUUS MILES, VULNERATUS</B></CENTER><BR>
Perfusa quanto sanguine Hyems tepet<BR>
Britannico de fonte! Virilium<BR>
&nbsp;&nbsp;Semper fuisti victimarum<BR>
&nbsp;&nbsp;&nbsp;&nbsp;Prodiga, Taurica Chersonese!<P>

Quis vulneratum deferet auribus<BR>
Nuper relictae celsum animi virum?<BR>
&nbsp;&nbsp;Pallebit ut coniux sub Haemo<BR>
&nbsp;&nbsp;&nbsp;&nbsp;Vipereo moritura morsu.<P>

Spes insusurret credula credulae<BR>
Iam iam reversurum edomito Scytha,<BR>
&nbsp;&nbsp;Iam iamque sanandum; salutem<BR>
&nbsp;&nbsp;&nbsp;&nbsp;Contulerit popularis aura.<P>

Equus sed idem non revehet domum,<BR>
Discerptus ille est sulphureo globo,<BR>
&nbsp;&nbsp;Restabat ante atque inter hostes<BR>
&nbsp;&nbsp;&nbsp;&nbsp;Solus eques, medius suorum.<P>

Plerosque mortis perpetuus sopor<BR>
Pressit: quibisdem cara parentium,<BR>
&nbsp;&nbsp;Quibusdam et ipsis cariora,<BR>
&nbsp;&nbsp;&nbsp;&nbsp;Nomina contremuere labro.<P>

Sublimiore, O Anglia, anhelitu<BR>
Nunquam attigisti culmina gloriae,<BR>
&nbsp;&nbsp;Nec fortiores militarunt<BR>
&nbsp;&nbsp;&nbsp;&nbsp;Sub ducibus magis imperitis.<P>

<A NAME="de rufa"></A><CENTER><B>DE RUFA IN NOVO-COMO</B></CENTER><BR>
Esuriens quondam puer usserat ora polenta,<BR>
&nbsp;&nbsp;Inque rotundo oculo salsa micabat aqua.<BR>
Nequicquam indomitos expirat hiatque vapores,<BR>
&nbsp;&nbsp;Nequicquam haud uno volvitur esca loco:<BR>
Rideri metuens Quoties meminisse parentis<BR>
&nbsp;&nbsp;Cogor, ait lacrymis lumina nostra madent.<BR>
Sic Rufa horrifico quam siphilis ederat igne,<BR>
&nbsp;&nbsp;Cur moreris nobis, filia cara, procul!<BR>
Filia! te duri non cessant flere Britanni,<BR>
&nbsp;&nbsp;Indignisque modis me pepulere foras!<BR>
Flet vetula; et videas triginta flere ministros,<BR>
&nbsp;&nbsp;Estque, decens luctum, sordida cuique cutis.<BR>
Quae venerem toties iecisse superbiit unam<BR>
&nbsp;&nbsp;Ut male damnosum iecerit illa canem!<BR>
Ploratus causam nemo dubitavit candem<BR>
&nbsp;&nbsp;Omnibus esse domi; naribus ille dolet;<BR>
Cruribus ille tumet mediis; hic fronte laborat,<BR>
&nbsp;&nbsp;Hic melius fixo vulnere cantor erit.<BR>
Tot quis tamque acres luctum producere morbos<BR>
&nbsp;&nbsp;Crederet? at multo teste paratus adest.<BR>
Cuinam adeo vehemens excanduit ira deorum<BR>
&nbsp;&nbsp;Ut tot mactatos iusserit esse sues?<BR>
Cuius amant tanto placari numina lardo<BR>
&nbsp;&nbsp;Ut vix invenias rure vel urbe satis?<BR>
At tacita observet veteres reverentia ritus,<BR>
&nbsp;&nbsp;Parcite, sitque piis haud ita pulla domus!   <P>

<A NAME="pax honesta"></A><CENTER><B>PAX HONESTA AUT NULLA</B></CENTER><BR>
Honore dignam qui patriam velit,<BR>
Leges tueri iuraque gentium<BR>
&nbsp;&nbsp;Certet, tyrannorum omne foedus<BR>
&nbsp;&nbsp;&nbsp;&nbsp;Rumpat amicitiasque temnat.<P>

Germaniarum discite principes,<BR>
Quanquam benigne accepimus hospitem,<BR>
&nbsp;&nbsp;Haud exteris nostri domandi<BR>
&nbsp;&nbsp;&nbsp;&nbsp;Sunt iuvenes: catuli ligentur<P>

Venaticorum qua sua pascua<BR>
Percurrit Albis; quaerite ibi domum;<BR>
&nbsp;&nbsp;Hercynia expectat, luporum<BR>
&nbsp;&nbsp;&nbsp;&nbsp;Vestraque, mox repetenda, nutrix.<P>

Parum decori si redeant duces,<BR>
At (clara quondam syrmate candido)<BR>
&nbsp;&nbsp;Pullata, deplorata, nunquam<BR>
&nbsp;&nbsp;&nbsp;&nbsp;Pax fragilem induerit coronam!<P>

<A NAME="qui"></A><CENTER><B>QUI NON INVENTUS</B></CENTER><BR>
Qui patriam sibi praetulerit, qui publica iura<BR>
Regibus, inventus non est, sero inveniendus.<P>

<A NAME="eugenia"></A><CENTER><B>EUGENIA NAPOLEONIS</B></CENTER><BR>
Eugeniam semel adspexi, crystallina tecta<BR>
&nbsp;&nbsp;Subter, ubi Ars varias contulit orbis opes.<BR>
Incessit pudibunda, silens; plebs ipsa silenti<BR>
&nbsp;&nbsp;Conticuit, steterat capta decore novo.<BR>
Anne adeo felix solium partita manebit?<BR>
&nbsp;&nbsp;Semper erit felix, nam proba semper erit.<BR>
Napoleo haud aliud pro fatis consulat astrum,<BR>
&nbsp;&nbsp;Haud alio Euxinas lumine lustret aquas.<BR>
Pro populis circa plorantibus, exule multo,<BR>
&nbsp;&nbsp;Altus Iustitiae verba loquatur Amor!<BR>
Materno hospitio nostri potiuntur amici<BR>
&nbsp;&nbsp;Et rure ante oculos quam venerentur habent;<BR>
Interea mihi Musa venit, placidamque puellam<BR>
&nbsp;&nbsp;Ut fuit, utque aderit saepe videnda, refert.<P>

<A NAME="ad cossuthum"></A><CENTER><B>AD COSSUTHUM ET BEMUM</B></CENTER><BR>
Gens clara ripas Danubii colit,<BR>
Semper fidelis regibus, imperj<BR>
&nbsp;&nbsp;Haud semper aequi; nunc resurgit<BR>
&nbsp;&nbsp;&nbsp;&nbsp;Impatienter avita virtus.<P>

Quicunque laudes diceret omnium<BR>
Quot extiterunt nobilioribus<BR>
&nbsp;&nbsp;Ibi triumphis, ante parcas<BR>
&nbsp;&nbsp;&nbsp;&nbsp;Praeferet Historiam Camaenas:<P>

Vix ipsa largis claudere paginis<BR>
Sperabit omnes. Huniadem unicum<BR>
&nbsp;&nbsp;Inter trecentos Musa amanter<BR>
&nbsp;&nbsp;&nbsp;&nbsp;Ausoniae pavitans sequetur.<P>

At non minores iam video aggredi<BR>
Regem insolentem; iam video supra<BR>
&nbsp;&nbsp;Victoriam cristas volare,<BR>
&nbsp;&nbsp;&nbsp;&nbsp;Sistere iam video, duorum.<P>

Cossuthe! primus iure locus tibi<BR>
Haud imperito milite cernitur<BR>
&nbsp;&nbsp;Et cive, nec longe remotum<BR>
&nbsp;&nbsp;&nbsp;&nbsp;Adspiciunt equitare Bemum.<P>

Valete, fluctus clara nigros super,<BR>
Fraterna belli sidera! gloriam<BR>
&nbsp;&nbsp;Qui contulerunt, dent utrique<BR>
&nbsp;&nbsp;&nbsp;&nbsp;Munera Dii meliora pacis!<P>

<A NAME="in imaginem"></A><CENTER><B>IN IMAGINEM BATTHIANII</B></CENTER><BR>
Cossutho minor unico inter omnes<BR>
Omni Istri regione, Batthiani!<BR>
Vultus obtueor tuos dolenter.<BR>
Sed qui sculptor imaginem excitavit?<BR>
Idem qui Periclem Iovemque finxit,<BR>
Et domus decus Atticae Minervam?<BR>
Quali morte, vir inclyte, occidisti!<BR>
Dedit carnifici nimis pudicum<BR>
Falsi Caesaris impudica coniux.<P>

<A NAME="canis urna"></A><CENTER><B>CANIS URNA</B></CENTER><BR>
O urna! nunquam sis tuo eruta hortulo<BR>
&nbsp;&nbsp;Fidele quae pectus tenes,<BR>
Nunquam excitandum blandientis vocibus<BR>
&nbsp;&nbsp;Aut flebili concors hero.<BR>
Acuta lingua quum puella intrat forem<BR>
&nbsp;&nbsp;Silere non docebitur,<BR>
Neque oricillam, duplici incurvus genu<BR>
&nbsp;&nbsp;Planoque acutam, subriges,<BR>
Saliensve post sedile, et inde porrigens<BR>
&nbsp;&nbsp;Trans colla narem frigidam,<BR>
Dabis oscula illa, nunc volenti, quae prius <BR>
&nbsp;&nbsp;Aliquantulum invito dabas.<BR>
Duae sepulchrum populi canae tegunt<BR>
&nbsp;&nbsp;Simul susurrantes super;<BR>
At, Pomero, harum lenia nulla murmura<BR>
&nbsp;&nbsp;Somnos uti prius iuvant:<BR>
Id haud necesse est; altior somnus premit<BR>
&nbsp;&nbsp;Quem laetus ignorat dies;<BR>
Nec mane nec meridie nec vesperi<BR>
&nbsp;&nbsp;Pellendus aut movendus est.<BR>
Nil aura verna, nil vox una blandior,<BR>
&nbsp;&nbsp;Nil proficit carmen meum.<BR>
Vale, hortule! aeternumque, Pomero, vale!<BR>
&nbsp;&nbsp;Sed, si datur, nostri memor!<P>

<A NAME="de tribus"></A><CENTER><B>DE TRIBUS PRAECIPUIS ORATIONIBUS</B></CENTER><BR>
Mercurius fuit usque suis malefidus alumnis;<BR>
&nbsp;&nbsp;Eloquium haud valuit cum probitate pari.<BR>
Aurea fracta vides ferro Demosthenis arma;<BR>
&nbsp;&nbsp;Pro rostris Tulli lingua cruenta silet.<BR>
Cossuthum patrio rex perfidus expulit Istro,<BR>
&nbsp;&nbsp;Angliaque ignavo suscipit hospitio.<BR>
Lingua diserta suas poenas dedit, altaque virtus<BR>
&nbsp;&nbsp;Addidit. <I>Et vetitum est, hic quoque, vera loqui?</I> <P>

<A NAME="consolatio"></A><CENTER><B>CONSOLATIO</B></CENTER><BR>
Noli flere; resuscitare noli,<BR>
Etsi iam licitum esset ingementi.<BR>
Si quaeris, quid agat, quia absit, edam.<BR>
Hunc adspexit Amor: tuo iacentem<BR>
In sinu; aggrediens repente, prima<BR>
Inter oscula Somnus occupavit.<BR>
Deterget lacrymas Amor, sepulchro<BR>
Per noctem gelido accubans, aitque<BR>
Quanquam hic possidet, ipse non relinquam.<P>

<A NAME="satis"></A><CENTER><B>SATIS</B></CENTER><BR>
Id satis est, placuisse tibi, te semper amasse;<BR>
&nbsp;&nbsp;Si possim, haud alio nomine clarus ero.<P></BLOCKQUOTE>

(There follows a selection of encomia written for Landor 
by his contemporaries)<P>

<BLOCKQUOTE>Quam bene sermones scripsisti ab <I>imagine</I> dictos,<BR>
&nbsp;&nbsp;Vita in imaginibus sed patet usque tuis.<BR>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;C. Dela Pryme<P>

Fortior est nemo quam tu, generose Savagi!<BR>
&nbsp;&nbsp;Nemo est Romano dignior ore loqui.<BR>
Rugbaeos igitur celebraberis inter alumnos<BR>
&nbsp;&nbsp;Quot sacer Aonia proluit amnis aqua.<BR>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;S. B.<P>

<CENTER><B>AD ILLUSTRISSIMUM VIRUM SAVAGIUM LANDOR</B></CENTER><BR>

Qualis procellis trux hiemalibus<BR>
Adauctus amnis transilit aggeres;<BR>
&nbsp;&nbsp;Prorumpit, in lucemque honestus<BR>
&nbsp;&nbsp;&nbsp;&nbsp;Grati animi rapiendus ardor.<P>

Nunc est canendum: sed potius tace;<BR>
Vel vela saltem turgida contrahe;<BR>
&nbsp;&nbsp;Nec lentus argumenta ducas<BR>
&nbsp;&nbsp;&nbsp;&nbsp;Tanta modis tenuata parvis.<P>

O grande munus! iam videor mihi<BR>
Flictus rotarum corripientium<BR>
&nbsp;&nbsp;Cursus, et hinnitus equorum,<BR>
&nbsp;&nbsp;&nbsp;&nbsp;Et cupida bibere aure plausus.<P>

Lyraeque vocem, quae trifidi iubar<BR>
Extinguit ignis, quae Iovis alitem<BR>
&nbsp;&nbsp;Sopore declinare suadet<BR>
&nbsp;&nbsp;&nbsp;&nbsp;Lumina lucidiora sole.<P>

O grande munus! carmina <I>Pindari</I><BR>
Poeta donat par mihi Pindaro!<BR>
&nbsp;&nbsp;Pro! gaudia insperata pectus<BR>
&nbsp;&nbsp;&nbsp;&nbsp;Oestro agitant: veniam, ruenti.<P>

Audaciores in numeros, date!<BR>
Satis superque est: pro! pudor! audeant<BR>
&nbsp;&nbsp;Garrire cornices, apertas<BR>
&nbsp;&nbsp;&nbsp;&nbsp;Rege avium quatiente pennas?<BR>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;J. Pitman<P>

Urbes Sicanas ut lubenter viserim<BR>
Amice Landor, et tecum et Theocrito,<BR>
Theocritus nam solus aequis passibus<BR>
Comes fuisset; mollibus facetiis,<BR>
Captis, receptis, invicem fallens viam<BR>
Per litus illud, illa aperta pascua,<BR>
Et nemora, et alta rupium cacumina,<BR>
Quae quondam amabat pervagari vesperi;<BR>
Neque ipse Cymodameiam, ut unice tuam<BR>
Aut ausus aut permissus esset insequi.<BR>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;Francis Hare
</BLOCKQUOTE></BLOCKQUOTE>
<HR>
<CENTER><TABLE  BORDER=0 CELLSPACING=15 CELLPADDING=0>
<TR>
	<TD><A HREF="landor.html">Landor</A>
	<TD><A HREF="neo.html">Neo-Latin</A>
	<TD><a href="index.html">The Latin Library</A>
	<TD><a href="classics.html">The Classics Homepage</A>
</TABLE></CENTER>
<BR>
</BODY>
</HTML>