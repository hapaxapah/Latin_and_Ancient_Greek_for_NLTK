<html>
	<head>
		<title>
			Frontinus: De Agrorum Qualitate
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>SEXTUS IULIUS FRONTINUS<br>DE AGRORUM QUALITATE 
</p>

<p class=border></P>


<p>
Agrorum qualitates sunt tres: una agri divisi et adsignati,
altera mensura per extremitatem conprehensi, tertia arcifini, qui nulla
mensura continetur. Ager ergo divisus adsignatus est coloniarum. Hic habet
condiciones duas: unam qua plerumque limitibus continetur, alteram qua
per proximos possessionum rigores adsignatum est, sicut in Campania Suessae
A&lt;u>runcae. Quidquid autem secundum hanc condicionem in longitudinem
est delimitatum, per strigas appellatur; quidquid per &lt;la>titudinem,
per scamna. Ager ergo limitatus hac similitudine decimanis et cardinibus
continetur. Ager per strigas et per scamna divisus et adsignatus est more
antiquo in hanc similitudinem, qua in provinciis arva publica coluntur.
Ager est mensura conprehensus, cuius modus universus civitati est adsignatus,
sicut in Lusitania Salma&lt;n>ticensibus aut Hispania citeriore Pala&lt;n>tinis
et in conpluribus provinciis tributarium solum per universitatem populis
est definitum. Eadem ratione et privatorum agrorum mensurae aguntur. Hunc
agrum multis locis mensores, quamvis extremum mensura conprehenderint,
in formam in modum limit&lt;ati> condiderunt.
</P>

<p>

Ager est arcifinius, qui nulla mensura continetur. Finitur
secundum antiquam observationem fluminibus, fossis, montibus, viis, arboribus
ante missis, aquarum divergiis et si qua loca ante a possessore potuerunt
optineri. Nam ager arcifinius, sicut ait Varro, ab arcendis hostibus est
appellatus: qui postea interventu litium per ea loca quibus finit terminos
accipere coepit. In his agris nullum ius subsicivorum intervenit. Subsicivum
est, quod a subsecante linea nomen accepit [subsicivum]. Subsicivorum genera
sunt duo: unum quod in extremis adsignatorum agrorum finibus centuria expleri
non potuit; aliud genus subsicivorum, quod in mediis adsignationibus et
integris centuriis intervenit. Quidquid enim inter IIII limites minus quam
intra clusum est fuerit adsignatum, in hac remanet appellatione, ideo quod
is modus, qui adsignationi superest, linea cludatur et subsecetur. Nam
et reliquarum mensurarum actu quidquid inter normalem lineam et extremitatem
interest subsicivum appellamus.
</P>

<p>

Est et ager similis subsicivorum condicioni extra clusus
et non adsignatus; qui si rei publicae populi Romani aut ipsius coloniae,
cuius fine circumdatur, sive peregrinae urbis aut locis sacris aut religiosis
a&lt;ut> quae ad populum Romanum pertinent datus non est, iure subsicivorum
in eius qui adsignare potuerit remanet potestate.
</P>

<p>

Ager extra clusus est &lt;et> qui int&lt;er> finitimam
lineam et centurias interiacet; ideoque extra clusus, quia ultra limites
finitima linea cludatur.
</p>
<div class="footer">
	<p>
		<a href="/frontinus.html">Frontinus</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY></HTML>