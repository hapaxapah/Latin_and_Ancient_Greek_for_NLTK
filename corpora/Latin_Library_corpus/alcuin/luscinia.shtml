<html>
	<head>
		<title>
			Alcuin: de Luscinia
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>DE LUSCINIA
</p>

<p class=border></P>

<p>
Quae te dextra mihi rapuit, luscinia, ruscis,<br>
illa meae fuerat invida laetitiae.<br>
Tu mea dulcisonis implesti pectora musis,<br>
atque animum moestum carmine mellifluo.<br>
Qua propter veniant volucrum simul undique coetus<br>
carmine te mecum plangere Pierio.<br>
Spreta colore tamen fueras non spreta canendo.<br>
Lata sub angusto gutture vox sonuit, <br>
dulce melos iterans vario modulamine Musae,<br>
atque creatorem semper in ore canens.<br>
Noctibus in furvis nusquam cessavit ab odis,<br>
vox veneranda sacris, o decus atque decor.<br>
Quid mirum, cherubim, seraphim si voce tonantem<br>
perpetua laudent, dum tua sic potuit?
</p>

<p class=border></P>

<p>
<table border=0 cellspacing=15 cellpadding=0 align=Center>
<tr>
	<td><a href="/alcuin.html">Alcuin</a>	
	<td><a href="/christian.html">Christian Latin</A>
	<td><a href="/index.html">The Latin Library</A>
	<td><a href="/classics.html">The Classics Page</A>
</TABLE>
</p>
</body></html>