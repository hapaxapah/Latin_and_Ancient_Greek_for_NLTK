<html>
	<head>
		<title>
			[Fredugis]: Cella Alcuini
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>[FREDUGIS] CELLA ALCUINI
</p>

<p class=border></P>

<p>
O mea cella, mihi habitatio dulcis, amata,<br>
semper in aeternum, o mea cella, vale.<br>
Undique te cingit ramis resonantibus arbos,<br>
silvula florigeris semper onusta comis.<br>
Prata salutiferis florebunt omnia et herbis,<br>
quas medici quaerit dextra salutis ope.<br>
Flumina te cingunt florentibus undique ripis,<br>
retia piscator qua sua tendit ovans.<br>
Pomiferis redolent ramis tua claustra per hortos,<br>
lilia cum rosulis candida mixta rubris.<br>
Omne genus volucrum matutinas personat odas,<br>
atque creatorem laudat in ore deum.<br>
In te personuit quondam vox alma magistri,<br>
quae sacro sophiae tradidit ore libros.<br>
In te temporibus certis laus sancta tonantis<br>
pacificis sonuit vocibus atque animis.<br>
Te, mea cella, modo lacrimosis plango camenis,<br>
atque gemens casus pectore plango tuos.<br>
Tu subito quoniam fugisti carmina vatum,<br>
atque ignota manus te modo tota tenet.<br>
Te modo nec Flaccus nec vatis Homerus habebit,<br>
nec pueri musas per tua tecta canunt.<br>
Vertitur omne decus secli sic namque repente<br>
omnia mutantur ordinibus variis.<br>
Nil manet aeternum, nihil immutabile vere est.<br>
Obscurat sacrum nox tenebrosa diem,<br>
decutit et flores subito hiems frigida pulcros,<br>
perturbat placidum et tristior aura mare.<br>
Quae campis cervos agitabat sacra iuventus<br>
incumbit fessus nunc baculo senior.<br>
Nos miseri, cur te fugitivum, mundus, amamus?<br>
Tu fugis a nobis semper ubique ruens.<br>
Tu fugiens fugias, Christum nos semper amemus.<br>
Semper amor teneat pectora nostra dei.<br>
Ille pius famulos diro defendat ab hoste<br>
ad caelum rapiens pectora nostra, suos.<br>
Pectore quem pariter toto laudemus, amemus.<br>
Nostra est ille pius gloria, vita, salus.
</p>

<p class=border></P>

<p>
<table border=0 cellspacing=15 cellpadding=0 align=Center>
<tr>
	<td><a href="/alcuin.html">Alcuin</a>	
	<td><a href="/christian.html">Christian Latin</A>
	<td><a href="/index.html">The Latin Library</A>
	<td><a href="/classics.html">The Classics Page</A>
</TABLE>
</p>
</body></html>