<html>
	<head>
		<title>
			Nicolai Borbonii<
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>
NICOLAI BORBONII<br>
<span style="font-size: 80%;">(1503-1550)</SPAN><br>
Vandoperani Ferraria.
</p>

<p class=pagehead>
Petri Rosseti Po&euml;t&aelig; Laureati in Ferrariam<br>
N. BORBONII Distichon.
</p>

<p class=pagehead>
Aurum habeant alij, argentumque et rara metalla:<br>
BORBONIVS ferrum cuderit ipse, probo.
</p>

<p class=pagehead>
N. BORBONII VANDOPERANI FERRARIA.<br>
Quam scripsit annum agens XIIII
</p>

<p class=border></P>

<p>
1. Nox hyemalis erat, densis obscura tenebris,<br>
2. A&euml;re commoto, pluuiosaque flantibus austris,<br>
3. Cum defessa sopor mea membra profundus haberet:<br>
4. Ecce mihi in somnis offert se Mulciber atro<br>
5. Terribilis uultu, uelut &egrave; fornace reuertens,<br>
6. Perfusus sudore artus, ferrugine crinem,<br>
7. Puluerea facie atque oculis flammantibus horrens:<br>
8. Treis secum famulos immania corpora habebat,<br>
9. Nudos membra, atque unoculos , uulgoque Cyclopas<br>
10. Recte appellatos, Steropes &agrave; fulgure, Brontes<br>
11. A tonitru, nomen sortitur ab igne Pyragmon:<br>
12. His comitatus erat, cum me somno usque grauatum<br>
13. Talibus increpuit: Puer (inquit) inique, patrisque;<br>
14. Immemor et patriae, cur tempus segniter istud<br>
15. Conteris? Et pulchrum sine fructu prodigis aeuum?<br>
16. Et patris interea retices nomenque, decusque,<br>
17. Ingeniumque tui fabros qui in pace gubernat<br>
18. Accingitque suos ad opus, moderatur, alitque<br>
19. Prouidus, et laetus sua reddere praemia cuique:<br>
20. Infelix patrij cur non reminisceris agri?<br>
21. Vnde tibi haec nemorum tam dira obliuio? Quae te<br>
22. Aequaleisque simul toties, mixtasque puellas<br>
23. Ludenteis habuere? Omnis cum frondibus arbos<br>
24. Luxuriat, uarijsque adrident floribus agri?<br>
25. Num fontem et riuos per amoena uireta fluenteis,<br>
26. Queis sine tota tui patris Ferraria friget,<br>
27. Num loca es oblitus, queis diuum lumina gaudent?<br>
28. Quaeque homines mage miranturque Thessala Tempe?<br>
29. Quam suum et Elysium manes? Clementia coeli<br>
30. Illhic tanta, et fertilitas, et copia rerum:<br>
31. Siccine contemnis patriam, patriosque penates,<br>
32. Infelix puer? Haec Musis dignissima sedes<br>
33. Incelebris semper, semperque ignota iacebit?<br>
34. Audi agendum, quae pauca tibi curanda relinquo:<br>
35. Si sapis haec memori mea pectore dicta reconde:<br>
36. Est scribenda tibi Ferraria carmine, cunctis<br>
37. Quo ferri ignaris ars innotescat habendi:<br>
38. Ferri, inter tanta multa metalla bonique malique<br>
39. Fructum et perniciem, uitam exitiumque ferentis:<br>
40. Quippe rudis tellus incultaque scinditur illo,<br>
41. Aptaque fit segetes homini praebere quotannis:<br>
42. Plantaeque et uites omni squalore resecto<br>
43. Annua cum folijs iuuenescunt dona ferentes.<br>
44. Ferro aedes tolluntur, et aspera saxa secantur.<br>
45. Humanos omneis ferrum conducit ad usus:<br>
46. Illo etiam ad caedes hominum et funebria bella,<br>
47. Vindictamque et iter mortis praesentius atrae<br>
48. Vtimur excusso tormentis, atque lacertis,<br>
49. Pennatoque etiam: nullum non robore ferri<br>
50. Patratur facinus, uis, stuprum, furta, rapinae:<br>
51. Nec tamen in culpa est ferrum, set caeca libido<br>
52. Impietasque hominum insignis, qui sponte ruentes<br>
53. In scelus omne, nouos astus artesque nocendi<br>
54. Inducunt, furijs genijsque hortantibus atris.<br>
55. Quod si forte neges nobis parere superbus,<br>
56. Nosti quid patrijs mea possit in aedibus ira,<br>
57. Expertus satis es nostrum dudum ipse furorem,<br>
58. (Si memores) tua cum flamma Bacchante cremaui<br>
59. Carmina, flagraruntque domus pia tecta paternae<br>
60. Funditus, atque ubi nunc Ferraria cresceret herba,<br>
61. Ni pius aetherei uetuisset rector Olympi,<br>
62. Deuictus lachrymisque tuis et amore parentis.<br>
63. Audistin'quae te iandudum scire uolebam?<br>
64. Dixit, et in densas noctis se condidit umbras<br>
65. Cum famulis. Animo fuerat quae dicta uoluto,<br>
66. Attonitus tanto monitu, et parere iubenti<br>
67. Constitui, idque hodie, neque enim rem longius istam<br>
68. Differri patiar, non quod tua Mulciber arma<br>
69. Vel tonitrum metuam tempestatesque sonoras:<br>
70. At quia sopitum iuuat hoc recreare parumper<br>
71. Ingenium, et me tollere humo, atque adsuescere Musis,<br>
72. Et puerilem animum inflammare, et ludere uersu.<br>
73. Accingor, Tu summe faue pater optime rerum,<br>
74. Qui solus potis es nutu imperioque fauere,<br>
75. Nempe deus, puero uires mentemque ministra.<br>
76. VANDOPERAE locus est cuius Ferraria nomen,<br>
77. Incumbens Bars&aelig; fluuio, septusque uiretis,<br>
78. Haud procul &agrave; turri, quam quondam Vandala pubes<br>
79. Struxit, ut historiae et ueterum monimenta loquuntur:<br>
80. Hinc et Vandoper&aelig; facta adpellatio terrae:<br>
81. Hic nostra est (inquam) Ferraria: pr&aelig;sidet illi<br>
82. BORBONIVS genitor, pia quem mihi numina seruent:<br>
83. Is primum perquirit eos qui c&aelig;dere ligna<br>
84. Et sudare diu, et norunt uibrare securim.<br>
85. Conducti in syluam ueniunt, hic fissile Robur<br>
86. Diuiditur cuneis, Acer, Ornus, Fraxinus, Ilex,<br>
87. Et Picea, et Fagus ueterum altrix, ingemit EchÚ<br>
88. Per syluam, struibus late loca plena tumescunt.<br>
89. Qui uero catus est lignator, quercubus omnis<br>
90. Abstinet, et Larice indomita, Buxoque rebelli,<br>
91. Quandoquidem his carbo semper sit inutilis, et qui<br>
92. Accensus crepitat lauri instar, et exilit ardens,<br>
93. Mox moritur, frigescit opus, faber aestuat ira.<br>
94. Postquam magna satis lignorum copia uisa est,<br>
95. Est gens syluestris tenuisque et paupere cultu,<br>
96. Sorte sua contenta tamen, patiensque laborum:<br>
97. Hi quadam  quasi censura ac ratione recensent<br>
98. Lignatoris opus, seriatimque omnia lustrant,<br>
99. Et numero accipiunt, nec uel fallantur in ipso<br>
100. Reddendo carbone patri, ne uel pater illis<br>
101. Plus pendat quam sint meriti: dein quisque patentem<br>
102. Vestigat sedem, prorsumque humore carentem,<br>
103. Nam bene non coquitur carbo tellure in aquosa,<br>
104. Set fugit in cineres: quo fit sibi summa locorum<br>
105. Eligat ut prudens: sua sicco denique credat<br>
106. Ligna solo, qui deinde pyram lateque patentem<br>
107. Congeriem fruit et patula radice rotundam,<br>
108. Culmine pyramidi similem, mox fronde uirenti<br>
109. Faginea quernaque tegit, cineresque nigranteis<br>
110. Et pingues spargit, nec tum obruta ligna patescunt,<br>
111. Atque ubi tempus adest quo uult immittere flammam,<br>
112. Rima latet subtus certa atque angusta, subestque<br>
113. Hac iter in medium struis, atque hac mittitur ignis.<br>
114. Mox iterum rima haec folijs terraque tenaci<br>
115. Vndique stypatur, uento uia nulla, nec aurae<br>
116. Linquitur, ipse intus frustra permurmurat ignis<br>
117. Aera disquirens, magnoque fragore minatur.<br>
118. Hinc simul erumpunt tanta caligine fumi,<br>
119. Tam graue spirantes, quam qui de faucibus Orci:<br>
120. Aut illi, quos (ut fama est) perterritus olim<br>
121. Misit in Alciden Cacus Vulcania proles,<br>
122. Raptor Auentino iamiam moriturus in antro.<br>
123. Huic operi septem sols totidemque necesse est<br>
124. Imperidat noctes uigilans, imbresque futuros<br>
125. Praecauerat, flatusque Austri coelique figuram<br>
126. Obseruet Pliadasque nihil pigra plaustra Bootis<br>
127. Hunc fallunt, nihil hunc fallit nimbosus Orion:<br>
128. Instabilem Lunae faciem percallet ad unguem.<br>
129. Interea coquitur carbo, ipse subinde quiescit<br>
130. Carbonarius: hunc coniunx ubi Martius ales<br>
131. Praecinuit lucem, uisit, soletur ut aegrum,<br>
132. Alliaque et cepas adfert oleumque, salemque,<br>
133. Atque cadum uilli plenum, pinguemque suillam:<br>
134. Haec etiam noctes aliquot plerunque marito<br>
135. Cum fesso uigilat, nec pernoctare grauatur<br>
136. Vna, pulmentumque coquens, renouansque cubile,<br>
137. Euerrensque casam, hanc humilem sibi strauerat ante:<br>
138. Hanc habitat laetus, laeta cum coniuge, ibique<br>
139. Coenitat, &agrave; coena fabellas audit, et utrem<br>
140. Inflat, praerudibusque modos integrat agresteis<br>
141. Articulis: stupefactarum tum densa ferarum<br>
142. Agmina conueniunt, hominemque audire canentem<br>
143. Syluestrem Musam (dictu mirabile) gaudent:<br>
144. Capreoli, ceruique leues, damaeque fugaces,<br>
145. Raptoresque lupi, uillisque horrentibus ursi,<br>
146. Et uulpes, curuisque timendi dentibus apri,<br>
147. Arrectis omnes mirabundae auribus astant,<br>
148. concordesque ferae, et cantu fera pectora mulcent:<br>
149. Non secus ac lenissetigres Rhodopeius Orpheus<br>
150. Amphion ue sono blandae testudinis olim<br>
151. Dicitur, et lapides duxisse in moenia duros.<br>
152. Quin etiam nigris cum pallet nubibus aer,<br>
153. Cum tenebris media obscuris in nocte perhorret<br>
154. Telluris facies, tunc exaudire luporum<br>
155. Caecorum rabiem solet, et diros ululatus:<br>
156. Deniqud ramatim uolitant lugubre canentes<br>
157. Foeda et lucifugae uolucres, striduntque per umbram.<br>
158. Ille nihil motus, comprensa lampade, diuos<br>
159. Inuocat, et sanctum Christi super omnia nomen,<br>
160. Adgrediturque feras: fugiunt, perque inuia lustra<br>
161. Attonite sua tecta petunt, notasque cauernas.<br>
162. Quid memorem fossas et retia, se quibus ille<br>
163. Cum libet exercet? Ceruus se hic implicat, illhic<br>
164. Incidit in fossam uulpes male uafra, lupusque<br>
165. Pernicies ouium, aeternus pastoribus hostis.<br>
166. Quid modulos auium dicam, quos tempore uerno<br>
167. Audire est operae pretium: Philomela serenam<br>
168. Flet noctem, ramoque sedens quos forte uiator<br>
169. Astraxit, queritur foetus, et flebile carmen<br>
170. Integrat, et moestis implet nemus omne querelis.<br>
171. felix uulgus nimium, sua si bona norit,<br>
172. Aerumnasque graues animo tolerauerit aequo.<br>
173. uulgus fucis longe felicius illis<br>
174. Qui nos compilant, et quos immanis habendi<br>
175. Est amor argenti, quos mundi gloria uexat,<br>
176. Qui carnis desiderium sensumque sequuntur,<br>
177. Qui spernunt inopes, condemnant uera locutos.<br>
178. gens, o cunctis Erebi dignissima poenis:<br>
179. Quid nostro hoc seclo, quid tempore spurcius isto?<br>
180. Nempe gregem summa debent qui pascere cura,<br>
181. Doctrinaque decet quos praelucere popello,<br>
182. Ii uerum ignorant, uiolant, gaudentque rapinis:<br>
183. Egregie imponunt nobis, animalia uentris,<br>
184. Et portenta hominum, qui foedo mascula miscent<br>
185. Corpora concubitu, et uetitis complexibus ardent.<br>
186. Quis dormire Orcum dubitet? Qui talia monstra<br>
187. Non uoret? O homines, o fors, o tempora nostra,<br>
188. furor irati et comptenti numinis: o quam<br>
189. Multas tecum animas pessum das foeda meretrix<br>
190. Purpurea: o infelix seclum, o lachrymabilis aetas<br>
191. Ferrea, uel ferro peior quia durior ipso.<br>
192. Quo rapior demens? Quo me furor impulit? Ad rem<br>
193. Vt redeam, septem interiectis carbo diebus<br>
194. Percoctus trahitur, fumusque ignisque residunt:<br>
195. Tum pyra detegitur rastris, mutata uideres<br>
196. Ligna, ut quae fuerant paulo prius humida et alba,<br>
197. Arida et atra patent, nec sunt tamen igne minuta,<br>
198. Tanta manent, solumque nouum sortita colorem<br>
199. Ingegniumque nouum: superest auriga repente<br>
200. Adcurrat, (nam carboni nocet imber) equisque<br>
201. Adiunctis plaustro uectet sub tecta fabrorum.<br>
202. De carbone satis: Nunc de fossoribus ordo<br>
203. Postulat ut dicam, set qu&aelig; puer ipse notaui.<br>
204. Ii sunt qui cura multa multoque labore<br>
205. Materiem ferri effodiunt, et uiscera terr&aelig;<br>
206. Ictibus inuadunt crebris, uenasque requirunt<br>
207. Abstrusas, tornoque trahunt et fune sub auras.<br>
208. Quod si forte roges, quanam cognoscitur arte<br>
209. Materiem qu&aelig; terra habeat, ferrique fodinam<br>
210. Contineat: norunt pueri, nouÍre bubulci,<br>
211. Indicat ipsa soli facies subrufa, nec usquam<br>
212. Tam regio infelix ferrum qu&aelig; non ferat ulla est.<br>
213. At qu&aelig; materies solita est excellere, disce.<br>
214. Pondere qu&aelig; grauis est, sulumque imitata colorem <br>
215. Emicat, haec certa est, haec raro fusa fefellit:<br>
216. Hinc tibi fertilitas ferri promittitur ingens.<br>
217. Qu&aelig; uero leuis est pallensque absumitur igni<br>
218. Persimilis limo, et fornaci congerit atram<br>
219. Colluuiem, missa frustra de follibus aura.<br>
220. Denique materies omnis de more lauanda est,<br>
221. Et qu&aelig; crassa nimis, qu&aelig;que indigesta uidetur<br>
222. Subijcitur prunis, coquitur, contusa minutim<br>
223. Abluitur lymphis apto currentibus alueo,<br>
224. Hinc ad fornacis radicem et limina fertur.<br>
225. Quadrata est ingens Bars&aelig; prope fluminis undam<br>
226. Infabricata quidem moles, quam nomine dicunt<br>
227. Fornacem, structa est saxis uulgaribus, intus<br>
228. Sunt silices duri, quibus est mirabile robur<br>
229. Visque resistendi flabris ignique uoraci:<br>
230. Hic gemini folles &agrave; tergo immania spirant<br>
231. Terga boum, uibrante rota, quam uersat aquarum<br>
232. Impetus adsidue, motantur, flantque uicissim,<br>
233. Et flant, et reflant, alternis motibus &aelig;qui.<br>
234. Adcubat hÓc Fusor, sic illum nomine dicunt,<br>
235. Excipit hic solers massam, quod fusile ferrum<br>
236. Dicitur, atque regit uentos, lituisque prehensis<br>
237. Ferreis emungit squamas, et perdomat ignes:<br>
238. Seligit impurum puro, noctesque diesque<br>
239. Peruigilans, homo durus, et omnia ferre paratus:<br>
240. Hunc uix sesquihoram toto dormire bimestri <br>
241. Continuum esse nefas perhibent, quo tempore fornax<br>
242. Visceribus manet integris, follesque supersunt<br>
243. Fortes, qui fessis succurrant fratribus, et qui<br>
244. Fornacem renouent, atque ignis ut acrior instet:<br>
245. Hic riuis fluitat ferrum, s&aelig;uoque boatu<br>
246. Stricturas uomit, et piceo cum turbine flammas,<br>
247. Ingenteisque globos, quos lambere sydera credas:<br>
248. Haud aliter qu&agrave;m sulphureis ardoribus Aetna<br>
249. Cum fessum latus incassum sub pondere tanto<br>
250. Nititur Enceladus motare, atque impos anhelat,<br>
251. Fit tonitru, exuperant flamm&aelig;, circunfremit &aelig;quor.<br>
252. Carbonem interea qui materiemque ministret<br>
253. Fornaci, simul ac uasto decreuit hiatu,<br>
254. Fusori comes est, is in ipso culmine custos<br>
255. Vir stabulat uigilax, uultuque habituque Charonti<br>
256. Persimilis, qui cum artifices qui plurima fingunt<br>
257. Vasa luto primum tornatim: denique formis<br>
258. Infundunt ferrum: quin et (mirabile uisu)<br>
259. Bombardas conflant, ita enim monstra illa uocantur,<br>
260. D&aelig;monis inuentum stygij, furor iraque dium.<br>
261. Mulciber his primos dum Teuthonas instruit armis:<br>
262. Atque pilas, quibus et muri quatiuntur, et urbes<br>
263. Aequantur turresque solo, robusta teruntur<br>
264. Corpora, flammiferi nimirum fulminis instar<br>
265. H&aelig;c tormenta uolant, referuntque tonitrua bombo.<br>
266. Exin massa recens qu&aelig; de fornace petita est,<br>
267. Germanum ferrum nondum meret illa uocari:<br>
268. Est igitur qui mox recoquat, uastaque secundo<br>
269. Fornace emendet, faciatque plicatile ferrum<br>
270. Congestum in globulos: succedunt protinus acres<br>
271. Ipsum qui extenuent poliantque his ferreus ille<br>
272. Malleus est ingens, quem maxima tollit aqu&aelig; uis.<br>
273. Calfaciunt iterum impigri, uersantque per ignes<br>
274. Forcipibus duris ferrum, candensque paratis<br>
275. Immergunt lymphis: Chalybes imitantur, apud quos<br>
276. Bilbilis est amnis, qui ferrum temperat, et qui<br>
277. Ductilius reddit, fabricandisque ensibus aptum.<br>
278. Perdomitum flammis rapiunt, portantque sub ictus<br>
279. Terrificos, quibus et regio strepit omnis, et aether,<br>
280. Et montes circum, et late nemora alta resultant.<br>
281. Mirifice hic massam extendi, ducique uideres<br>
282. In tenues longasque trabes, ceram esse putares.<br>
283. Egregie uero contusum et rite politum<br>
284. Officium patris est &aelig;qua perpendere lance<br>
285. Exacta hebdomade. Adcurrunt lignator et un&agrave;<br>
286. Carbonarius, et fossor, fusorque fabrique:<br>
287. Conueniunt hilares omnes, ut certa laborum<br>
288. Pr&aelig;mia percipiant, contenti &agrave; patre recedunt.<br>
289. Is ne quem imprudens fraudet mercedis honore,<br>
290. Scripta habet in libro rationum cuncta suorum<br>
291. Nomina, se falli non uult, nec fallere quenquam:<br>
292. Sic habet in promptu quod quisque labore meretur<br>
293. Vt digitos unguesque suos: glomerantur in unum<br>
294. Mox illi aere graues, exhaustaque membra labore<br>
295. Solantur dapibus, ludo uinoque calescunt:<br>
296. Pr&aelig;bibit hic socio rodenti turpiter ossa,<br>
297. Ille iacet somno pressus, uinoque sepultus,<br>
298. Mixta uomens misero ac eructans allia Baccho:<br>
299. Implentur clamore aedes, confusa profecto <br>
300. Colluuio, simul hic omnes uario ore loquuntur:<br>
301. Hic cernas Lapithas, pateras cursare, manusque,<br>
302. Subuerti mensas, effundi saepe cruorem:<br>
303. Sic post uina solet saeuire ignobile uulgus:<br>
304. Ac ita fit tendem, ut quod uel sudoribus illi<br>
305. Nocturnis peperere sibi, peperere diurnis,<br>
306. Hauriat una dies, et multa sequatur egestas.<br>
307. Quid mirum? Procerum uitam moresque sequuntur,<br>
308. Sopitis etenim sic grex pastoribus errat.<br>
309. Ne tamen hic peccem, sopitos dicere nolim<br>
310. Esse istos uentres, nam quid uigilantius illis<br>
311. Redditu in augendo, defendendisque suarum<br>
312. Rerum imposturis? Inculcandisque popello<br>
313. Deliramentis hominum, tricisque dolisque?<br>
314. me imprudentem nimium, cur talia dico?<br>
315. Inconsultus homo temere molitur, et audet<br>
316. Omnia, prudentem facti non poenitet unquam:<br>
317. Horrida nil timeo metuendae fulmina Lernae,<br>
318. Nil metuo longas graueolentis carceris umbras,<br>
319. Nil metuo flammam, qualem nec Mulciber unquam<br>
320. Viderit: o miserum atque infaucto sydere natum<br>
321. Borbonium, o miserum puerum, quid uera profarsi?<br>
322. Cur non dissimulas? Cur tam libera lingua est?<br>
323. Cur non conniues? Cur non blandiris ubique?<br>
324. Cur non das operam lucrando stulte fauori<br>
325. Istorum procerum? Cur non te respicis ipsum?<br>
326. Cur non Hippocrati, cur non das legibus amens<br>
327. Humanis operam, utpossis euadere diues?<br>
328. Viuere securus, preciosa ueste nitere?<br>
329. me infelicem puerum, quem nulla cupido<br>
330. Vexat opum, quem nullus amor sceleratus habendi<br>
331. Sollicitat: satis est Virtus, satis unica Virtus:<br>
332. Vna satis Virtus, et mens sibi conscia recti:<br>
333. Praeterit ut uentus mundi illectantis imago,<br>
334. Transuersosque agit, et secie deludit inani.<br>
335. Hactenus est perstricta breui Ferraria tractu:<br>
336. Multa ego de ferro prudens miranda reliqui,<br>
337. Plurima subticui, quae prouectum ipsa poetam<br>
338. Poscere sunt mihi uisa, et sesquipedalem uolumen:<br>
339. Quod lusi pueris lusi, meliora supersunt<br>
340. Quae premimus, nec (spero) bonis ingrata futura.<br>
341. Interea sciolique susurronesque nefandi,<br>
342. Qui cum nil praestare queant, aliena reprendunt,<br>
343. Arcadica peduces, et pondus inutile terrae,<br>
344. Rumpantur, patremque suum te Zoile uisant.<br>
345. Vos igitur pueri per summum obsecro tonantem,<br>
346. (Qui natum in terras coelo demisit ab alto,<br>
347. ut nos mortifera primorum labe parentum<br>
348. Ablueret foedos. Et libertate bearet:<br>
349. Vtque suo nostras animas &agrave; faucibus Orci<br>
350. Sanguine seruaret moriens, coeloque locaret,<br>
351. Et faceret reges, fidei per nobile donum.)<br>
352. Vos (inquam) o pueri ueniam date, parcite uestro<br>
353. BORBONIO, paruumque boni et puerile poema<br>
354. Consulite, haec fuerint nostrae praeludia Musae.
</p>
<p class=border></P>
<p>
<table border=0 cellspacing=15 cellpadding=0 align=CENTER>
<tr>
	<td><a href="neo.html">Neo-Latin</A>
	<td><a href="index.html">The Latin Library</A>
	<td><a href="classics.html">The Classics Page</A>
</TABLE>
</P>
</BODY>
</HTML>