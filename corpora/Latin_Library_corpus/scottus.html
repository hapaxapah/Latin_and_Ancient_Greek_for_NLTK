<HTML><HEAD>
<TITLE>Sedulius Scottus</TITLE>
</HEAD>
<BODY BACKGROUND="back4.jpg" BGCOLOR="#FFFFFF">
<BR>
<CENTER><FONT SIZE=6><FONT COLOR="000l38">Sedulius Scottus</FONT></CENTER><FONT Size=4>
<P>
<HR>
<HR>
<P>
<FONT size=4>
<BLOCKQUOTE><BLOCKQUOTE>
<B>Ad Hartgarium</B>
<P>
Nunc viridant segetes, nunc floret germine campi,<BR>
nunc turgent vites, est nunc pulcherrimus annus,<BR>
nunc pictae volucres permulcent ethera cantu,<BR>
nunc mare, nunc tellus, nunc celi sidera rident.<P>
At non tristificis perturbat potio sucis,<BR>
cum medus atque Ceres, cum Bacchi munera desint,<BR>
heu -- quam multiplicis defit substantia carnis,<BR>
quam mitis tellus generat, quam roscidus ether.<P>
Scriptor sum (fateor), sum musicus alter et Orpheus,<BR>
sum bos triturans, prospera quaeque volo.<BR>
Sum vester miles sophie preditus armis;<BR>
pro nobis nostrum, Musa, rogato patrem.
<P>
<HR>
<P>
<B>Apologia pro vita sua</B>
<P>
Aut lego vel scribo, doceo scrutorve sophiam:<BR>
obsecro celsithronum nocte dieque meum.<BR>
Vescor, poto libens, rithmizans invoco Musas,<BR>
dormisco stertens: oro deum vigilans.<BR>
Conscia mens scelerum deflet peccamina vitae;<BR>
parcite vos misero, Christe Maria, viro.
<P>
<HR>
<P>
<B>Contra Plagam</B>
<P>
Libera plebem tibi servientem, <BR>
ira mitescat tua, sancte rector,<BR>
lacrimas clemens gemitusque amaros<BR>
respice, Christe.<P>
Tu pater noster dominusque celsus,<BR>
nos tui servi sumus, alme pastor,<BR>
frontibus nostris rosei cruoris<BR>
signa gerentes.<P>
Infero tristi tibi quis fatetur?<BR>
Mortui laudes tibi num sacrabunt?<BR>
Ferreae virgae, metuende iudex,<BR>
parce, rogamus.<P>
Non propinetur populo tuoque<BR>
nunc calix irae, meriti furoris:<BR>
clareant priscae miserationes --<BR>
quaesumus, audi.<P>
Deleas nostrum facinus, precamur,<BR>
nosque conserva, benedicte princeps,<BR>
mentium furvas supera tenebras,<BR>
lux pia mundi.<P>
Sancte sanctorum, dominusque regum,<BR>
visitet plebem tua sancta dextra,<BR>
nos tuo vultu videas serenus,<BR>
ne pereamus.
</BLOCKQUOTE></BLOCKQUOTE>
<HR>
<HR>
<TABLE BORDER=0 CELLSPACING=15 CELLPADDING=0 ALIGN=Center>
<TR>
	<TD><A HREF="medieval.html">Medieval Latin</A>
	<TD><a href="index.html">The Library</A>
	<TD><a href="classics.html">The Classics Homepage</A>
</TABLE>
</BODY></HTML>