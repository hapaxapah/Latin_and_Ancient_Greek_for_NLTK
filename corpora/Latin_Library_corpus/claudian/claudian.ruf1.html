<html>
	<head>
			<title>Claudian:  In Rufinum I</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>CLAUDI CLAUDIANI IN RUFINUM LIBER PRIMUS

</p>

<p class=border></P>

<p>
<b>Praefatio I</B>
</p>

<p>
Phoebeo domitus Python cum decidit arcu<br>&nbsp;&nbsp;&nbsp;&nbsp;&nbsp;membraque Cirrhaeo fudit anhela iugo,<br>qui spiris tegeret montes, hauriret hiatu<br>&nbsp;&nbsp;&nbsp;&nbsp;&nbsp;flumina, sanguineis tingeret astra iubis,<br>iam liber Parnasus erat, nexuque solutum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>&nbsp;&nbsp;&nbsp;&nbsp;&nbsp;coeperat erecta surgere fronde nemus,<br>concussaeque diu spatiosis tractibus orni<br>&nbsp;&nbsp;&nbsp;&nbsp;&nbsp;securas uentis explicuere comas,<br>et qui uipereo spumauit saepe ueneno<br>&nbsp;&nbsp;&nbsp;&nbsp;&nbsp;Cephisos nitidis purior ibat aquis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>10</FONT><br>omnis 'io Paean' regio sonat, omnia Phoebum<br>&nbsp;&nbsp;&nbsp;&nbsp;&nbsp;rura canunt, tripodas plenior aura rotat,<br>auditoque procul Musarum carmine dulci<br>&nbsp;&nbsp;&nbsp;&nbsp;&nbsp;ad Themidis coeunt antra seuera dei.<br><p>Nunc alio domini telis Pythone perempto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>15</FONT><br>&nbsp;&nbsp;&nbsp;&nbsp;&nbsp;conuenit ad nostram sacra caterua lyram,<br>qui stabilem seruans Augustis fratribus orbem<br>&nbsp;&nbsp;&nbsp;&nbsp;&nbsp;iustitia pacem, uiribus arma regit.</p>

<p>
<b>Liber I</B>
</p>

<p>Saepe mihi dubiam traxit sententia mentem,<br>curarent superi terras an nullus inesset<br>rector et incerto fluerent mortalia casu.<br>nam cum dispositi quaesissem foedera mundi<br>praescriptosque mari fines annique meatus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>et lucis noctisque uices, tunc omnia rebar<br>consilio firmata dei, qui lege moueri<br>sidera, qui fruges diuerso tempore nasci,<br>qui uariam Phoeben alieno iusserit igni<br>conpleri Solemque suo, porrexerit undis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>10</FONT><br>litora, tellurem medio librauerit axe.<br>sed cum res hominum tanta caligine uolui<br>aspicerem laetosque diu florere nocentes<br>uexarique pios, rursus labefacta cadebat<br>religio causaeque uiam non sponte sequebar&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>15</FONT><br>alterius, uacuo quae currere semina motu<br>adfirmat magnumque nouas per inane figuras<br>fortuna non arte regi, quae numina sensu<br>ambiguo uel nulla putat uel nescia nostri.<br>abstulit hunc tandem Rufini poena tumultum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>20</FONT><br>absoluitque deos. iam non ad culmina rerum<br>iniustos creuisse queror; tolluntur in altum<br>ut lapsu grauiore ruant. nos pandite uati,<br>Pierides, quo tanta lues eruperit ortu.<br>inuidiae quondam stimulis incanduit atrox&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>25</FONT><br>Allecto, placidas late cum cerneret urbes.<br>protinus infernas ad limina taetra sorores,<br>concilium deforme, uocat. glomerantur in unum<br>innumerae pestes Erebi, quascumque sinistro<br>Nox genuit fetu: nutrix Discordia belli,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>30</FONT><br>imperiosa Fames, leto uicina Senectus<br>inpatiensque sui Morbus Liuorque secundis<br>anxius et scisso maerens uelamine Luctus<br>et Timor et caeco praeceps Audacia uultu<br>et Luxus populator opum, quem semper adhaerens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>35</FONT><br>infelix humili gressu comitatur Egestas,<br>foedaque Auaritiae conplexae pectora matris<br>insomnes longo ueniunt examine Curae.<br>conplentur uario ferrata sedilia coetu<br>toruaque conlectis stipatur curia monstris.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>40</FONT><br>Allecto stetit in mediis uulgusque tacere<br>iussit et obstantes in tergum reppulit angues<br>perque umeros errare dedit. tum corde sub imo<br>inclusam rabidis patefecit uocibus iram:<br>'sicine tranquillo produci saecula cursu,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>45</FONT><br>sic fortunatas patiemur uiuere gentes?<br>quae noua corrupit nostros clementia mores?<br>quo rabies innata perit? quid inania prosunt<br>uerbera, quid facibus nequiquam cingimur atris?<br>heu nimis ignauae, quas Iuppiter arcet Olympo,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>50</FONT><br>Theodosius terris. en aurea nascitur aetas,<br>en proles antiqua redit.  Concordia, Virtus,<br>cumque Fide Pietas alta ceruice uagantur<br>insignemque canunt nostra de plebe triumphum.<br>pro dolor! ipsa mihi liquidas delapsa per auras&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>55</FONT><br>Iustitia insultat uitiisque a stirpe recisis<br>elicit oppressas tenebroso carcere leges.<br>at nos indecores longo torpebimus aeuo<br>omnibus eiectae regnis? agnoscite tandem<br>quid Furias deceat; desuetas sumite uires&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>60</FONT><br>conuentuque nefas tanto decernite dignum.<br>iam cupio Stygiis inuadere nubibus astra,<br>iam flatu uiolare diem, laxare profundo<br>frena mari, fluuios ruptis inmittere ripis,<br>et rerum uexare fidem.' sic fata cruentum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>65</FONT><br>mugiit et totos serpentum erexit hiatus<br>noxiaque effudit concusso crine uenena.<br>anceps motus erat uulgi: pars maxima bellum<br>indicit superis, pars Ditis iura tuetur,<br>dissensuque alitur rumor: ceu murmurat alti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>70</FONT><br>inpacata quies pelagi, cum flamine fracto<br>durat adhuc saeuitque tumor dubiumque per aestum<br>lassa recedentis fluitant uestigia uenti.<br>inproba mox surgit tristi de sede Megaera,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>75</FONT><br>quam penes insani fremitus animique profanus<br>error et undantes spumis furialibus irae:<br>non nisi quaesitum cognata caede cruorem<br>inlicitumue bibit, patrius quem fuderit ensis,<br>quem dederint fratres; haec terruit Herculis ora<br>et defensores terrarum polluit arcus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>80</FONT><br>haec Athamanteae derexit spicula dextrae,<br>haec Agamemnonios intra bacchata penates<br>alternis misit iugulis; hac auspice taedae<br>Oedipoden matri, natae iunxere Thyesten.<br>quae tunc horrisonis effatur talia dictis:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>85</FONT><br>'signa quidem, o sociae, diuos attollere contra<br>nec fas est nec posse reor; sed laedere mundum<br>si libet et populis commune intendere letum,<br>est mihi prodigium cunctis inmanius hydris,<br>tigride mobilius feta, uiolentius Austris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>90</FONT><br>acribus, Euripi refluis incertius undis,<br>Rufinus, quem prima meo de matre cadentem<br>suscepi gremio. paruus reptauit in isto<br>saepe sinu teneroque per ardua colla uolutus<br>ubera quaesiuit fletu, linguisque trisulcis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>95</FONT><br>mollia lambentes finxerunt membra cerastae.<br>meque etiam tradente dolos artesque nocendi<br>edidicit simulare fidem sensusque minaces<br>protegere et blando fraudem praetexere risu,<br>plenus saeuitiae lucrique cupidine feruens.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>100</FONT><br>non Tartesiacis illum satiarit harenis<br>tempestas pretiosa Tagi, non stagna rubentis<br>aurea Pactoli; totumque exhauserit Hermum,<br>ardebit maiore siti. quam fallere mentes<br>doctus et unanimos odiis turbare sodales!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>105</FONT><br>talem progenies hominum si prisca tulisset,<br>Pirithoum fugeret Theseus, offensus Oresten<br>desereret Pylades, odisset Castora Pollux.<br>ipsa quidem uinci fateor rapidoque magistram<br>praeuenit ingenio. nec plus sermone morabor:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>110</FONT><br>solus habet scelerum quidquid possedimus omnes.<br>hunc ego, si uestrae res est accommoda turbae,<br>regalem ad summi producam principis aulam.<br>sit licet ipse Numa grauior, sit denique Minos,<br>cedet et insidiis nostri flectetur alumni.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>115</FONT><br>orantem sequitur clamor cunctaeque profanas<br>porrexere manus inuentaque tristia laudant.<br>illa ubi caeruleo uestes conexuit angue<br>nodauitque adamante comas, Phlegethonta sonorum<br>poscit et ambusto flagrantis ab aggere ripae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>120</FONT><br>ingentem piceo succendit gurgite pinum<br>pigraque ueloces per Tartara concutit alas.<br>est locus extremum pandit qua Gallia litus<br>Oceani praetentus aquis, ubi fertur Vlixes<br>sanguine libato populum mouisse silentem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>125</FONT><br>illic umbrarum tenui stridore uolantum<br>flebilis auditur questus; simulacra coloni<br>pallida defunctasque uident migrare figuras.<br>hinc dea prosiluit Phoebique egressa serenos<br>infecit radios ululatuque aethera rupit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>130</FONT><br>terrifico: sensit ferale Britannia murmur<br>et Senonum quatit arua fragor reuolutaque Tethys<br>substitit et Rhenus proiecta torpuit urna.<br>tunc in canitiem mutatis sponte colubris<br>longaeuum mentita senem rugisque seueras&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>135</FONT><br>persulcata genas et ficto languida passu<br>inuadit muros Elusae, notissima dudum<br>tecta petens, oculisque diu liuentibus haesit<br>peiorem mirata uirum; tum talia fatur:<br>'otia te, Rufine, iuuant frustraque iuuentae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>140</FONT><br>consumis florem patriis inglorius aruis?<br>heu nescis quid fata tibi, quid sidera donent,<br>quid Fortuna paret: toto dominabere mundo<br>si parere uelis! artus ne sperne seniles!<br>namque mihi magicae uires aeuique futuri&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>145</FONT><br>praescius ardor inest; noui quo Thessala cantu<br>eripiat lunare iubar, quid signa sagacis<br>Aegypti ualeant, qua gens Chaldaea uocatis<br>imperet arte deis, nec me latuere fluentes<br>arboribus suci funestarumque potestas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>150</FONT><br>herbarum, quidquid letali germine pollens<br>Caucasus et Scythicae uernant in crimina<br>rupes, quas legit Medea ferox et callida Circe.<br>saepius horrendos Manes sacrisque citaui<br>nocturnis Hecaten et condita funera traxi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>155</FONT><br>carminibus uictura meis, multosque canendo,<br>quamuis Parcarum restarent fila, peremi.<br>ire uagas quercus et fulmen stare coegi<br>uersaque non prono curuaui flumina lapsu<br>in fontes reditura suos. neu uana locutum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>160</FONT><br>me fortasse putes, mutatos cerne penates.'<br>dixerat, et niueae (mirum!) coepere columnae<br>ditari subitoque trabes lucere metallo.<br>inlecebris capitur, nimiumque elatus auaro<br>pascitur intuitu. sic rex ad prima tumebat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>165</FONT><br>Maeonius, pulchro cum uerteret omnia tactu;<br>sed postquam riguisse dapes fuluamque reuinctos<br>in glaciem uidit latices, tum munus acerbum<br>sensit et inuiso uotum damnauit in auro.<br>ergo animi uictus 'sequimur quocumque uocabis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>170</FONT><br>seu tu uir seu numen' ait, patriaque relicta<br>Eoas Furiae iussu tendebat ad arces,<br>instabilesque olim Symplegadas et freta remis<br>incluta Thessalicis, celsa qua Bosporos urbe<br>splendet et Odrysiis Asiam discriminat oris.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>175</FONT><br>ut longum permensus iter ductusque maligno<br>stamine fatorum claram subrepsit in aulam,<br>ilicet ambitio nasci, discedere rectum,<br>uenum cuncta dari. profert arcana, clientes<br>fallit et ambitos a principe uendit honores.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>180</FONT><br>ingeminat crimen, commoti pectoris ignem<br>nutrit et exiguum stimulando uulnus acerbat.<br>ac uelut innumeros amnes accedere Nereus<br>nescit et undantem quamuis hinc hauriat Histrum,<br>hinc bibat aestiuum septeno gurgite Nilum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>185</FONT><br>par semper similisque manet: sic fluctibus auri<br>expleri calor ille nequit. cuicumque monile<br>contexture gemmis aut praedia culta fuissent,<br>Rufino populandus erat, dominoque parabat<br>exitium fecundus ager; metuenda colonis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>190</FONT><br>fertilitas; laribus pellit, detrudit auitis<br>finibus; aut aufert uiuis aut occupat heres.<br>congestae cumulantur opes orbisque ruinas<br>accipit una domus; populi seruire coacti<br>plenaque priuato succumbunt oppida regno.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>195</FONT><br>quo, uaesane, ruis? teneas utrumque licebit<br>Oceanum, laxet rutilos tibi Lydia fontes,<br>iungantur solium Croesi Cyrique tiaras,<br>numquam diues eris, numquam satiabere quaestu.<br>semper inops quicumque cupit. contentus honesto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>200</FONT><br>Fabricius paruo spernebat munera regum<br>sudabatque graui consul Serranus aratro<br>et casa pugnaces Curios angusta tegebat.<br>haec mihi paupertas opulentior, haec mihi tecta<br>culminibus maiora tuis. ibi quaerit inanes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>205</FONT><br>luxuries nocitura cibos: hic donat inemptas<br>terra dapes. rapiunt Tyrios ibi uellera fucos<br>et picturatae saturantur murice uestes;<br>hic radiant flores et prati uiua uoluptas<br>ingenio uariata suo. fulgentibus illic&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>210</FONT><br>surgunt strata toris; hic mollis panditur herba<br>sollicitum curis non abruptura soporem.<br>turba salutantum latas ibi perstrepit aedes;<br>hic auium cantus, labentis murmura riui.<br>uiuitur exiguo melius; natura beatis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>215</FONT><br>omnibus esse dedit, si quis cognouerit uti.<br>haec si nota forent, frueremur simplice cultu,<br>classica non gemerent, non stridula fraxinus iret,<br>non uentus quateret puppes, non machina muros.<br>crescebat scelerata sitis praedaeque recentis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>220</FONT><br>incestus flagrabat amor, nullusque petendi<br>cogendiue pudor: crebris periuria nectit<br>blanditiis; sociat perituro foedere dextras.<br>si semel e tantis poscenti quisque negasset,<br>effera praetumido quatiebat corda furore.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>225</FONT><br>quae sic Gaetuli iaculo percussa leaena<br>aut Hyrcana premens raptorem belua partus<br>aut serpens calcata furit? iurata deorum<br>maiestas teritur; nusquam reuerentia mensae.<br>non coniunx, non ipse simul, non pignora caesa&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>230</FONT><br>sufficiunt odiis; non extinxisse propinquos,<br>non notos egisse sat est; excindere ciues<br>funditus et nomen gentis delere laborat.<br>nec celeri perimit leto; crudelibus ante<br>suppliciis fruitur; cruciatus, uincla, tenebras&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>235</FONT><br>dilato mucrone parat. pro saeuior ense<br>parcendi rabies concessaque uita dolori!<br>mors adeone parum? causis fallacibus instat,<br>arguit attonitos se iudice. cetera segnis,<br>ad facinus uelox, penitus regione remotas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>240</FONT><br>inpiger ire uias: non illum Sirius ardens<br>brumaue Riphaeo stridens Aquilone retardat<br>effera torquebant auidae praecordia curae,<br>effugeret ne quis gladios neu perderet ullum<br>Augusto miserante nefas. non flectitur annis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>245</FONT><br>non aetate labat: iuuenum rorantia colla<br>ante patrum uultus stricta cecidere securi;<br>ibat grandaeuus nato moriente superstes<br>post trabeas exul. quis prodere tanta relatu<br>funera, quis caedes possit deflere nefandas?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>250</FONT><br>quid tale inmanes umquam gessisse feruntur<br>uel Sinis Isthmiaca pinu uel rupe profunda<br>Sciron uel Phalaris tauro uel carcere Sulla?<br>o mites Diomedis equi, Busiridis arae<br>clementes! iam, Cinna, pius, iam, Spartace, lenis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>255</FONT><br>Rufino conlatus eris!  deiecerat omnes<br>occultis odiis terror tacitique sepultos<br>suspirant gemitus indignarique uerentur.<br>at non magnanimi uirtus Stilichonis eodem<br>fracta metu; solus medio sed turbine rerum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>260</FONT><br>contra letiferos rictus contraque rapacem<br>mouit tela feram, uolucris non praepete cursu<br>uectus equi, non Pegaseis adiutus habenis.<br>hic cunctis optata quies, hic sola pericli<br>turris erat clipeusque trucem proiectus in hostem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>265</FONT><br>hic profugis sedes aduersaque signa furori,<br>seruandis hic castra bonis. hucusque minatus<br>haerebat retroque fuga cedebat inerti:<br>haud secus hiberno tumidus cum uertice torrens<br>saxa rotat uoluitque nemus pontesque reuellit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>270</FONT><br>frangitur obiectu scopuli quaerensque meatum<br>spumat et inlisa montem circumtonat unda.<br>qua dignum te laude feram, qui paene ruenti<br>lapsuroque tuos umeros obieceris orbi?<br>te nobis, trepidae sidus ceu dulce carinae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>275</FONT><br>ostendere dei, geminis quae lassa procellis<br>tunditur et uicto trahitur iam caeca magistro.<br>Inachius rubro perhibetur in aequore Perseus.<br>Neptuni domuisse pecus, sed tutior alis:<br>te non pinna uehit; rigida cum Gorgone Perseus:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>280</FONT><br>tu non uipereo defensus crine Medusae;<br>illum uilis amor suspensae uirginis egit:<br>te Romana salus. taceat superata uetustas,<br>Herculeos conferre tuis iam desinat actus.<br>una Cleonaeum pascebat silua leonem;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>285</FONT><br>Arcadiae saltum uastabat dentibus unum<br>saeuus aper, tuque, o conpressa matre rebellis,<br>non ultra Libyae fines, Antaee, nocebas<br>solaque fulmineo resonabat Creta iuuenco<br>Lernaeamque uirens obsederat hydra paludem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>290</FONT><br>hoc monstrum non una palus, non una tremebat<br>insula, sed Latia quidquid dicione subactum<br>diuidit a primis Gangen horrebat Hiberis.<br>hoc neque Geryones triplex nec turbidus Orci<br>ianitor aequabit nec si concurrat in unum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>295</FONT><br>uis hydrae Scyllaeque fames et flamma Chimaerae.<br>certamen sublime diu, sed moribus inpar,<br>uirtutum scelerumque fuit. iugulare minatur,<br>tu prohibes; ditem spoliat, tu reddis egenti.<br>eruit, instauras; accendit proelia, uincis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>300</FONT><br>ac, uelut infecto morbus crudescere caelo<br>incipiens primos pecudum depascitur artus,<br>mox populos urbesque rapit uentisque perustis<br>corruptos Stygiam pestem desudat in amnes,<br>sic auidus praedo iam non per singula saeuit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>305</FONT><br>sed sceptris inferre minas omnique perempto<br>milite Romanas ardet prosternere uires.<br>iamque Getas Histrumque mouet Scythiamque receptat<br>auxilio traditque suas hostilibus armis<br>reliquias. mixtis descendit Sarmata Dacis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>310</FONT><br>et qui cornipedes in pocula uulnerat audax<br>Massagetes caesamque bibens Maeotin Alanus<br>membraque qui ferro gaudet pinxisse Gelonus,<br>Rufino collecta manus. uetat ille domari<br>innectitque moras et congrua tempora differt.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>315</FONT><br>nam tua cum Geticas strauisset dextra cateruas,<br>ulta ducis socii letum, parsque una maneret<br>debilior facilisque capi, tunc inpius ille<br>proditor imperii coniuratusque Getarum<br>distulit instantes eluso principe pugnas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>320</FONT><br>Hunorum laturus opem, quos adfore bello<br>norat et inuisis mox se coniungere castris.<br>est genus extremos Scythiae uergentis in ortus<br>trans gelidum Tanain, quo non famosius ullum<br>Arctos alit. turpes habitus obscaenaque uisu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>325</FONT><br>corpora; mens duro numquam cessura labori;<br>praeda cibus, uitanda Ceres, frontemque secari<br>ludus et occisos pulchrum iurare parentes.<br>nec plus nubigenas duplex natura biformes<br>cognatis aptauit equis: acerrima nullo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>330</FONT><br>ordine mobilitas insperatique recursus.<br>quos tamen inpauidus contra spumantis ad Hebri<br>tendis aquas, sic ante tubas aciemque precatus:<br>'Mauors. nubifero seu tu procumbis in Haemo<br>seu te cana gelu Rhodope seu remige Medo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>335</FONT><br>sollicitatus Athos seu caligantia nigris<br>ilicibus Pangaea tenent, accingere mecum<br>et Thracas defende tuos. si laetior adsit<br>gloria, uestita spoliis donabere quercu.'<br>audiit illa pater scopulisque niualibus Haemi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>340</FONT><br>surgit et hortatur celeres clamore ministros:<br>'fer galeam, Bellona, mihi nexusque rotarum<br>tende, Pauor. frenet rapidos Formido iugales.<br>festinas urgete manus. meus ecce paratur<br>ad bellum Stilicho. qui me de more tropaeis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>345</FONT><br>ditat et hostiles suspendit in arbore cristas.<br>communes sonipes litui, communia nobis<br>signa canunt iunctoque sequor tentoria curru.'<br>sic fatus campo insiluit lateque fugatas<br>hine Stilicho turmas, illinc Gradiuus agebant&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>350</FONT><br>et clipeis et mole pares: stat cassis utrique<br>sidereis hirsuta iubis loricaque cursu<br>aestuat et largo satiatur uulnere cornus.<br>acrior interea uoto multisque Megaera<br>luxuriata malis maestam deprendit in arce&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>355</FONT><br>Iustitiam diroque prior sic ore lacessit:<br>'en tibi prisca quies renouataque saecula rursus,<br>ut rebare, uigent! en nostra potentia cessit<br>nec locus est usquam Furiis! huc lumina flecte.<br>aspice barbaricis iaceant quot moenia flammis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>360</FONT><br>quas mihi Rufinus strages quantumque cruoris<br>praebeat et quantis epulentur caedibus hydri.<br>linque homines sortemque meam, pete sidera, notis<br>autumni te redde plagis, qua uergit in Austrum<br>Signifer: aestiuo sedes uicina Leoni&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>365</FONT><br>iam pridem gelidaeque uacant confinia Librae.<br>atque utinam per magna sequi conuexa liceret!'<br>diua refert: 'non ulterius bacchabere demens.<br>iam poenas tuus iste dabit, iam debitus ultor<br>inminet, et terras qui nunc ipsumque fatigat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>370</FONT><br>aethera nec uili moriens condetur harena.<br>iamque aderit laeto promissus Honorius aeuo<br>nec forti genitore minor nec fratre corusco,<br>qui subiget Medos, qui cuspide proteret Indos.<br>sub iuga uenturi reges; calcabitur asper&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>375</FONT><br>Phasis equo pontemque pati cogetur Araxes,<br>tuque simul grauibus ferri religata catenis<br>expellere die debellatasque draconum<br>tonsa comas imo barathri claudere recessu.<br>tum tellus communis erit, tum limite nullo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>380</FONT><br>discernetur ager; nec uomere sulcus obunco<br>findetur: subitis messor gaudebit aristis.<br>rorabunt querceta fauis; stagnantia passim<br>uina fluent oleumque lacus; nec murice tinctis<br>uelleribus quaeretur honos, sed sponte rubebunt&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>385</FONT><br>attonito pastore greges pontumque per omnem<br>ridebunt uirides gemmis nascentibus algae.'
</p>

<p class=border></P>

<p>
<table border=0 cellspacing=15 cellpadding=0 align=Center>
<tr>
	<td><a href="/claudian.html">Claudian</A>
	<td><a href="/index.html">The Latin Library</A>
	<td><a href="/classics.html">The Classics Page</A>
</TABLE>
</BODY>
</HTML>