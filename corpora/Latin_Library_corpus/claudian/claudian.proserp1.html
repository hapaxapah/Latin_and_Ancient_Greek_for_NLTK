<html>
	<head>
		<title>Claudian: De Raptu Proserpinae I</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>CLAUDIUS CLAUDIANUS<br>
 DE RAPTU PROSERPINAE LIBER PRIMUS
</p>

<p class=border></P>

<p>
<b>PRAEFATIO</B>
</p>

<p>
Inventa secuit primus qui nave profundum,<br>
et rudibus remis sollicitavit aquas,<br>
qui dubiis ausus committere flatibus alnum,<br>
quas natura negat, praebuit arte vias.<br>
Tranquillis primum trepidus se credidit undis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
litora securo tramite summa legens:<br>
mox longos temptare sinus et linquere terras<br>
et leni coepit pandere vela Noto.<br>
Ast ubi paulatim praeceps audacia crevit<br>
cordaque languentem dedidicere metum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>10</FONT><br>
iam vagus irrumpit pelagus caelumque secutus<br>
Aegaeas hiemes Ioniumque domat.
</p>

<p>
<b>LIBER PRIMUS</B>
</p>

<p>
Inferni raptoris equos afflataque curru<br>
sidera Taenario caligantesque profundae<br>
Iunonis thalamos audaci promere cantu<br>
mens congesta iubet. Gressus removete, profani.<br>
Iam furor humanos nostro de pectore sensus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
expulit et solum spirant praecordia Phoebum.<br>
Iam mihi cernuntur trepidis delubra moveri<br>
sedibus et claram dispergere limina lucem<br>
adventum testata Dei. Iam magnus ab imis<br>
auditur fremitus terris templumque remugit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>10</FONT><br>
Cecropium sanctasque faces extollit Eleusis.<br>
Angues Triptolemi strident et squamea curvis<br>
colla levant attrita iugis lapsuque sereno<br>
erecti roseas tendunt ad carmina cristas.<br>
Ecce procul ternis Hecate variata figuris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>15</FONT><br>
exoritur laetusque simul procedit Iacchus<br>
crinali florens hedera, quem Parthica velat<br>
tigris et auratos in nodum colligit ungues.<br>
Ebria Maeonius firmat vestigia thyrsus.<br>
Di, quibus innumerum vacui famulantur Averni&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>20</FONT><br>
vulgus iners, opibus quorum donatur avaris<br>
quidquid in orbe perit, quos Styx liventibus ambit<br>
interfusa vadis et quos fumantia torquens<br>
aequora gurgitibus Phlegethon perlustrat anhelis;<br>
vos mihi sacrarum penetralia pandite rerum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>25</FONT><br>
et vestri secreta poli: qua lampade Ditem<br>
flexit Amor, quo ducta ferox Proserpina raptu<br>
possedit dotale Chaos, quantasque per oras<br>
sollicito genetrix erraverit anxia cursu:<br>
unde datae populis fruges et glande relicta&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>30</FONT><br>
cesserit inventis Dodonia quercus aristis.<br>
Dux Erebi quondam tumidas exarsit in iras<br>
proelia moturus superis, quod solus egeret<br>
conubiis sterilesque diu consumeret annos,<br>
impatiens nescire torum nullasque mariti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>35</FONT><br>
inlecebras nec dulce patris cognoscere nomen.<br>
Iam quaecumque latent ferali monstra barathro<br>
in turmas aciemque ruunt contraque Tonantem<br>
coniurant Furiae crinitaque sontibus hydris<br>
Tisiphone, quatiens infausto lumine pinum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>40</FONT><br>
armatos ad castra vocat pallentia Manes.<br>
Paene reluctatis iterum pugnantia rebus<br>
rupissent elementa fidem penitusque revulso<br>
carcere laxatis pubes Titania vinclis<br>
vidisset caeleste iubar rursusque cruentus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>45</FONT><br>
Aegaeon positis aucto de corpore nodis<br>
obvia centeno vexasset fulmina motu.<br>
Sed Parcae vetuere minas orbique timentes<br>
ante pedes soliumque ducis fudere severam<br>
canitiem genibusque suas cum supplice fletu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>50</FONT><br>
admovere manus, quarum sub iure tenentur<br>
omnia, quae seriem fatorum pollice ducunt,<br>
longaque ferratis evolvunt saecula fusis.<br>
Prima fero Lachesis clamabat talia regi<br>
incultas dispersa comas: "O maxime noctis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>55</FONT><br>
arbiter umbrarumque potens, cui nostra laborant<br>
stamina, qui finem cunctis et semina praebes<br>
nascendique vices alterna morte rependis,<br>
qui vitam letumque regis (nam quidquid ubique<br>
gignit materies, hoc te donante creatur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>60</FONT><br>
debeturque tibi, certis ambagibus aevi<br>
rursus corporeos animae mittuntur in artus),<br>
ne pete firmatas pacis dissolvere leges,<br>
quas dedimus nevitque colus, neu foedera fratrum<br>
civili converte tuba. Cur impia tollis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>65</FONT><br>
signa? Quid incestis aperis Titanibus auras?<br>
Posce Iovem: dabitur coniunx." Vix ille pepercit<br>
erubuitque preces animusque relanguit atrox,<br>
quamvis indocilis flecti: ceu turbine rauco<br>
cum gravis armatur Boreas glacieque nivali&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>70</FONT><br>
hispidus et Getica concretus grandine pennas<br>
disrumpit, pelagus, silvas camposque sonoro<br>
flamine rapturus, si forte adversus aenos<br>
Aeolus obiciat postes, vanescit inanis<br>
impetus et fractae redeunt in claustra procellae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>75</FONT><br>
Tum Maia genitum, qui fervida dicta reportet,<br>
imperat acciri. Cyllenius astitit ales<br>
somniferam quatiens virgam tectusque galero.<br>
Ipse rudi fultus solio nigraque verendus<br>
maiestate sedet. Squalent immania foedo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>80</FONT><br>
sceptra situ; sublime caput maestissima nubes<br>
asperat et dirae riget inclementia formae.<br>
Terrorem dolor augebat. Tunc talia celso<br>
ore tonat (tremefacta silent dicente tyranno<br>
atria; latratum triplicem compescuit ingens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>85</FONT><br>
ianitor et presso lacrimarum fonte resedit<br>
Cocytos tacitisque Acheron obmutuit undis<br>
et Phlegethonteae requierunt murmura ripae):<br>
"Atlantis Tegeaee nepos, commune profundis<br>
et superis numen, qui fas per limen utrumque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>90</FONT><br>
solus habes geminoque facis commercia mundo,<br>
i celer et proscinde Notos et iussa superbo<br>
redde Iovi: tantumne tibi, saevissime frater,<br>
in me iuris erit? Sic nobis noxia vires<br>
cum caelo Fortuna tulit? Num robur et arma&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>95</FONT><br>
perdidimus, si rapta dies? An forte iacentes<br>
ignavosque putas, quod non Cyclopia tela<br>
stringimus aut vanas tonitru deludimus auras?<br>
Nonne satis visum, quod grati luminis expers<br>
tertia supremae patior dispendia sortis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>100</FONT><br>
informesque plagas, cum te laetissimus ornet<br>
signifer et vario cingant splendore Triones?<br>
Sed thalamos etiam prohibes? Nereia glauco<br>
Neptunum gremio complectitur Amphitrite.<br>
Te consanguineo recipit post fulmina fessum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>105</FONT><br>
Iuno sinu. Quid enim narrem Latonia furta?<br>
Quid Cererem magnamque Themin? Tibi tanta creandi<br>
copia, te felix natorum turba coronat.<br>
Ast ego deserta maerens inglorius aula<br>
implacidas nullo solabor pignore curas?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>110</FONT><br>
Non adeo toleranda quies. Primordia testor<br>
noctis et horrendae stagna intemerata paludis,<br>
si dictis parere negas, patefacta ciebo<br>
Tartara, Saturni veteres laxabo catenas,<br>
obducam tenebris solem, compage soluta&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>115</FONT><br>
lucidus umbroso miscebitur axis Averno."<br>
Vix ea fatus erat, iam nuntius astra tenebat.<br>
Audierat mandata pater secumque volutat<br>
diversos ducens animos, quae tale sequatur<br>
coniugium Stygiosque velit pro sole recessus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>120</FONT><br>
Certa requirenti tandem sententia sedit.<br>
Hennaeae Cereri proles optata virebat<br>
unica, nec tribuit subolem Lucina secundam<br>
fessaque post primos haeserunt viscera partus<br>
infecunda quidem; sed cunctis altior exstat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>125</FONT><br>
matribus et numeri damnum Proserpina pensat.<br>
Hanc fovet, hanc sequitur: vitulam non blandius ambit<br>
torva parens, pedibus quae nondum proterit arva<br>
nec nova lunatae curvavit germina frontis.<br>
Iam matura toro plenis adoleverat annis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>130</FONT><br>
virginitas, tenerum iam pronuba flamma pudorem<br>
sollicitat mixtaque tremit formidine votum.<br>
Personat aula procis: pariter pro virgine certant<br>
Mars clipeo melior, Phoebus praestantior arcu.<br>
Mars donat Rhodopen, Phoebus largitur Amyclas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>135</FONT><br>
et Delon Clariosque Lares. Hinc aemula Iuno,<br>
hinc poscit Latona nurum. Despexit utrumque<br>
flava Ceres raptusque timens (heu caeca futuri!)<br>
aethera deseruit; furtim sua pignora terris<br>
commendat fidis Siculasque relegat in oras,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>140</FONT><br>
ingenio confisa loci. Trinacria quondam<br>
Italiae pars una fuit, sed pontus et aestus<br>
mutavere situm. Rupit confinia Nereus<br>
victor et abscissos interluit aequore montes<br>
parvaque cognatas prohibent discrimina terras.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>145</FONT><br>
Nunc illam socia ruptam tellure trisulcam<br>
opposuit natura mari. Caput inde Pachyni<br>
respuit Ionias praetentis rupibus iras,<br>
hinc latrat Gaetula Thetis Lilybaeaque pulsat<br>
brachia consurgens; hinc indignata teneri&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>150</FONT><br>
concutit obiectum rabies Tyrrhena Pelorum.<br>
In medio scopulis se porrigit Aetna perustis:<br>
Aetna Giganteos numquam tacitura triumphos,<br>
Enceladi bustum, qui saucia terga revinctus<br>
spirat inexhaustum flagranti vulnere sulphur,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>155</FONT><br>
et quotiens detractat onus cervice rebelli<br>
in laevum dextrumque latus, tunc insula fundo<br>
vertitur et dubiae nutant cum moenibus urbes.<br>
Aetnaeos apices solo cognoscere visu,<br>
non aditu temptare licet. Pars cetera frondet&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>160</FONT><br>
arboribus, teritur nullo cultore cacumen.<br>
Nunc movet indigenas nimbos piceaque gravatum<br>
foedat nube diem, nunc motibus astra lacessit<br>
terrificis damnisque suis incendia nutrit.<br>
Sed quamvis nimio fervens exuberet aestu,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>165</FONT><br>
scit nivibus servare fidem pariterque favillis.<br>
Durescit glacies tanti secura vaporis,<br>
arcano defensa gelu fumoque fideli<br>
lambit contiguas innoxia flamma pruinas.<br>
Quae scopulos tormenta rotant? Quae tanta cavernas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>170</FONT><br>
vis glomerat? quo fonte ruit Vulcanius amnis?<br>
Sive quod obicibus discurrens ventus opertis<br>
offenso rimosa furit per saxa meatu,<br>
dum scrutatur iter, libertatemque reposcens<br>
putria multivagis populatur flatibus antra;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>175</FONT><br>
seu mare sulphurei ductum per viscera montis<br>
oppressis ignescit aquis et pondera librat.<br>
Hic ubi servandum mater fidissima pignus<br>
abdidit, ad Phrygios tendit secura Penates<br>
turrigeramque petit Cybelen sinuosa draconum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>180</FONT><br>
membra regens, volucri qui pervia nubila tractu<br>
signant et placidis humectant frena venenis.<br>
Frontem crista tegit, pingunt maculosa virentes<br>
terga notae, rutilum squamis intermicat aurum.<br>
Nunc spiris Zephyros tranant, nunc arva volatu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>185</FONT><br>
inferiora secant. Cano rota pulvere labens<br>
sulcatam fecundat humum. Flavescit aristis<br>
orbita. Surgentes condunt vestigia fruges,<br>
vestit iter comitata seges. Iam linquitur Aetna<br>
totaque decrescit refugo Trinacria visu.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>190</FONT><br>
Heu quotiens praesaga mali violavit oborto<br>
rore genas! Quotiens oculos ad tecta retorsit<br>
talia voce movens: "Salve, gratissima tellus,<br>
quam nos praetulimus caelo: tibi gaudia nostri<br>
sanguinis et caros uteri commendo labores.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>195</FONT><br>
Praemia digna manent. Nullos patiere ligones<br>
et nullo rigidi versabere vomeris ictu,<br>
sponte tuus florebit ager. Cessante iuvenco<br>
ditior oblatas mirabitur incola messes."<br>
Sic ait et fulvis tetigit serpentibus Idam.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>200</FONT><br>
Hic sedes augusta Deae templique colendi<br>
religiosa silex, densis quam pinus obumbrat<br>
frondibus, et nulla lucos agitante procella<br>
stridula coniferis modulatur carmina ramis.<br>
Terribiles intus thiasi vesanaque mixto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>205</FONT><br>
concentu delubra gemunt. Ululatibus Ide<br>
bacchatur; timidas inclinant Gargara silvas.<br>
<p>
Postquam visa Ceres, mugitum tympana frenant,<br>
conticuere chori: Corybas non impulit ensem,<br>
non buxus, non aera sonant blandasque leones&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>210</FONT><br>
submisere iubas. Adytis gavisa Cybebe<br>
exilit et pronas extendit ad oscula turres.<br>
Viderat haec dudum summa speculatus ab arce<br>
Iuppiter ac Veneri mentis penetralia pandit:<br>
"Curarum, Cytherea, tibi secreta fatebor.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>215</FONT><br>
Candida Tartareo nuptum Proserpina regi<br>
iam pridem est decreta dari. Sic Atropos urget,<br>
sic cecinit longaeva Themis. Nunc matre remota<br>
rem peragi tempus. Fines invade Sicanos<br>
et Cereris prolem patulis illudere campis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>220</FONT><br>
crastina puniceos cum lux detexerit ortus,<br>
coge tuis armata dolis, quibus urere cuncta,<br>
me quoque saepe, soles. Cur ultima regna quiescunt?<br>
Nulla sit immunis regio nullumque sub umbris<br>
pectus inaccensum Veneri. Iam tristis Erinys&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>225</FONT><br>
sentiat ardores, Acheron Ditisque severi<br>
ferrea lascivis mollescant corda sagittis."<br>
Accelerat praecepta Venus iussuque parentis<br>
Pallas et inflexo quae terret Maenala cornu<br>
addunt se comites. Divino semita gressu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>230</FONT><br>
claruit, augurium qualis laturus iniquum<br>
praepes sanguineo dilabitur igne cometes<br>
prodigiale rubens: non illum navita tuto,<br>
non impune vident populi, sed crine minaci<br>
nuntiat aut ratibus ventos aut urbibus hostes.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>235</FONT><br>
Devenere locum, Cereris quo tecta nitebant<br>
Cyclopum firmata manu: stant ardua ferro<br>
moenia, ferrati postes immensaque nectit<br>
claustra chalybs. Nullum tanto sudore Pyragmon<br>
nec Steropes construxit opus; non talibus umquam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>240</FONT><br>
spiravere Notis animae nec flumine tanto<br>
incoctum maduit lassa cervice metallum.<br>
Atria cingit ebur; trabibus solidatur aenis<br>
culmen et in celsas surgunt electra columnas.<br>
Ipsa domum tenero mulcens Proserpina cantu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>245</FONT><br>
irrita texebat rediturae munera matri.<br>
Hic elementorum seriem sedesque paternas<br>
insignibat acu: veterem qua lege tumultum<br>
discrevit Natura parens et semina iussis<br>
discessere locis: quidquid leve, fertur in altum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>250</FONT><br>
in medium graviora cadunt, incanduit aer,<br>
legit flamma polum, fluxit mare, terra pependit.<br>
Nec color unus erat: stellas accendit in auro,<br>
ostro fundit aquas. Attollit litora gemmis<br>
filaque mentitos iam iam caelantia fluctus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>255</FONT><br>
arte tument. Credas inlidi cautibus algam<br>
et raucum bibulis inserpere murmur harenis.<br>
Addit quinque plagas. Mediam subtegmine<br>
rubro obsessam fervore notat; squalebat inustus<br>
limes et assiduo sitiebant stamina sole:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>260</FONT><br>
vitales utrimque duas, quas mitis oberrat<br>
temperies habitanda viris; in fine supremo<br>
torpentes traxit geminas brumaque perenni<br>
foedat et aeterno contristat frigore telas.<br>
Nec non et patrui pingit sacraria Ditis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>265</FONT><br>
fatalesque sibi Manes. Nec defuit omen;<br>
praescia nam subitis maduerunt fletibus ora.<br>
Coeperat et vitreis summo iam margine texti<br>
Oceanum sinuare vadis; sed cardine verso<br>
cernit adesse deas imperfectumque laborem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>270</FONT><br>
deserit et niveos infecit purpura vultus<br>
per liquidas succensa genas castaeque pudoris<br>
illuxere faces. Non sic decus ardet eburnum,<br>
Lydia Sidonio quod femina tinxerit ostro.<br>
Merserat unda diem; sparso nox umida somno&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>275</FONT><br>
languida caeruleis invexerat otia bigis,<br>
iamque viam Pluto superas molitur ad auras<br>
germani monitu. Torvos invisa iugales<br>
Allecto temone ligat, qui pascua mandunt<br>
Cocyti pratisque Erebi nigrantibus errant&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>280</FONT><br>
stagnaque tranquillae potantes marcida Lethes<br>
aegra soporatis spumant oblivia linguis.<br>
Orphnaeus crudele micans Aethonque sagitta<br>
ocior et Stygii sublimis gloria Nycteus<br>
armenti Ditisque nota signatus Alastor&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>285</FONT><br>
stabant ante fores iuncti saevumque fremebant<br>
crastina venturae spectantes gaudia praedae.
</p>

<p class=border></P>

<p>
<table border=0 cellspacing=15 cellpadding=0 align=Center>
<tr>
	<td><a href="/claudian.html">Claudian</A>
	<td><a href="/index.html">The Latin Library</A>
	<td><a href="/classics.html">The Classics Page</A>
</TABLE>
</BODY>
</HTML>