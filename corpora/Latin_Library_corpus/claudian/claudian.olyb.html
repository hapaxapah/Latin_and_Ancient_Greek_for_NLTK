<html>
	<head>
		<title>
			Claudian:  Panegyricus Dictus Olybrio et Probino Consulibus
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>CLAVDIANI PANEGYRICVS DICTVS OLYBRIO ET PROBINO CONSVLIBVS
</p>

<p class=border></P>

<p>
Sol, qui flammigeris mundum conplexus habenis<br>
volvis inexhausto redeuntia saecula motu,<br>
sparge diem meliore coma, crinemque repexi<br>
blandius elato surgant temone iugales<br>
efflantes roseum frenis spumantibus ignem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
iam nova germanis vestigia torqueat annus<br>
consulibus, laetique petant exordia menses.<br>
Scis genus Auchenium, nec te latuere potentes<br>
Amniadae, nam saepe soles ductoribus illis<br>
instaurare vias et cursibus addere nomen&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>10</FONT><br>
his neque per dubium pendet Fortuna favorem<br>
nec novit mutare vices, sed fixus in omnes<br>
cognatos procedit honos. Quemcumque require<br>
hac de stirpe virum: certum est de consule nasci.<br>
Per fasces numerantur avi semperque renata&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>15</FONT><br>
nobilitate virent, et prolem fata secuntur<br>
continuum simili servantia lege tenorem.<br>
Nec quisquam procerum temptat, licet aere vetusto<br>
floreat et claro cingatur Roma senatu,<br>
se iactare parem, sed prima sede relicta&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>20</FONT><br>
Aucheniis de iure licet certare secundo:<br>
haud secus ac tacitam Luna regnante per aethram<br>
sidereae cedunt acies, cum fratre recusso<br>
aemulus adversis flagraverit ignibus orbis;<br>
tum iubar Arcturi languet, tum fulva Leonis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>25</FONT><br>
ira perit, Plaustro iam rara intermicat Arctos<br>
indignata tegi, iam caligantibus armis<br>
debilis Orion dextram miratur inertem.<br>
Quem prius adgrediar? Veteris quis facta Probini<br>
nesciat aut nimias laudes ignoret Olybri?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>30</FONT><br>
Vivit adhuc conpletque vagis sermonibus aures<br>
gloria fusa Probi, quam non ventura silebunt<br>
lustra nec ignotam rapiet sub nube vetustas.<br>
Illum fama vehit trans aequora transque remotas<br>
Tethyos ambages Atlanteosque recessus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>35</FONT><br>
Audiit et gelido si quem Maeotica pascit<br>
sub Iove vel calido si quis coniunctus in axe<br>
nascentem te, Nile, bibit. Virtutibus ille<br>
Fortunam domuit numquamque levantibus alte<br>
intumuit rebus; sed mens circumflua luxu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>40</FONT><br>
noverat intactum vitio servare rigorem.<br>
Hic non divitias nigrantibus abdidit antris<br>
nec tenebris damnavit opes; sed largior imbre<br>
sueverat innumeras hominum ditare catervas.<br>
Quippe velut denso currentia munera nimbo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>45</FONT><br>
cernere semper erat, populis undare penates<br>
adsiduis, intrare inopes, remeare beatos.<br>
Praeceps illa manus fluvios superabat Hiberos<br>
aurea dona vomens &#134; si quis &#134; tellure revulsa<br>
&#134; sollicitis fodiens miratur collibus aurum:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>50</FONT><br>
quantum stagna Tagi rudibus stillantia venis<br>
effluxere decus, quanto pretiosa metallo<br>
Hermi ripa micat, quantas per Lydia culta<br>
despumat rutilas dives Pactolus harenas.<br>
Non, mihi centenis pateant si vocibus ora&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>55</FONT><br>
multifidusque ruat centum per pectora Phoebus,<br>
acta Probi narrare queam, quot in ordine gentes<br>
rexerit, ad summi quotiens fastigia iuris<br>
venerit, Italiae late cum frena teneret<br>
Illyricosque sinus et quos arat Africa campos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>60</FONT><br>
Sed nati vicere patrem, solique merentur<br>
victores audire Probi. Non contigit illi<br>
talis honos, prima cum parte viresceret aevi,<br>
nec consul cum fratre fuit. Vos nulla fatigat<br>
cura diu maiora petens, non anxia mentem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>65</FONT><br>
spes agit et longo tendit praecordia voto:<br>
coepistis quo finis erat. Primordia vestra<br>
vix pauci meruere senes, metasque tenetis<br>
ante genas dulces quam flos iuvenilis inumbret<br>
oraque ridenti lanugine vestiat aetas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>70</FONT><br>
Tu, precor, ignarum doceas, Parnasia, vatem,<br>
quis deus ambobus tanti sit muneris auctor.<br>
Postquam fulmineis inpellens viribus hostem<br>
belliger Augustus trepidas laxaverat Alpes<br>
Roma Probo cupiens dignas persolvere grates&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>75</FONT><br>
sedula pro natis dominum flexura rogando<br>
ire parat. Famuli currum iunxere volantem<br>
Impetus horribilisque Metus, qui semper agentem<br>
proelia cum fremitu Romam comitantur anhelo,<br>
sive petat Parthos seu cuspide turbet Hydaspen.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>80</FONT><br>
Hic ligat axe rotas; hic sub iuga ferrea nectit<br>
cornipedes rigidisque docet servire lupatis.<br>
Ipsa, triumphatis quae possidet aethera regnis,<br>
adsilit innuptae ritus imitata Minervae.<br>
Nam neque caesariem crinali stringere cultu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>85</FONT><br>
colla nec ornatu patitur mollire retorto;<br>
dextrum nuda latus, niveos exerta lacertos,<br>
audacem retegit mammam, laxumque coercens<br>
mordet gemma sinum; nodus, qui sublevat ensem<br>
album puniceo pectus discriminat ostro.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>90</FONT><br>
Miscetur decori virtus pulcherque severo<br>
armatur terrore pudor, galeaeque minaci<br>
flava cruentarum praetenditur umbra iubarum,<br>
et formidato clipeus Titana lacessit<br>
lumine, quem tota variarat Mulciber arte:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>95</FONT><br>
hic patris Mavortis amor fetusque notantur<br>
Romulei; pius amnis inest et belva nutrix;<br>
electro Thybris, pueri formantur in auro;<br>
fingunt aera lupam; Mavors adamante coruscat.<br>
Iam, simul emissis rapido velocior Euro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>100</FONT><br>
fertur equis, stridunt Zephyri cursuque rotarum<br>
saucia dividuis clarescunt nubila sulcis.<br>
Nec traxere moras, sed lapsu protinus uno,<br>
quem poscunt, tetigere locum, qua fine sub imo<br>
angustant aditum curvis anfractibus Alpes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>105</FONT><br>
claustraque congestis scopulis durissima tendunt,<br>
non alia reseranda manu, sed pervia tantum<br>
Augusto geminisque fidem mentita tyrannis.<br>
Semirutae turres avulsaque moenia fumant;<br>
crescunt in cumulum strages vallemque profundam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>110</FONT><br>
aequavere iugis; stagnant inmersa cruore<br>
corpora; turbantur permixto funere Manes.<br>
Haud procul exhausto laetus certamine victor<br>
caespite gramineo consederat arbore fultus<br>
adclines umeros; dominum gavisa coronat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>115</FONT><br>
terra suum, surguntque toris maioribus herbae.<br>
Sudor adhuc per membra calet creberque recurrit<br>
halitus et placidi radiant in casside vultus:<br>
qualis letifera populatus caede Gelonos<br>
procubat horrendus Getico Gradivus in Haemo;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>120</FONT><br>
exuvias Bellona levat, Bellona tepentes<br>
pulvere solvit equos, inmensaque cornus in &#134; hastam<br>
porrigitur tremulisqe ferit splendoribus Hebrum.<br>
Ut stetit ante ducem discussas Roma per auras,<br>
conscia ter sonuit rupes et inhorruit atrum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>125</FONT><br>
maiestate nemus. Prior hic 'o numen amicum'<br>
dux ait 'et legum genetrix longeque regendo<br>
circumfusa polo consorsque adiuncta Tonanti,<br>
dic agedum, quae causa viae? Cur deseris arces<br>
Ausonias caelumque tuum? Dic, maxima rerum!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>130</FONT><br>
Non ego vel Libycos cessem tolerare vapores<br>
Sarmaticosve pati medio sub frigore Coros,<br>
si tu, Roma, velis; pro te quascumque per oras<br>
ibimus et nulla sub tempestate timentes<br>
solstitio Meroen, bruma temptabimus Histrum'.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>135</FONT><br>
Tum regina refert: 'non me latet, inclute rector,<br>
quam tua pro Latio victricia castra laborent,<br>
nec quod servitium rursus furiaeque rebelles<br>
edomitae paribus sub te cecidere triumphis.<br>
Sed, precor, hoc donum cum libertate recenti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>140</FONT><br>
adicias, si vera manet reverentia nostri.<br>
Sunt mihi pubentes alto de semine fratres,<br>
pignora cara Probi, festa quos luce creatos<br>
ipsa meo fovi gremio. Cunabula parvis<br>
ipsa dedi, cum matris onus Lucina beatum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>145</FONT><br>
solveret et magnos proferrent sidera partus.<br>
His ego nec Decios pulchros fortesve Metellos<br>
praetulerim, non qui poenum domuere ferocem,<br>
Scipiadas Gallisque genus fatale Camillos.<br>
Pieriis pollent studiis multoque redundant&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>150</FONT><br>
eloquio; nec desidiis dapibusque paratis<br>
indulgere iuvat nec tanta licentia vitae<br>
arripit aut mores aetas lasciva relaxat:<br>
sed gravibus curis animum sortita senilem<br>
ignea longaevo frenatur corde iuventus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>155</FONT><br>
Illis, quam propriam ducunt ab origine, sortem<br>
oramus praebere velis annique futurum<br>
devoveas venientis iter. Non inproba posco,<br>
non insueta dabis: domus haec de more requirit.<br>
Adnue: sic nobis Scythicus famuletur Araxes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>160</FONT><br>
sic Rhenus per utrumque latus, Medisque subactis<br>
nostra Semiramiae timeant insignia turres;<br>
sic fluat adtonitus Romana per oppida Ganges'.<br>
Ductor ad haec: 'Optata iubes ultroque volentem,<br>
diva rogas; non haec precibus temptanda fuissent.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>165</FONT><br>
Usque adeone meam condunt oblivia mentem,<br>
ut pigeat meminisse Probi, quo vindice totam<br>
vidimus Hesperiam fessasque resurgere gentes?<br>
Ante dabunt hiemes Nilum, per flumina damnae<br>
errabunt glacieque niger damnabitur Indus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>170</FONT><br>
ante Thyesteis iterum conterrita mensis<br>
intercisa dies refugos vertetur in ortus,<br>
quam Probus a nostro possit discedere sensu'.<br>
Dixerat et velox iam nuntius advolat urbem.<br>
Extemplo strepuere chori collesque canoris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>175</FONT><br>
plausibus inpulsi septena voce resultant.<br>
Laetatur veneranda parens et pollice docto<br>
iam parat auratas trabeas cinctus micantes<br>
stamine, quod molli tondent de stipite Seres<br>
frondea lanigerae carpentes vellera silvae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>180</FONT><br>
et longum tenues tractus producit in aurum<br>
filaque concreto cogit squalere metallo.<br>
Qualis purpureas praebebat candida vestes<br>
numinibus Latona suis, cum sacra redirent<br>
ad loca nutricis iam non errantia Deli,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>185</FONT><br>
illa feros saltus et desolata relinquens<br>
Maenala lassato certis venatibus arcu,<br>
Phoebus adhuc nigris rorantia tela venenis<br>
extincto Pythone ferens&#151;tunc insula notos<br>
lambit amica pedes ridetque Aegaeus alumnis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>190</FONT><br>
lenior et blando testatur gaudia fluctu&#151;:<br>
sic Proba praecipuo natos exornat amictu,<br>
quae decorat mundum, cuius Romana potestas<br>
fetibus augetur. Credas ex aethere lapsam<br>
stare Pudicitiam, vel sacro ture vocatam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>195</FONT><br>
Iunonem Inachiis oculos advertere templis.<br>
Talem nulla refert antiquis pagina libris<br>
nec Latiae cecinere tubae nec Graia vetustas.<br>
Coniuge digna Probo; nam coetibus extat<br>
femineis, quantum superminet ille maritos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>200</FONT><br>
Ceu sibi certantes, sexus quid posset uterque,<br>
hunc legere torum. Taceat Nereida nuptam<br>
Pelion. O duplici fecundam consule matrem<br>
felicemque uterum, qui nomina parturit annis!<br>
Ut sceptrum gessere manu membrisque rigentes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>205</FONT><br>
aptavere togas, signum dat summus hiulca<br>
nube Pater gratamque facem per inane rotantes<br>
prospera vibrati tonuerunt omnia nimbi.<br>
Accepit sonitus curvis Tiberinus in antris,<br>
ima valle sedens. Adrectis auribus haesit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>210</FONT><br>
unde repentinus caeli fragor. Ilicet herbis<br>
pallentes thalamos et structa cubilia musco<br>
deserit ac Nymphis urnam commendat erilem.<br>
Illi glauca nitent hirsuto lumina vultu<br>
caeruleis infecta notis, reddentia patrem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>215</FONT><br>
Oceanum; crispo densantur gramine colla;<br>
vertice luxuriat toto crinalis harundo,<br>
quam neque fas Zephyris frangi nec sole perustam<br>
aestivo candore mori, sed vivida frondet<br>
aequaevum conplexa caput. Taurina levantur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>220</FONT><br>
cornua temporibus raucos sudantia rivos;<br>
destillant per pectus aquae; frons hispida manat<br>
imbribus; in liquidos fontes se barba repectit.<br>
Palla graves umeros velat, quam neverat uxor<br>
Ilia percurrens vitreas sub gurgite telas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>225</FONT><br>
Est in Romuleo procumbens insula Thybri,<br>
qua medius geminas interfluit alveus urbes<br>
discretas subeunte freto, pariterque minantes<br>
ardua turrigerae surgunt in culmina ripae.<br>
Hic stetit et subitum prospexit ab aggere votum:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>230</FONT><br>
unanimos fratres cuncto stipante senatu<br>
ire forum strictasque procul radiare secures<br>
atque uno biiuges tolli de limine fasces.<br>
Obstipuit visu suspensaque gaudia vocem<br>
oppressam tenuere die; mox inchoat ore:	&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>235</FONT><br>
'Respice, si tales iactas aluisse fluentis,<br>
Eurota Spartane, tuis. Quid protulit aequum<br>
falsus olor, valido quamvis decernere caestu<br>
noverit et ratibus saevas arcere procellas?<br>
En nova Ledaeis suboles fulgentior astris,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>240</FONT><br>
ecce mei cives, quorum iam Signifer optat<br>
adventum stellisque parat convexa futuris.<br>
Iam per noctivagos dominetur Olybrius axes<br>
pro Polluce rubens, pro Castore flamma Probini.<br>
Ipsi vela regent, ipsis donantibus auras&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>245</FONT><br>
navita tranquillo moderabitur aequore pinum.<br>
Nunc pateras libare deis, nunc solvere multo<br>
nectare corda libet. Niveos iam pandite coetus,<br>
Naides, et totum violis praetexite fontem.<br>
Mella ferant silvae; iam profluat ebrius amnis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>250</FONT><br>
mutatis in vina vadis; iam sponte per agros<br>
sudent inriguae spirantia balsama venae.<br>
Currat qui sociae roget in convivia mensae<br>
indigenas fluvios, Italis quicumque suberrant<br>
montibus Alpinasque bibunt de more pruinas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>255</FONT><br>
Vulturnusque rapax et Nar vitiatus odoro<br>
sulphure tardatusque suis erroribus Ufens<br>
et Phaetonteae perpessus damna ruinae<br>
Eridanus flavaeque terens querceta Maricae<br>
Liris et Oebaliae qui temperat arva Galaesus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>260</FONT><br>
semper honoratus nostris celebrabitur undis<br>
iste dies, semper dapibus recoletur opimis'.<br>
Sic ait et Nymphae patris praecepta secutae<br>
tecta parant epulis ostroque infecta corusco<br>
umida gemmiferis inluxit regia mensis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>265</FONT><br>
O bene signatum fraterno nomine tempus,<br>
o consanguineis felix auctoribus anne,<br>
incipe quadrifidum phoebi torquere laborem.<br>
Prima tibi procedat hiemps non frigore torpens,<br>
non canas vestita nives, non aspera ventis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>270</FONT><br>
sed tepido calefacta Noto; ver inde serenum<br>
protinus, et liquidi clementior aura Favoni<br>
pratis te croceis pingat; te messibus aestas<br>
induat, autumnusque madentibus ambiat uvis.<br>
omni nobilior lustro tibi gloria soli&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>275</FONT><br>
contigit, exactum numquam memorata per aevum,<br>
germanos habuisse duces; te cuncta loquetur<br>
tellus; te variis scribent in floribus Horae,<br>
longaque perpetui ducent in saecula fasti.
</p>

<p class=border></P>

<p>
<table border=0 cellspacing=15 cellpadding=0 align=Center>
<tr>
	<td><a href="/claudian.html">Claudian</A>
	<td><a href="/index.html">The Latin Library</A>
	<td><a href="/classics.html">The Classics Page</A>
</TABLE>
</BODY>
</HTML>