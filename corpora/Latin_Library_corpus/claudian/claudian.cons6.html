<html>
	<head>
		<title>
			Claudian
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>CLAVDII CLAVDIANI<br> PANEGYRICVS DE SEXTO CONSVLATV HONORII AVGVSTI.
</p>

<p class=border></P>


<p>
<b>PRAEFATIO</B>
</p>

<p>
Omnia, quae sensu volvuntur vota diurno,<br>
Pectore sopito reddit amica quies.<br>
Venator defessa toro cum membra reponit,<br>
Mens tamen ad silvas et sua lustra redit.<br>
Iudicibus lites, aurigae somnia currus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
Vanaque nocturnis meta cavetur equis.<br>
Furto gaudet amans, permutat navita merces<br>
Et vigil elapsas quaerit avarus opes<br>
Blandaque largitur frustra sitientibus aegris<br>
Inriguus gelido pocula fonte sopor.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>10</FONT>
</p>

<p>
Me quoque Musarum studium sub nocte silenti<br>
Artibus adsuetis sollicitare solet.<br>
Namque poli media stellantis in arce videbar<br>
Ante pedes summi carmina ferre Iovis;<br>
Vtque favet somnus, plaudebant numina dictis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>15</FONT><br>
Et circumfusi sacra corona chori.<br>
Enceladus mihi carmen erat victusque Typhoeus:<br>
Hic subit Inarimen, hunc gravis Aetna domat.<br>
Quam laetum post bella Iovem susceperat aether<br>
Phlegraeae referens praemia militiae!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>20</FONT>
</P>

<p>
Additur ecce fides nec me mea lusit imago,<br>
Inrita nec falsum somnia misit ebur.<br>
En princeps, en orbis apex aequatus Olympo!<br>
En quales memini, turba verenda, deos<br>
Fingere nil maius potuit sopor, altaque vati&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>25</FONT><br>
Conventum caelo praebuit aula parem.
</P>

<p>
<b>PANEGYRICVS</B>
</P>

<p>
Aurea Fortunae Reduci si templa priores<br>
Ob reditum vovere ducum, non dignius umquam<br>
Haec dea pro meritis amplas sibi posceret aedes,<br>
Quam sua cum pariter trabeis reparatur et urbi<br>
Maiestas: neque enim campus sollemnis et urna&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
Luditur in morem, species nec dissona coetu<br>
Aut peregrina nitet simulati iuris imago.<br>
Indigenas habitus nativa palatia sumunt,<br>
Et, patriis plebem castris sociante Quirino,<br>
Mars Augusta sui renovat suffragia campi.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>10</FONT><br>
Qualis erit terris, quem mons Euandrius offert<br>
Romanis avibus, quem Thybris inaugurat, annus?<br>
Quamquam omnes, quicumque tui cognominis, anni<br>
Semper inoffensum dederint successibus omen<br>
Sintque tropaea tuas semper comitata secures,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>15</FONT><br>
Hic tamen ante omnes miro promittitur ortu,<br>
Vrbis et Augusti geminato numine felix.<br>
Namque velut stellas Babylonia cura salubres<br>
Optima tunc spondet mortalibus edere<br>
Caelicolae cum celsa tenent summoque feruntur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>20</FONT><br>
Cardine nec radios humili statione recondunt:<br>
Haud aliter Latiae sublimis Signifer aulae,<br>
Imperii sidus propria cum sede locavit,<br>
Auget spes Italas; et certius omina surgunt<br>
Victrici concepta solo.  Cum pulcher Apollo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>25</FONT><br>
Lustrat Hyperboreas Delphis cessantibus aras,<br>
Nil tum Castaliae rivis communibus undae<br>
Dissimiles, vili nee discrepat arbore laurus,<br>
Antraque maesta silent inconsultique recessus.<br>
At si Phoebus adest et frenis grypha iugalem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>30</FONT><br>
Riphaeo tripodas repetens detorsit ab axe,<br>
Tune silvae, tune antra loqui, tunc vivere fontes,<br>
Tunc sacer horror aquis adytisque effunditur Echo<br>
Clarior et doctae spirant praesagia rupes.<br>
Ecce Palatino crevit reverentia monti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>35</FONT><br>
Exultatque habitante deo potioraque Delphis<br>
Supplicibus late populis oracula pandit<br>
Atque suas ad signa iubet revirescere laurus.<br>
Non alium certe decuit rectoribus orbis<br>
Esse larem, nulloque magis se colle potestas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>40</FONT><br>
Aestimat et summi sentit fastigia iuris.<br>
Attoliens apicem subiectis regia rostris<br>
Tot circum delubra videt tantisque deorum<br>
Cingitur excubiis! Iuvat infra recta Tonantis<br>
Cernere Tarpeia pendentes rupe Gigantas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>45</FONT><br>
Caelatasque fores mediisque volantia signa<br>
Nubibus et densum stipantibus aethera templis<br>
Arvaque vestitis numerosa puppe columnis<br>
Consita subnixasque iugis inmanibus aedes,<br>
Naturam cumulante manu, spoliisque micantes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>50</FONT><br>
Innumeros arcus.  Acies stupet igne metalIi<br>
Et circumfuso trepidans obtunditur auro.<br>
Agnoscisne tuos, princeps venerande, penates?<br>
Haec sunt, quae primis olim miratus in annis<br>
Patre pio monstrante puer.  Nil optimus ille&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>55</FONT><br>
Divorum toro meruit felicius aevo<br>
Quam quod Romuleis victor sub moenibus egit<br>
Te consorte dies, cum se melioribus addens<br>
Exemplis civem gereret terrore remoto<br>
Alternos cum plebe iocos dilectaque passus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>60</FONT><br>
Iurgia patriciasque domos privataque passim<br>
Visere deposito dignatus limina fastu.<br>
Publicus hinc ardescit amor, cum moribus aequis<br>
Inclinat populo regale modestia culmen.<br>
Teque rudem vitae, quamvis diademate necdum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>65</FONT><br>
Cingebare comas, socium sumebat honorum<br>
Purpureo forum gremio, parvumque triumphis<br>
Imbuit et magnis docuit praeludere fatis.<br>
Te linguis variae gentes missique rogatum<br>
Foedera Persarum proceres cum patre sedentem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>70</FONT><br>
Hac quondam videre domo positoque tiaram<br>
Summisere genu.  Tecum praelarga vocavit<br>
Ditandas ad dona tribus; fulgentia tecum<br>
Collecti trabeatus adit delubra senatus<br>
Romano puerum gaudens offerre favori,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>75</FONT><br>
Vt novus imperio iam tunc adsuesceret heres.<br>
Hinc tibi concreta radice tenacius haesit<br>
Et penitus totis inolevit Roma medullis,<br>
Dilectaeque urbis tenero conceptus ab ungue<br>
Tecum crevit amor.  Nec te mutare reversum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>80</FONT><br>
Evaluit propria nutritor Bosphorus arce.<br>
Et quotiens optare tibi quae moenia malles<br>
Adludens genitor regni pro parte dedisset,<br>
Divitis Aurorae solium sortemque paratam<br>
Sponte remittebas fratri: 'regat ille volentes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>85</FONT><br>
Assyrios; habeat Pharium cum Tigride Nilum;<br>
Contingat mea Roma mihi.'  Nec vota fefellit<br>
Eventus.  Fortuna novum molita tyrannum<br>
Iam tibi quaerebat Latium belloque secundo<br>
Protinus Eoa velox accitus ab aula&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>90</FONT><br>
Suscippis Hesperiam patrio bis Marte receptam.<br>
Ipsa per Illyricas urbes Oriente relicto<br>
Ire Serena comes nullo deterrita casu,<br>
Materna te mente fovens Latioque futurum<br>
Rectorem generumque sibi seniore supernas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>95</FONT><br>
Iam repetente plagas.  Illo sub cardine rerum<br>
Sedula servatum per tot discrimina pignus<br>
Restituit sceptris patrui castrisque mariti.<br>
Certavit pietate domus, fidaeque reductum<br>
Coniugis officio Stilichonis cura recepit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>100</FONT><br>
Felix ille parens, qui te securus Olympum<br>
Succedente petit! quam laetus ab aethere cernit<br>
Se factis crevisse tuis!  Duo namque fuere<br>
Europae Libyaeque hostes: Maurusius Atlas<br>
Gildonis Furias, Alaricum barbara Peuce&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>105</FONT><br>
Nutrierat, qui saepe tuum sprevere profana<br>
Mente patrem.  Thracum venientem finibus alter<br>
Hebri clausit aquis; alter praecepta vocantis<br>
Respuit auxiliisque ad proxima bella negatis<br>
Abiurata palam Libyae possederat arva:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>110</FONT><br>
Quorum nunc meritam repetens non inmemor iram<br>
Suppliciis fruitur natoque ultore triumphat.<br>
Ense Thyestiadae poenas exegit Orestes,<br>
Sed mixtum pietate nefas dubitandaque caedis<br>
Gloria, materno laudem cumm crimine pensat;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>115</FONT><br>
Pavit Iuleos inviso sanguine manes<br>
Augustus, sed falsa pii praeconia sumpsit<br>
In luctum patriae civili strage parentans:<br>
At tibi causa patris rerum coniuncta saluti<br>
Bellorum duplicat laurus, isdemque tropaeis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>120</FONT><br>
Reddita libertas orbi, vindicta parenti.<br>
Sed mihi jam pridem captum Parnasia Maurum<br>
Pieriis egit fidibus chelys; arma Getarum<br>
Nuper apud socerum plectro celebrata recenti.<br>
Adventus nunc sacra tui libet edere Musis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>125</FONT><br>
Grataque patratis exordia sumere bellis.<br>
Iam Pollentini tenuatus funere campi<br>
Concessaque sibi (rerum sic admonet usus)<br>
Luce, tot amissis sociis atque omnibus una<br>
Direptis opibus, Latio discedere iussus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>130</FONT><br>
Hostis et inmensi revolutus culmine fati<br>
Turpe retexit iter.  Qualis pitatica puppis,<br>
Quae cunctis infensa freeis scelerumque referta<br>
Divitiis multasque diu populata carinas<br>
Incidit in magnam bellatricemque triremim,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>135</FONT><br>
Dum praedam de more putat; viduataque caesis<br>
Remigibus, scissis velorum debilis alis,<br>
Orba gubernaclis, antennis saucia fractis<br>
Ludibrium pelagi vento iactatur et unda,<br>
Vastato tandem poenas luitura profundo:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>140</FONT><br>
Talis ab urbe minas retro flectebat inanes<br>
Italiam fugiens, et quae venientibus ante<br>
Prona fuit, jam difficilis, jam dura reversis.<br>
Clausa putat sibi cuncta pavor, retroque relictos<br>
Quos modo temnebat, rediens exhorruit amnes.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>145</FONT><br>
Vndosa tum forte domo vitreisque sub antris<br>
Rerum ignarus adhuc ingentes pectore curas<br>
Volvebat pater Eridanus: quis bella maneret<br>
Exitus? imperiumne Iovi legesque placerent<br>
Et vitae Romana quies, an iura perosus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>150</FONT><br>
Ad priscos pecudum damnaret saecula ritus?<br>
Talia dum secum movet anxius, advolat una<br>
Naiadum resoluta comam, complexaque patrem:<br>
'En Alaricus' ait 'non qualem nuper ovantem<br>
Vidimus; exangues, genitor, mirabere vultus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>155</FONT><br>
Percensere manum tantaque ex genre iuvabit<br>
Relliquias numerasse breves.  Iam desine maesta<br>
Fronte queri Nymphasque choris jam redde sorores'.<br>
Dixerat; ille caput placidis sublime fluentis<br>
Extulit, et totis lucem spargentia ripis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>160</FONT><br>
Aurea roranti micuerunt cornua vultu.<br>
Non illi madidum vulgaris harundine crinem<br>
Velat honos; rami caput umbravere virentes<br>
Heliadum totisque fluunt electra capillis.<br>
Palla tegit latos umeros, curruque paterno&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>165</FONT><br>
Intextus Phaethon glaucos incendit amictus.<br>
Fultaque sub gremio caelatis nobilis astris<br>
Aetherium probat urna decus.  Namque omnia luctus<br>
Argumenta sui Titan signavit Olympo:<br>
Mutatumque senem plumis et fronde sorores&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>170</FONT><br>
Et fluvium, nati qui vulnera lavit anheli;<br>
Stat gelidis Auriga plagis; vestigia fratris<br>
Germanae servant Hyades, Cygnique sodalis<br>
Lacteus extentas adspergit circulus alas;<br>
Stelliger Eridanus sinuatis flexibus errans&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>175</FONT><br>
Clara Noti convexa rigat gladioque tremendum<br>
Gurgite sidereo subterluit Oriona.<br>
Hoc deus effulgens habitu prospexit euntes<br>
Deiecta cervice Getas; tunc talia fatur:<br>
'Sicine mutatis properas, Alarice, reverti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>180</FONT><br>
Consiliis?  Italae sic te jam paenitet orae?<br>
Nec jam cornipedem Thybrino gramine pascis,<br>
Vt rebare tuum?  Tuscis nec figis aratrum<br>
Collibus?  0 cunctis Erebi dignissime poenis,<br>
Tune Giganteis urbem temptare deorum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>185</FONT><br>
Adgressus furiis? nec te meus, improbe, saltem<br>
Terruit exemplo Phaethon, qui fulmina praeceps<br>
In nostris efflavit aquis, dum flaremea caeli<br>
Flectere terrenis meditatur frena lacertis<br>
Mortalique diem sperat diffundere vultu?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>190</FONT><br>
Crede mihi, simili bacchatur crimine, quisquis<br>
Adspirat Romae spoliis aut Solis habenis'.<br>
Sic fatus Ligures Venetosque erectior amnes<br>
Magna voce ciet.  Frondentibus umida ripis<br>
Colla levant: pulcher Ticinus et Addua visu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>195</FONT><br>
Caerulus et velox Athesis tardusque meatu<br>
Mincius inque novem consurgens ora Timavus.<br>
Insultant omnes profugo pacataque laetum<br>
Invitant ad prata pecus; iam Pana Lycaeum,<br>
Iam Dryadas revocant et rustica numina Faunos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>200</FONT><br>
Tu quoque non parvum Getico, Verona, triumpho<br>
Adiungis cumulum, nec plus Pollentia rebus<br>
Contulit Ausoniis aut moenia vindicis Hastae.<br>
Hic, rursus dum pacta movet damnisque coactus<br>
Extremo mutare parat praesentia casu,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>205</FONT><br>
Nil sibi periurum sensit prodesse furorem<br>
Converti nec rata loco, multisque suorum<br>
Diras pavit aves, inimicaque corpora volvens<br>
Ionios Athesis mutavit sanguine fluctus.<br>
Oblatum Stilicho violato foedere Martem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>210</FONT><br>
Omnibus adripuit votis, ubi Roma periclo<br>
Iam procul et belli medio Padus arbiter ibat.<br>
Iamque opportunam motu strepuisse rebelli<br>
Gaudet perfidiam praebensque exempla labori<br>
Sustinet accensos aestivo pulvere soles.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>215</FONT><br>
Ipse manu metuendus adest inopinaque cunctis<br>
Instruit arma locis et, qua vocat usus, ab omni<br>
Parte venit.  Fesso si deficit agmine miles,<br>
Vtitur auxiliis damni securus, et astu<br>
Debilitat saevum cognatis viribus Histrum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>220</FONT><br>
Et duplici lucro committens proelia vertit<br>
In se barbariem nobis utrimque cadentem.<br>
Ipsum te caperet letoque, Alarice, dedisset,<br>
Ni calor incauti male festinatus Alani<br>
Dispositum turbasset opus; prope captus anhelum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>225</FONT><br>
Verbere cogis equum, nec te vitasse dolemus.<br>
I potius genti reliquus tantisque superstes<br>
Danuvii populis, i, nostrum vive tropaeum.<br>
Non tamen ingenium tantis se cladibus atrox<br>
Deicit:  occulto temptabat tramite montes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>230</FONT><br>
Si qua per scopulos subitas exquirere posset<br>
In Raetos Gallosque vias.  Sed fortior obstat<br>
Cura ducis.  Quis enim divinum fallere pectus<br>
Possit et excubiis vigilantia lumina regni?<br>
Cuius consilium non umquam repperit hostis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>235</FONT><br>
Nec potuit texisse suum.  Secreta Getarum<br>
Nosse prior celerique dolis occurrere sensu.<br>
Omnibus exclusus coeptis consedit in uno<br>
Colle tremens; frondesque licet depastus amaras<br>
Arboreo figat sonipes in cortice morsus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>240</FONT><br>
Et taetris collecta cibis annique vapore<br>
Saeviat aucta lues et miles probra superbus<br>
Ingerat obsesso captivaque pignora monstret:<br>
Non tamen aut morbi tabes aut omne periclum<br>
Docta subire fames aut praedae luctus ademptae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>245</FONT><br>
Aut pudor aut dictis movere procacibus irae,<br>
Vt male temptato totiens se credere campo<br>
Comminus auderet.  Nulla est victoria maior,<br>
Quam quae confessos animo quoque subiugat hostes.<br>
Iamque frequens rarum decerpere transfuga robur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>250</FONT><br>
Coeperat inque dies numerus decrescere castris,<br>
Nec jam deditio paucis occulta parari,<br>
Sed cunei totaeque palam discedere turmae.<br>
Consequitur vanoque fremens clamore retentat<br>
Cumque suis jam bella gerit; mox nomina supplex&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>255</FONT><br>
Cum fletu precibusque ciet veterumque laborum<br>
Admonet et frustra iugulum parcentibus offert,<br>
Defixoque malis animo sua membra suasque<br>
Cernit abire manus: qualis Cybeleia quassans<br>
Hyblaeus procul aera senex revocare fugaces&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>260</FONT><br>
Tinnitu conatur apes, quae sponte relictis<br>
Descivere favis, sonituque exhaustus inani<br>
Raptas mellis opes solitaeque oblita latebrae<br>
Perfida deplorat vacuis examina ceris.<br>
Ergo ubi praeclusae voci laxata remisit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>265</FONT><br>
Frena dolor, notas oculis umentibus Alpes<br>
Adspicit et nimium diversi stamine fati<br>
Praesentes reditus fortunatosque revolvit<br>
Ingressus: solo peragens tum murmure bellum<br>
Protento leviter flangebat moenia conto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>270</FONT><br>
Inridens scopulos; nunc desolatus et expes<br>
Debita pulsato reddit spectacula monti.<br>
Tunc sic Ausonium respectans aethera fatur:<br>
<br>
'Heu regio funesta Getis, heu terra sinistris<br>
Auguriis calcata mihi, satiare nocentum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>275</FONT><br>
Cladibus et tandem nostris inflectere poenis!<br>
En ego, qui toto sublimior orbe ferebar<br>
Ante tuum felix aditum, ceu legibus exul<br>
Addictusque reus flatu propiore sequentum<br>
Terga premor.  Quae prima miser, quae funera dictis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>280</FONT><br>
Posteriora querar?  Non me Pollentia tanrum<br>
Nec captae cruciastis opes; hoc aspera fati<br>
Sots tulerit Martisque vices.  Non funditus armis<br>
Concideram; stipatus adhuc equitumque catervis<br>
Integer ad montes reliquo cum robore cessi,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>285</FONT><br>
Quos Appenninum perhibent.  Hunc esse ferebat<br>
Incola, qui Siculum porrectus ad usque Pelorum<br>
Finibus ab Ligurum populos complectitur omnes<br>
Italiae geminumque latus stringentia 1onge<br>
Vtraque perpetuo discriminat aequora tractu.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>290</FONT><br>
Haec ego continuum si per iuga tendere cursum,<br>
Vt prior iratae fuerat sententia menti,<br>
Iam desperata voluissem luce, quid ultra?<br>
Omnibus oppeterem fama maiore perustis!<br>
Et certe moriens propius re, Roma, viderem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>295</FONT><br>
Ipsaque per cultas segetes mors nostra secuto<br>
Victori damnosa foret.   Sed pignora nobis<br>
Romanus carasque nurus praedamque tenebat. <br>
Hoc magis exertum raperem succinctior agmen.<br>
'Heu quibus insidiis, qua me circumdedit arte&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>300</FONT><br>
Fatalis semper Stilicho!  Dum parcere fingit,<br>
Rettulit hostiles animos bellumque remenso<br>
Evaluit transferre Pado.  Pro foedera saevo<br>
Deteriora iugo! tunc vis extincta Getarum;<br>
Tunc mihi, tunc letum pepigi.  Violentior armis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>305</FONT><br>
Omnibus expugnat nostram clementia gentem,<br>
Mars gravior sub pace latet, capiorque vicissim<br>
Fraudibus ipse meis.  Quis jam solacia fesso<br>
Consiliumve dabit?  Socius suspectior hoste.<br>
'Atque utinam cunctos licuisset perdere bello!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>310</FONT><br>
Nam quisquis duro cecidit certamine, numquam<br>
Desinit esse meus.  Melius mucrone perirent,<br>
Auferretque mihi luctu leviore sodales<br>
Victa manus quam laesa fides.  Nullusne clientum<br>
Permanet? offensi comites, odere propinqui.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>315</FONT><br>
Quid moror invisam lucem? qua sede recondam<br>
Naufragii fragmenta mei? quaeve arva requiram,<br>
In quibus hand umquam Stilicho nimiumque potentis<br>
Italiae nomen nostras circumsonet aures?'<br>
Haec memorans instante fugam Stilichone tetendit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>320</FONT><br>
Expertas horrens aquilas; comitatur euntem<br>
Pallor et atra Fames et saucia lividus ora<br>
Luctus et inferno stridentes agmine Morbi.<br>
Lustralem tum rite facem, cui lumen odorum<br>
Sulphure caeruleo nigroque bitumine fumat,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>325</FONT><br>
Circum membra rotat doctus purganda sacerdos<br>
Rore pio spargens, et dira fugantibus herbis<br>
Numina purificumque Iovem Triviatoque precatus<br>
Trans caput aversis manibus iaculatur in Austrum<br>
Secum rapturas cantata piacula taedas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>330</FONT><br>
Acrior interea visendi principis ardor<br>
Accendit cam plebe partes et saepe negatum<br>
Flagitat adventum; nec tali publica vota<br>
Consensu tradunt atavi caluisse per urbem,<br>
Dacica bellipotens cum fregerat Vlpius arma&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>335</FONT><br>
Atque indignantes in jura redegerat Arctos,<br>
Cam fasces cinxere Hypanin mirataque leges<br>
Romanum stupuit Maeotia terra tribunal.<br>
Nec tantis patriae studiis ad templa vocatus,<br>
Clemens Marce, redis, cum gentibus undique cinctam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>340</FONT><br>
Exult Hesperiam paribus Fortuna periclis.<br>
Laus ibi nulla ducum; nam flammeus imber in hostem<br>
Decidit; hunc dorso trepidum ffumante ferebat<br>
Ambustus sonipes; hic tabescente solutus<br>
Subsedit galea liquefactaque fulgure cuspis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>345</FONT><br>
Canduit et subitis fluxere vaporibus enses.<br>
Tum contenta polo mortalis nescia teli<br>
Pugna fuit: Chaldaea mago seu carmina ritu<br>
Armavere deos, seu, quod reor, omne Tonantis<br>
Obsequium Marci mores potuere mereri.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>350</FONT><br>
Nunc quoque praesidium Latio non deesset Olympi,<br>
Deficeret si nostra manus; sed providus aether<br>
Noluit humano titulos auferre labori,<br>
Ne tibi jam, princeps, soceri sudore paratam,<br>
Quam meruit virtus, ambirent fulmina laurum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>355</FONT><br>
Iam totiens missi proceres responsa morandi<br>
Rettulerant, donec differri longius urbis<br>
Communes non passa preces penetralibus altis<br>
Prosiluit vultusque palam confessa coruscos<br>
Impulit ipsa suis cunctantem Roma querellis:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>360</FONT><br>
'Dissimulata diu tristes in amore repulsas<br>
Vestra parens, Auguste, queror. Quonam usque tenebit<br>
Praelatus mea vota Ligus? vetitumque propinqua<br>
Lace frui, spatiis discernens gaudia parvis,<br>
Torquebit Rubicon vicino numine Thybrim?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>365</FONT><br>
Nonne semel sprevisse satis, cam reddita bellis<br>
Africa venturi lusit spe principis urbem<br>
Nec duras tantis precibus permovimus aures?<br>
Ast ego frenabam geminos, quibus altior ires,<br>
Electi candoris equos et numinis arcum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>370</FONT><br>
Iam molita tui, per quem radiante decorus<br>
Ingrederere toga, pugnae monumenta dicabam<br>
Defensam titulo Libyam testata perenni.<br>
Iamque parabantur pompae simulacra futurae<br>
Tarpeio spectanda Iovi: caelata metallo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>375</FONT><br>
Classis ut auratum sulcaret remige fluctum,<br>
Vt Massyla tuos anteirent oppida currus<br>
Palladiaque comas innexus harundine Triton<br>
Edomitis veheretur aquis et in aere trementem<br>
Succinctae famulum ferrent Atlanta cohortes.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>380</FONT><br>
Ipse Iugurthinam subiturus carcere poenam.<br>
Praeberet fera colla iugo, vi captus et armis,<br>
Non Bocchi Syllaeque dolls.  'Sed prima remitto.<br>
Num praesens etiam Getici me laurea belli<br>
Declinare potest? sedesve capacior alia&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>385</FONT><br>
Tantae laudis erit?  Tua te benefacta morantem<br>
Conveniunt, meritisque suis obnoxia virtus<br>
Quod servavit amat.  Iam flavescentia centum<br>
Messibus aestivae detondent Gargara falces,<br>
Spectatosque iterum nulli celebrantia ludos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>390</FONT><br>
Circumvexa rapit centenus saecula consul:<br>
His annis, qui lustra mihi bis dena recensent,<br>
Nostra ter Augustos intra pomeria vidi,<br>
Temporibus variis; eadem sed causa tropaei<br>
Civilis dissensus erat.  Venere superbi,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>395</FONT><br>
Scilicet ut Latio respersos sanguine currus<br>
Adspicerem!  Quisquamne piae laetanda parenti<br>
Natorum lamenta putet? periere tyranni,<br>
Sed nobis periere tamen.  Cum Gallica vulgo<br>
Proelia iactaret, tacuit Pharsalica Caesar.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>400</FONT><br>
Namque inter socias acies cognataque signa<br>
Vt vinci miserum, numquam vicisse decorum.<br>
Restituat priscum per te jam gloria morem<br>
Verior, et fructum sincerae laudis ab hoste<br>
Desuetum jam redde mihi iustisque furoris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>405</FONT><br>
Externi spoliis sontes absolve triumphos.<br>
`Quem, precor, ad finera laribus seiuncta potestas<br>
Exulat imperiumque suis a sedibus errat?<br>
Cur mea quae cunctis tribuere palatia nomen<br>
Neglecto squalent senio? nec creditur orbis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>410</FONT><br>
Illinc posse regi?  Medium non deserit umquam<br>
Caeli Phoebus iter, radiis tamen omnia lustrat.<br>
Segnius an veteres Histrum Rhenumque tenebant,<br>
Qui nostram coluere domum? leviusve timebant<br>
Tigris et Euphrates, cum foedera Medus et Indus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>415</FONT><br>
Hinc peteret pacemque mea speraret ab arce?<br>
Hic illi mansere viri, quas mutua virtus<br>
Legit et in nomen Romanis rebus adoptans<br>
Iudicio pulchram seriem, non sanguine duxit;<br>
Hic proles atavum deducens Aelia Nervam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>420</FONT><br>
Tranquillique Pii bellgrotesque Severi.<br>
Hunc civis dignare chorum conspectaque dudum<br>
Ora refer, pompam recolens ut mente priorem,<br>
Quem tenero patris comitem susceperat aevo,<br>
Nunc duce cum socero iuvenem te Thybris adoret.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>425</FONT><br>
Orantem medio princeps sermone refovit:<br>
'Numquam aliquid frustra per me voluisse dolebis,<br>
O dea, nec legum fas est occurrere matri.<br>
Sed nec post Libyam (falsis ne perge querellis<br>
Incusare tuos) patriae mandata vocantis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>430</FONT><br>
Sprevimus: advectae misso Stilichone curules,<br>
Vt nostras tibi, Roma, vices pro principe consul<br>
Impleret generoque socer.  Vidistis in illo<br>
Me quoque; sic credit pietas non sanguine solo,<br>
Sed claris potius factis experta parentem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>435</FONT><br>
Cuncta quidem centum nequeam perstringere linguis<br>
Quae pro me mundoqne gerit; sed ab omnibus unum,<br>
Si fama necdum patuit, te, Roma, docebo<br>
Subiectum nostris oculis et cuius agendi<br>
Spectator vel causa fui.  'Populator Achivae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>440</FONT><br>
Bistoniaeque plagae, crebris successibus amens<br>
Et ruptas animis spirans inmanibus Alpes<br>
Iam Ligurum trepidis admoverat agmina muris<br>
Tutior auxilio brumae (quo gentibus illis<br>
Sidere consueti favet inclementia caeli)&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>445</FONT><br>
Meque minabatur calcato obsidere vallo<br>
Spem vano terrore fovens, si forte, remotis<br>
Praesidiis, urgente metu, qua vellet obirem<br>
Condicione fidem; nec me timor impulit ullus<br>
Et duce venturo fretum memoremque tuorum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>450</FONT><br>
Roma, ducum, quibus hand umquam vel morte parata<br>
Foedus lucis amor pepigit dispendia famae.<br>
Nox erat et late stellarurn more videbam<br>
Barbaricos ardere focos; iam classica primos<br>
Excierant vigiles, gelida cum pulcher ab Arcto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>455</FONT><br>
Adventat Stilicho.  Medius sed clauserat hostis<br>
Inter me socerumque viam pontemque tenebat,<br>
Addua quo scissas spumosior incitat undas.<br>
Quid faceret? differret iter? Discrimina nullas<br>
Nostra dabant adeunda moras.  Perrumperet agmen?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>460</FONT><br>
Sed paucis comitatus erat; nam plurima retro,<br>
Dum nobis properat succurrere, liquerat arma<br>
Extera vel nostras acies.  Hoc ille locatus<br>
Ancipiti, longum socias tardumque putarit<br>
Expectasse manus et nostra pericula tendit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>465</FONT><br>
Posthabitis pulsare suis mediumque per hostem<br>
Flammatus virtute pia propriaeque salutis<br>
Inmemor et stricto prosternens obvia ferro<br>
Barbara fulmineo secuit tentoria cursu.<br>
'Nunc tibi Tydiden attollant carmina vatum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>470</FONT><br>
Quod iuncto fidens Ithaco pateracta Dolonis<br>
Indicio dapibusque simul religataque somno<br>
Thracia sopiti penetraverit agmina Rhesi<br>
Graiaque rettulerit captos ad castra jugales,<br>
Quorum, si qua fides augentibus omnia Musis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>475</FONT><br>
Impetus excessit Zephyros candorque pruinas.<br>
Ecce virum, taciti nulla qui fraude soporis<br>
Ense palam sibi pandit iter remeatque cruentus<br>
Et Diomedeis tantum praeclarior ausis,<br>
Quantum lux tenebris manifestaque proelia furtis!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>480</FONT><br>
Adde quod et ripis steterat munitior hostis<br>
Et cui nec vigilem fas est componere Rhesum:<br>
Thrax erat, hic Thracum domitor. Non tela retardant,<br>
Obice non haesit fluvii.  Sic ille minacem<br>
Tyrrhenam labente manum pro ponte repellens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>485</FONT><br>
Traiecit clipeo Thybrim, quo texerat urbem,<br>
Tarquinio mirante Cocles mediisque superbus<br>
Porsennam respexit aquis.  Celer Addua nostro<br>
Sulcatus socero:  sed, cum transnaret, Etruscis<br>
Ille dabat tergum, Geticis hic pectora bellis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>490</FONT><br>
'Exere nunc doctos tantum certamine laudis,<br>
Roma, choros et, quanta tuis facundia poller<br>
Ingeniis, nostrum digno sonet ore parentem.'<br>
Dixit et antiquae muros egressa Ravennae<br>
Signa movet; iamque ora Padi portusque relinquit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>495</FONT><br>
Flumineos, certis ubi legibus advena Nereus<br>
Aestuat et pronas puppes nunc amne retuso,<br>
Nunc redeunte vehit nudataque litora fluctu<br>
Deserit, Oceani lunaribus aemula damnis.<br>
Laetior hinc Fano recipit Fortuna vetusto,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>500</FONT><br>
Despiciturque vagus praerupta valle Metaurus,<br>
Qua mons arte patens vivo se perforat arcu<br>
Admisitque viam sectae per viscera rupis,<br>
Exuperans delubra Iovis saxoque minantes<br>
Appenninigenis cultas pastoribus aras.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>505</FONT><br>
Quin et Clitumni sacras victoribus undas,<br>
Candida quae Latiis praebent armenta triumphis,<br>
Visere cura fuit; nec te miracula fontis<br>
Praetereunt, tacito passu quem si quis adiret,<br>
Lentus erat; si voce gradum maiore citasset,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>510</FONT><br>
Commixtis fervebat aquis; cumque omnibus una<br>
Sit natura vadis, similes ut corporis undas<br>
Ostendant, haec sola novam iactantia sortem<br>
Humanos properant imitari flumina mores.<br>
Celsa dehinc patulum prospectans Narnia campum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>515</FONT><br>
Regali calcatur equo, rarique coloris<br>
Non procul amnis abest, urbi qui nominis auctor:<br>
Ilice sub densa silvis artatus opacis<br>
Inter utrumque iugum tortis anfractibus albet.<br>
Inde salutato libatis Thybride lymphis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>520</FONT><br>
Excipiunt arcus operosaque semita vastis<br>
Molibus et quidquid tantum praemittitur urbi.<br>
Ac velut officiis trepidantibus ora puellae<br>
Spe propiore tori mater sollertior ornat<br>
Adveniente proco vestesque et cingula comit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>525</FONT><br>
Saepe manu viridique angustat iaspide pectus<br>
Substringitque comam gemmis et colla monili<br>
Circuit et bacis onerat candentibus aures:<br>
Sic oculis placitum tuis insignior auctis<br>
Collibus et nora major se Roma ridendum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>530</FONT><br>
Obtulit.  Addebant pulchrum nova moenia vultum<br>
Audito perrecta recens rumore Getarum,<br>
Profecitque opifex decori timor, et vice mira,<br>
Quam pax intulerat, bello discussa senectus<br>
Erexit subitas turres cunetosque coegit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>535</FONT><br>
Septem continuo colles iuvenescere muro.<br>
Ipse favens votis solitoque decentior aer,<br>
Quamvis adsiduo noctem foedaverat imbre,<br>
Prineipis et solis radiis detersa removit<br>
Nubila; namque ideo pluviis turbaverat omnes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>540</FONT><br>
Ante dies lunamque rudem madefecerat Auster,<br>
Vt tibi servatum scirent convexa serenum.<br>
Omne Palatino quod pons a colle recedit<br>
Mulvius et quantum licuit consurgere tectis,<br>
Vna replet turbae facies: undare videres&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>545</FONT><br>
Ima viris, altas effulgere matribus aedes.<br>
Exultant iuvenes aequaevi principis annis;<br>
Temnunt prisca senes et in hunc sibi prospera fati<br>
Gratantur durasse diem moderataque laudant<br>
Tempora, quod clemens aditu, quod peetore solus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>550</FONT><br>
Romanos vetuit currum praecedere patres:<br>
Cume tamen Eucherius, cui regius undique sanguis,,<br>
Atque Augusta soror fratri praeberet ovanti<br>
Militis obsequium; sic illum dura parentis<br>
Instituit pietas in se vel pignora parci&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>555</FONT><br>
Quique neget nato, procerum quod praestat honori.<br>
Haec sibi curva senum maturaque comprobat aetas<br>
Idque inter veteris speciem praesentis et aulae<br>
Iudicat: hunc civem, dominos venisse priores.<br>
Conspicuas tam flore genas, diademate crinem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>560</FONT><br>
Membraque gemmato trabeae viridantia cinctu<br>
Et fortes umeros et certatura Lyaeo<br>
Inter Erythraeas surgentia colla smaragdos<br>
Mirari sine fine nurus; ignaraque virgo,<br>
Cui simplex calet ore pudor, per singula cernens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>565</FONT><br>
Nutricem consultat anum: quid fixa draconum<br>
Ora velint?  ventis fluitent an vera minentur<br>
Sibila suspensum rapturi faucibus hostem?<br>
Vt chalybe indutos equites et in aere latentes<br>
Vidit cornipedes: 'quanam de genre' rogabat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>570</FONT><br>
'Ferrati venere viri? quae terra metallo<br>
Nascentes informat equos? num Lemnius auctor<br>
Indidit hinnitum ferro simulacraque belli<br>
Viva dedit?'  Gaudet metuens et pollice monstrat,<br>
Quod picturatas galeae Iunonia cristas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>575</FONT><br>
Ornet avis vel quod rigidos vibrata per armos<br>
Rubra sub aurato crispentur serica dorso.<br>
Tune tibi magnorum mercem Fortuna laborum<br>
Persolvit, Stilicho, curru cum vectus eodem<br>
Vrbe triumphantem generum florente iuventa&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>580</FONT><br>
Conspiceres illumque diem sub corde referres,<br>
Quo tibi confusa dubiis formidine rebus<br>
Infantem genitor moriens commisit alendum.<br>
Virtutes variae fructus sensere receptos;<br>
Depositum servasse, fides; constantia, parvum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>585</FONT><br>
Praefecisse orbi; pietas, fovisse propinquum.<br>
Hic est ille puer, qui nunc ad rostra Quirites<br>
Evocat et solio fultus genitoris eburno<br>
Gestarum patribus causas ex ordine rerum<br>
Eventusque refert veterumque exempla secutus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>590</FONT><br>
Digerit imperii sub iudice facta senatu.<br>
Nil cumulat verbis quae nil fiducia celat;<br>
Fucati sermonis opem mens conscia laudis<br>
Abnuit.  Agnoscunt proceres; habituque Gabino<br>
Principis et ducibus circumstipata togatis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>595</FONT><br>
Iure paludatae iam curia militat aulae.<br>
Adfuit ipsa suis ales Victoria templis<br>
Romanae tutela togae:  quae divite penna<br>
Patricii reverenda fovet sacraria coetus<br>
Castrorumque eadem comes indefessa tuorum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>600</FONT><br>
Nunc tandem fruitur votis atque omne futurum<br>
Te Romae seseque tibi promittit in aevum.<br>
Hinc te jam patriis latibus via nomine vero<br>
Sacra refert.  Flagrat studiis concordia vulgi,<br>
Quam non inlecebris dispersi colligis auri;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>605</FONT><br>
Nec tibi venales captant aeraria plausus<br>
Corruptura fidem:  meritis offertur inemptus<br>
Pura mente favor.  Nam munere carior omni<br>
Obstringit sua quemque salus.  Procul ambitus erret!<br>
Non quaerit pretium, vitam qui debet amori.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>610</FONT><br>
O quantum populo secreti numinis addit<br>
Imperii praesens genius! quantamque rependit<br>
Maiestas alterna vicem, cum regia circi<br>
Conexum gradibus veneratur purpura vulgus,<br>
Adsensuque cavae sublatus in aethera vallis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>615</FONT><br>
Plebis adoratae reboat fragor, unaque totis<br>
Intonat Augustum septenis arcibus Echo!<br>
Nec solis hic cursus equis: adsueta quadrigis<br>
Cingunt arva trabes, subitaeque adspectus harenae<br>
Diffundit Libycos aliena valle cruores.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>620</FONT><br>
Haec et belligeros exercuit area lusus,<br>
Armatos haec saepe choros, certaque vagandi<br>
Textas lege fugas inconfusosque recursus<br>
Et pulchras errorum artes iucundaque Martis<br>
Cernimus. Insonuit cum verbere signa magister,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>625</FONT><br>
Mutatos edunt pariter tot pectora motus<br>
In latus adlisis clipeis aut rursus in altum<br>
Vibratis; grave parma sonat, mucronis acutum<br>
Murmur, et umbonum pulsu modulante resultans<br>
Ferreus alterno concentus clauditur ense.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>630</FONT><br>
Vna omnis summissa phalanx tantaeque salutant<br>
Te, princeps, galeae.  Partiris inde catervis<br>
In varios docto discurritur ordine gyros,<br>
Quos neque semiviri Gortynia recta iuvenci<br>
Flumina nec crebro vincant Maeandria flexu.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>635</FONT><br>
Discreto revoluta gradu torquentur in orbes<br>
Agmina, perpetuisque imnoto cardine claustris<br>
Ianus bella premens laeta sub imagine pugnae<br>
Armorum innocuos paci largitur honores.<br>
Iamque novum fastis aperit felicibus annum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>640</FONT><br>
Ore coronatus gemino; iam Thybris in uno<br>
Et Bruti cernit trabeas et sceptra Quirini.<br>
Consule laetatur post plurima saecula viso<br>
Pallanteus apex; agnoscunt rostra curules<br>
Auditas quondam proavis, desuetaque cingit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>645</FONT><br>
Regius auratis fora fascibus Vlpia lictor,<br>
Et sextas Getica praevelans fronde secures<br>
Colla triumphati proculcat Honorius Histri.<br>
Exeat in populos cunctis inlustrior annus,<br>
Natus fonte suo, quem non aliena per arva&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>650</FONT><br>
Induit hospes bonos, cuius cunabula fovit<br>
Curia, quem primi tandem videre Quirites,<br>
Quem domitis auspex peperit Victoria bellis!<br>
Hunc et privati titulis famulantibus anni<br>
Et, quos armipotens genitor retroque priores&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>655</FONT><br>
Diversis gessere locis, ceu numen adorent;<br>
Hunc et quinque tui vel, quos habiturus in urbe<br>
Post alios, Auguste, colant. Licet unus in omues<br>
Consul eas, magno sextus tamen iste superbit<br>
Nomine: praeteritis melior, venientibus auctor.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>660</FONT>
</p>

<p class=border></P>

<p>
<table border=0 cellspacing=15 cellpadding=0 align=Center>
<tr>
	<td><a href="/claudian.html">Claudian</A>
	<td><a href="/index.html">The Latin Library</A>
	<td><a href="/classics.html">The Classics Page</A>
</TABLE>
</BODY>
</HTML>