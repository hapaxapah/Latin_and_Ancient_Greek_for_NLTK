<html>
	<head>
		<title>Claudian: De Raptu Proserpinae III</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>CLAUDIUS CLAUDIANUS<br>
 DE RAPTU PROSERPINAE LIBER TERTIUS
</p>

<p class=border></P>

<p>
<b>LIBER TERTIUS</B>
</p>

<p>
Iuppiter interea cinctam Thaumantida nimbis<br>
ire iubet totoque deos arcessere mundo.<br>
Illa colorato Zephyros illapsa volatu<br>
numina conclamat pelagi Nymphasque morantes<br>
increpat et Fluvios humentibus evocat antris.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
Ancipites trepidique ruunt, quae causa quietos<br>
excierit, tanto quae res agitanda tumultu.<br>
Ut patuit stellata domus, considere iussi.<br>
Nec confusus honor. Caelestibus ordine sedes<br>
prima datur. Tractum proceres tenuere secundum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>10</FONT><br>
aequorei, placidus Nereus, et lucida Phorci<br>
canities. Glaucum series extrema biformem<br>
accipit et certo mansurum Protea vultu.<br>
Nec non et senibus Fluviis concessa sedendi<br>
gloria. Plebeio stat cetera more iuventus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>15</FONT><br>
mille Amnes. Liquidis incumbunt patribus udae<br>
Naides et taciti mirantur sidera Fauni.<br>
Tum gravis ex alto genitor sic orsus Olympo:<br>
"Abduxere meas iterum mortalia curas,<br>
iam pridem neglecta mihi, Saturnia postquam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>20</FONT><br>
otia et ignavi senium cognovimus aevi;<br>
sopitosque diu populos torpore paterno<br>
sollicitae placuit stimulis impellere vitae,<br>
incultis ne sponte seges grandesceret arvis,<br>
undaret neu silva favis, neu vina tumerent&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>25</FONT><br>
fontibus et totae fremerent in pocula ripae;<br>
haud equidem invideo (neque enim livescere fas est<br>
vel nocuisse deos), sed quod dissuasor honesti<br>
luxus et humanas oblimat copia mentes,<br>
provocet ut segnes animos rerumque remotas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>30</FONT><br>
ingeniosa vias paulatim exploret egestas<br>
utque artes pariat sollertia, nutriat usus.<br>
Nunc mihi cum magnis instat Natura querellis<br>
humanum relevare genus, durumque tyrannum<br>
immitemque vocat regnataque saecula patri&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>35</FONT><br>
commemorat parcumque Iovem se divite clamat,<br>
qui campos horrere situ dumisque repleri<br>
rura velim nullisque exornem fructibus annum.<br>
Se iam, quae genetrix mortalibus ante fuisset,<br>
in dirae subito mores transisse novercae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>40</FONT><br>
Quid mentem traxisse polo, quid profuit altum<br>
erexisse caput, pecudum si more pererrant<br>
avia, si frangunt communia pabula glandes?<br>
Haecine vita iuvat silvestribus abdita lustris<br>
indiscreta feris? Tales cum saepe parentis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>45</FONT><br>
pertulerim questus, tandem clementior orbi<br>
Chaonio statui gentes avertere victu.<br>
Atque ideo Cererem, quae nunc ignara malorum<br>
verberat Idaeos torva cum matre leones,<br>
per mare, per terras avido di.scurrere luctu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>50</FONT><br>
decretum, natae donec laetata repertae<br>
indicio tribuat fruges currusque feratur<br>
nubibus ignotas populis sparsurus aristas<br>
et iuga caerulei subeant Actaea dracones.<br>
Quod si quis Cereri raptorem prodere divum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>55</FONT><br>
audeat, imperii molem pacemque profundam<br>
obtestor rerum, natus licet ille sororve<br>
vel coniunx fuerit natarumve agminis una,<br>
se licet illa meo conceptam vertice iactet,<br>
sentiet iratum, procul aegide sentiet ictum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>60</FONT><br>
fulminis et genitum divina sorte pigebit<br>
optabitque mori: tunc vulnere saucius ipsi<br>
tradetur genero, passurus prodita regna,<br>
et sciet an propriae conspirent Tartara causae.<br>
Hoc sanctum; mansura fluant hoc ordine fata."&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>65</FONT><br>
Dixit et horrendo concussit sidera motu.<br>
At procul armisoni Cererem sub rupibus antri<br>
securam placidamque diu iam certa peracti<br>
terrebant simulacra mali noctesque timorem<br>
ingeminant omnique perit Proserpina somno.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>70</FONT><br>
Namque modo adversis invadi viscera telis,<br>
nunc sibi mutatas horret pallescere vestes,<br>
nunc steriles mediis frondere Penatibus ornos.<br>
Stabat praeterea luco dilectior omni<br>
laurus, virgineos quondam quae fronde pudica&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>75</FONT><br>
umbrabat thalamos; hanc imo stipite caesam<br>
vidit et incomptos foedari pulvere ramos,<br>
quaesivitque nefas. Dryades dixere gementes<br>
Tartarea Furias debellavisse bipenni.<br>
Sed tunc ipsa, sui iam non ambagibus ullis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>80</FONT><br>
nuntia, materno facies ingesta sopori:<br>
namque videbatur tenebroso obtecta recessu<br>
carceris et saevis Proserpina vincta catenis,<br>
non qualem Siculis olim mandaverat arvis,<br>
nec qualem roseis nuper convallibus Aetnae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>85</FONT><br>
suspexere deae. Squalebat pulchrior auro<br>
caesaries et nox oculorum infecerat ignes<br>
exhaustusque gelu pallet rubor, ille superbi<br>
flammeus oris honos et non cessura pruinis<br>
membra colorantur picei caligine regni.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>90</FONT><br>
Ergo hanc ut dubio vix tandem agnoscere visu<br>
evaluit: "Cuius tot poenae criminis?" inquit<br>
"unde haec informis macies? Cui tanta potestas<br>
in me saevitiae? Rigidi cur vincula ferri<br>
vix aptanda feris molles meruere lacerti?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>95</FONT><br>
Tu mea, tu proles? An vana fallimur umbra?"<br>
Illa refert: "Heu dira parens nataeque peremptae<br>
immemor, heu fulvas animo transgressa leaenas,<br>
tantane te nostri tenuere oblivia? Tantum<br>
unica despicior? Certe Proserpina nomen&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>100</FONT><br>
dulce tibi, tali quae nunc, ut cernis, hiatu<br>
suppliciis inclusa teror! Tu saeva choreis<br>
indulges Phrygias vel nunc interstrepis urbes?<br>
Quod si non omnem pepulisti pectore matrem,<br>
si tua nata, Ceres, et non me Caspia&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>105</FONT><br>
tigris edidit, his, oro, miseram defende cavernis<br>
inque superna refer. Prohibent si fata reverti,<br>
vel tantum visura veni." Sic fata trementes<br>
tendere conatur palmas: vis improba ferri<br>
impedit et motae somnum solvere catenae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>110</FONT><br>
Obriguit visis. Gaudet non vera fuisse,<br>
complexu caruisse dolet. Penetralibus amens<br>
prosilit et tali compellat voce Cybeben:<br>
"Iam non ulterius Phrygia tellure morabor,<br>
sancta parens: revocat tandem custodia cari&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>115</FONT><br>
pignoris et cunctis obiecti fraudibus anni.<br>
Nec mihi, Cyclopum quamvis exstructa caminis,<br>
culmina fida satis. Timeo ne fama latebras<br>
prodiderit leviusque meum Trinacria celet<br>
depositum. Terret nimium vulgata locorum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>120</FONT><br>
nobilitas. Aliis sedes obscurior oris<br>
exquirenda mihi. Gemitu flammisque propinquis<br>
Enceladi nequeunt umbracula nostra taceri.<br>
Somnia quin etiam variis infausta figuris<br>
saepe monent nullusque dies non triste minatur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>125</FONT><br>
augurium. Quotiens flaventia serta comarum<br>
sponte cadunt, quotiens exundat ab ubere sanguis,<br>
larga vel invito prorumpunt flumina vultu<br>
iniussaeque manus mirantia pectora tundunt!<br>
Si buxus inflare velim, ferale gemiscunt,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>130</FONT><br>
tympana si quatiam, planctus mihi tympana reddunt.<br>
Ah vereor, ne quid portendant omina veri!<br>
Heu longae nocuere morae!" "Procul irrita venti<br>
dicta ferant" subicit Cybele "nec tanta Tonanti<br>
segnities, ut non pro pignore fulmina mittat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>135</FONT><br>
I tamen et nullo turbata revertere casu."<br>
Haec ubi, digreditur templis. Sed nulla ruenti<br>
mobilitas. Tardos queritur non ire dracones<br>
immeritasque movens alterno verbere pennas<br>
Sicaniam quaerit, cum nondum ascenderit Idam.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>140</FONT><br>
Cuncta pavet speratque nihil. Sic aestuat ales,<br>
quae teneros humili fetus commiserit orno<br>
allatura cibos et plurima cogitat absens,<br>
ne gracilem ventus discusserit arbore nidum,<br>
ne furtum pateat homini, ne praeda colubris.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>145</FONT><br>
Ut domus excubiis incustodita remotis<br>
et resupinati neglecto cardine postes,<br>
flebilis et tacitae species apparuit aulae,<br>
non exspectato respectu cladis amictus<br>
conscidit et fractas cum crine avellit aristas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>150</FONT><br>
Haeserunt lacrimae, nec vox aut spiritus oris<br>
redditur, atque imis vibrat timor ossa medullis.<br>
Succidui titubant gressus; foribusque reclusis,<br>
dum vacuas sedes et desolata pererrat<br>
atria, semirutas confuso stamine telas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>155</FONT><br>
atque interruptas agnoscit pectinis artes.<br>
Divinus perit ille labor spatiumque relictum<br>
audax sacrilego supplebat aranea textu.<br>
Nec deflet plangitve malum: tantum oscula telae<br>
figit et abrumpit mutas in fila querellas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>160</FONT><br>
attritosque manu radios proiectaque pensa<br>
cunctaque virgineo sparsa oblectamina ludo<br>
ceu natam pressat gremio, castumque cubile<br>
desertosque toros et, sicubi sederat olim,<br>
perlegit: attonitus stabulo ceu pastor inani,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>165</FONT><br>
cui pecus aut rabies Poenorum inopina leonum<br>
aut populatrices infestavere catervae;<br>
serus at ille redit vastataque pascua lustrans<br>
non responsuros ciet imploratque iuvencos.<br>
Atque ibi secreta tectorum in parte iacentem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>170</FONT><br>
conspicit Electram natae quae sedula nutrix<br>
Oceani priscas inter notissima Nymphas.<br>
Par Cereri pietas. Haec post cunabula dulci<br>
ferre sinu summoque Iovi deducere parvam<br>
sueverat et genibus ludentem aptare paternis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>175</FONT><br>
Haec comes, haec custos, haec proxima mater haberi.<br>
Tunc laceras effusa comas et pulvere canos<br>
sordida sidereae raptus lugebat alumnae.<br>
Hanc aggressa Ceres, postquam suspiria tandem<br>
laxavit frenosque dolor: "Quod cernimus" inquit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>180</FONT><br>
"excidium? Cui praeda feror? Regnatne maritus<br>
an caelum Titanes habent? Quae talia vivo<br>
ausa Tonante manus? Rupitne Typhoeia cervix<br>
Inarimen? Fractane iugi compage Vesevi<br>
Alcyoneus Tyrrhena pedes per stagna cucurrit?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>185</FONT><br>
An vicina mihi quassatis faucibus Aetna<br>
protulit Enceladum? Nostros an forte Penates<br>
appetiit centum Briareia turba lacertis?<br>
Heu, ubi nunc est nata mihi? Quo mille ministrae,<br>
quo Cyane? Volucres quae vis Sirenas abegit?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>190</FONT><br>
Haeccine vestra fides? Sic fas aliena tueri<br>
pignora?" Contremuit nutrix maerorque pudori<br>
cedit et aspectus miserae non ferre parentis<br>
emptum morte velit longumque immota moratur<br>
auctorem dubium certumque expromere funus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>195</FONT><br>
Vix tamen haec: "Acies utinam vesana Gigantum<br>
hanc dederit cladem! Levius communia tangunt;<br>
sed divae, multoque minus quod rere, sorores<br>
in nostras (nimium) coniuravere ruinas.<br>
Insidias Superum, cognatae vulnera cernis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>200</FONT><br>
invidiae. Phlegra nobis infensior aether.<br>
Florebat tranquilla domus nec limina virgo<br>
linquere nec virides audebat visere saltus<br>
praeceptis obstricta tuis. Telae labor illi,<br>
Sirenes requies; sermonum gratia mecum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>205</FONT><br>
mecum somnus erat cautique per atria ludi,<br>
cum subito (dubium est quonam monstrante latebras<br>
rescierit) Cytherea venit suspectaque nobis<br>
ne foret, hinc Phoeben comites, hinc Pallada iunxit.<br>
Protinus effuso laetam se fingere risu,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>210</FONT><br>
nec semel amplecti nomenque iterare sororis<br>
et dura de matre queri, quae tale recessu<br>
maluerit damnare decus vetitamque dearum<br>
colloquio patriis procul amandaverit astris.<br>
Nostra rudis gaudere malis et nectare largo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>215</FONT><br>
instaurare dapes. Nunc arma habitumque Dianae<br>
induitur digitisque attemptat mollibus arcum.<br>
Nunc crinita iubis galeam, laudante Minerva,<br>
implet et ingentem clipeum gestare laborat.<br>
Prima Venus campos Aetnaeaque rura maligno&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>220</FONT><br>
ingerit affatu. Vicinos callida flores<br>
ingeminat meritumque loci velut inscia quaerit<br>
nec credit, quod bruma rosas innoxia servet,<br>
quod gelidi rubeant alieno germine menses,<br>
verna nec iratum timeant virgulta Booten.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>225</FONT><br>
Dum loca miratur, studio dum flagrat eundi,<br>
persuadet. Teneris, heu! lubrica moribus aetas.<br>
Quos ego nequidquam planctus, quas irrita fudi<br>
ore preces! Ruit illa tamen confisa sororum<br>
praesidio. Famulae longo ordine Nymphae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>230</FONT><br>
Itur in aeterno vestitos gramine colles<br>
et prima sub luce legunt, cum rore serenus<br>
albet ager sparsosque bibunt violaria sucos.<br>
Sed postquam medio sol altior institit axi,<br>
ecce polum nox foeda rapit tremefactaque nutat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>235</FONT><br>
insula cornipedum strepitu pulsuque rotarum;<br>
nosse nec aurigam licuit, seu mortifer ille,<br>
seu mors ipsa fuit. Livor permanat in herbas,<br>
deficiunt rivi, squalent rubigine prata<br>
et nihil afflatum vivit. Pallere ligustra,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>240</FONT><br>
exspirare rosas, decrescere lilia vidi.<br>
Ut rauco reduces tractu detorsit habenas,<br>
nox sua prosequitur currum; lux redditur orbi,<br>
Persephone nusquam. Voto rediere peracto<br>
nec mansere deae. Mediis invenimus arvis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>245</FONT><br>
exanimem Cyanen. Cervix redimita iacebat<br>
et caligantes marcebant fronte coronae.<br>
Aggredimur subito et casus scitamur eriles<br>
(nam propior cladi steterat): quis vultus equorum?<br>
Quis regat? Illa nihil, tacito sed laesa veneno&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>250</FONT><br>
solvitur in laticem. Subrepit crinibus umor.<br>
Liquitur in roremque pedes et brachia manant<br>
nostraque mox lambit vestigia perspicuus fons.<br>
Discedunt aliae. Rapidis Acheloides alis<br>
sublatae Siculi latus obsedere Pelori&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>255</FONT><br>
accensaeque malo iam non impune canoras<br>
in pestem vertere lyras; vox blanda carinas<br>
alligat, audito frenantur carmine remi.<br>
Sola domi luctu senium tractura relinquor."<br>
Haeret adhuc suspensa Ceres et singula demens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>260</FONT><br>
ceu nondum transacta timet; mox lumina torquens<br>
vultu ad caelicolas furiato pectore fertur.<br>
Arduus Hyrcana quatitur sic matre Niphates,<br>
cuius Achaemenio regi ludibria natos avexit<br>
tremebundus eques. Fremit illa marito&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>265</FONT><br>
mobilior Zephyro totamque virentibus iram<br>
dispergit maculis timidumque hausura profundo<br>
ore virum vitreae tardatur imagine formae.<br>
Haud aliter toto genetrix bacchatur Olympo:<br>
"Reddite" vociferans "non me vagus edidit amnis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>270</FONT><br>
non Dryadum de plebe sumus. Turrita Cybebe<br>
me quoque Saturno genuit. Quo iura deorum,<br>
quo leges cecidere poli? quid vivere recte<br>
proderit? En audet noti Cytherea pudoris<br>
ostentare suos post Lemnia vincula vultus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>275</FONT><br>
Hos animos bonus ille sopor castumque cubile<br>
praebuit? amplexus hoc promeruere pudici?<br>
Nec mirum, si turpe nihil post talia ducit.<br>
Quid vos expertes thalami? tantumne relictus<br>
virginitatis honos? tantum mutata voluntas?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>280</FONT><br>
Iam Veneri iunctae, sociis raptoribus, itis?<br>
O templis Scythiae atque hominem sitientibus aris<br>
utraque digna coli! Tanti quae causa furoris?<br>
Quam mea vel tenui dicto Proserpina laesit?<br>
Scilicet aut caris pepulit te, Delia, silvis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>285</FONT><br>
aut tibi commissas rapuit, Tritonia, pugnas.<br>
An gravis eloquio? Vestros an forte petebat<br>
importuna choros? Atqui Trinacria longe,<br>
esset ne vobis oneri, deserta colebat.<br>
Quid latuisse iuvat? Rabiem livoris acerbi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>290</FONT><br>
nulla potest placare quies." His increpat omnes<br>
vocibus. Ast illae (prohibet sententia patris)<br>
aut reticent aut nosse negant responsaque matri<br>
dant lacrimas. Quid agat? Rursus se victa remittit<br>
inque humiles devecta preces: "Ignoscite, si quid&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>295</FONT><br>
intumuit pietas, si quid flagrantius actum<br>
quam miseros decuit. Supplex miserandaque vestris<br>
advolvor genibus. Liceat cognoscere sortem.<br>
Hoc tantum liceat: certos habuisse dolores.<br>
Scire peto quae forma mali; quamcumque dedistis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>300</FONT><br>
fortunam, sit nota, feram fatumque putabo<br>
non scelus. Aspectum precor indulgete parenti;<br>
non repetarn; quaesita manu securus habeto,<br>
quisquis es; affirmo praedam; desiste vereri.<br>
Quod si nos aliquo praevenit foedere raptor,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>305</FONT><br>
tu certe, Latona, refer: confessa Diana<br>
forte tibi. Nosti, quid sit Lucina, quis horror<br>
pro genitis et quantus amor, partusque tulisti<br>
tu geminos: haec una mihi. Sic crine fruaris<br>
semper Apollineo, sic me felicior aevum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>310</FONT><br>
mater agas." Largis tunc imbribus ora madescunt.<br>
"Quid? tantum dignum fieri dignumque taceri?<br>
Hei mihi, discedunt omnes. Quid vana moraris<br>
ulterius? Non bella palam caelestia sentis?<br>
Quin potius natam pelago terrisque requiris?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>315</FONT><br>
Accingar lustrare diem: per devia rerum<br>
indefessa ferar; nulla cessabitur hora;<br>
non requies, non somnus erit, dum pignus ademptum<br>
inveniam, gremio quamvis mergatur Hiberae<br>
Tethyos et rubro iaceat vallata profundo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>320</FONT><br>
Non Rheni glacies, non me Rhipaea tenebunt<br>
frigora, non dubio Syrtis cunctabitur aestu.<br>
Stat finem penetrare Noti Boreaeque nivalem<br>
vestigare domum. Primo calcabitur Atlas<br>
occasu facibusque meis lucebit Hydaspes.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>325</FONT><br>
Impius errantem videat per rura per urbes<br>
Iuppiter. Exstincta satietur paelice Iuno.<br>
Insultate mihi, caelo regnate superbi, ducite<br>
praeclarum Cereris de stirpe triumphum."<br>
Haec fatur notaeque iugis illabitur Aetnae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>330</FONT><br>
noctivago taedas informatura labori.<br>
Lucus erat prope flumen Acin, quod candida praefert<br>
saepe mari pulchroque secat Galatea natatu,<br>
densus et innexis Aetnaea cacumina ramis<br>
qua licet usque tegens. Illic posuisse cruentam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>335</FONT><br>
aegida captivamque pater post proelia praedam<br>
advexisse datur. Phlegraeis silva superbit<br>
exuviis totumque nemus victoria vestit.<br>
Hic patuli rictus et prodigiosa Gigantum<br>
tergora dependent et adhuc crudele minantur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>340</FONT><br>
affixae truncis facies immaniaque ossa<br>
serpentum passim cumulis exsanguibus albent<br>
et rigidae multo suspirant fulmine pelles<br>
nullaque non magni iactat se nominis arbor.<br>
Haec centumgemini strictor Aegaeonis enses&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>345</FONT><br>
curvata vix fronde levat. Liventibus illa<br>
exsultat Coei spoliis. Haec arma Mimantis<br>
sustinet. Hos onerat ramos exutus Ophion.<br>
Altior at cunctis abies umbrosaque late<br>
ipsius Enceladi fumantia gestat opima&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>350</FONT><br>
summi terrigenum regis caderetque gravata<br>
pondere, ni lassam fulciret proxima quercus.<br>
Inde timor numenque loco nemorisque senectae<br>
parcitur aetheriisque nefas nocuisse tropaeis.<br>
Pascere nullus oves nec robora laedere Cyclops&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>355</FONT><br>
audet et ipse fugit sacra Polyphemus ab umbra.<br>
Non tamen hoc tardata Ceres. Accenditur ultro<br>
religione loci vibratque infesta securim,<br>
ipsum etiam feritura Iovem. Succidere pinus,<br>
haud magis enodes dubitat prosternere cedros&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>360</FONT><br>
exploratque obiens truncos rectique tenorem<br>
stipitis et certo pertemptat brachia nisu.<br>
Sic qui vecturus longinqua per aequora merces<br>
molitur tellure ratem vitamque procellis<br>
obiectare parat, fagos metitur et alnos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>365</FONT><br>
et varium rudibus silvis accommodat usum:<br>
quae longa est, tumidis praebebit cornua velis;<br>
quae fortis, clavo potior, quae lenta, favebit<br>
remigio; stagni patiens aptanda carinae.<br>
Tollebant geminae capita inviolata cupressus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>370</font><br>
cespite vicino, quales non rupibus Idae<br>
miratur Simois, quales non divite ripa<br>
lambit Apollinei nemoris nutritor Orontes.<br>
Germanas adeo credas: sic frontibus aequis<br>
exstant et socio despectant vertice lucum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>375</FONT><br>
Hae placuere faces. Pernix invadit utramque<br>
cincta sinus, exserta manus, armata bipenni<br>
alternasque ferit totisque obnixa trementes<br>
viribus impellit. Pariter traxere ruinam<br>
et pariter posuere comas campoque recumbunt,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>380</FONT><br>
Faunorum Dryadumque dolor. Complectitur ambas,<br>
sicut erant, alteque levat retroque solutis<br>
crinibus ascendit fastigia montis anheli,<br>
exsuperatque aestus et nulli pervia saxa<br>
atque indignantes vestigia calcat harenas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>385</FONT><br>
Qualis pestiferas animare ad crimina taxos<br>
torva Megaera ruit, Cadmi seu moenia poscat,<br>
sive Thyesteis properet saevire Mycenis.<br>
Dant tenebrae Manesque locum plantisque resultant<br>
Tartara ferratis, donec Phlegethontis in unda&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>390</FONT><br>
constitit et plenos excepit lampade fluctus.<br>
Postquam perventum scopuli flagrantis in ora,<br>
protinus arsuras aversa fronte cupressus<br>
faucibus iniecit mediis lateque cavernas<br>
texit et undantem flammis obstruxit hiatum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>395</FONT><br>
Compresso mons igne tonat claususque laborat<br>
Mulciber. Obducti nequeunt exire vapores.<br>
Coniferi micuere apices crevitque favillis<br>
Aetna novis. Strident admisso sulphure rami.<br>
Tum, ne deficerent tantis erroribus ignes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>400</FONT><br>
semper inocciduos insopitosque manere<br>
iussit et arcano perfudit robora suco,<br>
quo Phaethon irrorat equos, quo Luna iuvencos.<br>
Iamque soporiferas nocturna silentia terris<br>
explicuere vices: laniato pectore longas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>405</FONT><br>
inchoat illa vias, et sic ingressa profatur:<br>
"Non tales gestare tibi, Proserpina, taedas<br>
sperabam, sed vota mihi communia matrum<br>
et thalami festaeque faces caeloque canendus<br>
ante oculos Hymenaeus erat. Sic numina fatis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>410</FONT><br>
volvimur et nullo Lachesis discrimine saevit?<br>
Quam nuper sublimis eram quantisque procorum<br>
cingebar studiis! Quae non mihi pignus ob unum<br>
cedebat numerosa parens! Tu prima voluptas,<br>
tu postrema mihi; per te fecunda videbar.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>415</FONT><br>
O decus, o requies, o grata superbia matris:<br>
qua gessi florente deam, qua sospite nusquam<br>
inferior Iunone fui, nunc squalida, vilis.<br>
Hoc placitum patri. Cur autem ascribimus illum<br>
his lacrimis? Ego te, fateor, crudelis ademi,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>420</FONT><br>
quae te deserui solamque instantibus ultro<br>
hostibus exposui. Raucis secura fruebar<br>
nimirum thiasis et laeta sonantibus armis<br>
iungebam Phrygios, cum tu raperere, leones.<br>
Accipe, quas merui, poenas. En ora fatiscunt&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>425</FONT><br>
vulneribus grandesque rubent in pectore sulci.<br>
Immemor en uterus crebro contunditur ictu.<br>
Qua te parte poli, quo te sub cardine quaeram?<br>
Quis monstrator erit? Quae me vestigia ducent?<br>
Quis currus? Ferus ille quis est? Terraene marisne&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>430</FONT><br>
incola? Quae volucrum deprendam signa rotarum?<br>
Ibo, ibo quocumque pedes, quocumque iubebit<br>
casus. Sic Venerem quaerat deserta Dione.<br>
Efficietne labor? Rursus te, nata, licebit<br>
amplecti? Manet ille decor? manet ille genarum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>435</FONT><br>
fulgor? An infelix talem fortasse videbo,<br>
qualis nocte venis, qualem per somnia vidi?"<br>
Sic ait et prima gressus molitur ab Aetna,<br>
exitiique reos flores ipsumque rapinae<br>
detestata locum sequitur dispersa viarum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>440</FONT><br>
indicia et pleno rimatur lumine campos<br>
inclinatque faces. Omnis madet orbita fletu.<br>
Omnibus admugit; quocumque it in aequore, fulvis<br>
adnatat umbra fretis extremaque lucis imago<br>
Italiam Libyamque ferit. Clarescit Etruscum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>445</FONT><br>
litus et accenso resplendent aequore Syrtes.<br>
Antra procul Scyllaea petit canibusque reductis<br>
pars stupefacta silet, pars nondum exterrita latrat.
</p>

<p class=border></P>

<p>
<table border=0 cellspacing=15 cellpadding=0 align=Center>
<tr>
	<td><a href="/claudian.html">Claudian</A>
	<td><a href="/index.html">The Latin Library</A>
	<td><a href="/classics.html">The Classics Page</A>
</TABLE>
</BODY>
</HTML>