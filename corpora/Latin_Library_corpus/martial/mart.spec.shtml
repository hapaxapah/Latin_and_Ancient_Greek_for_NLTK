<html>
	<head>
		<title>
			Martial: Liber de Spectaculis
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>M. VALERI MARTIALIS EPIGRAMMATON <br>
(LIBER DE SPECTACVLIS)
</p>

<p class=border></P>

<p>
<b>I</B>
</p>
<p>
Barbara pyramidum sileat miracula Memphis,<br>
&nbsp;&nbsp;&nbsp;&nbsp;&nbsp;Assyrius iactet nec Babylona labor;<br>
nec Triuiae templo molles laudentur Iones,<br>
&nbsp;&nbsp;&nbsp;&nbsp;&nbsp;dissimulet Delon cornibus ara frequens <br>
aere nec uacuo pendentia Mausolea&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</SPAN><br>
&nbsp;&nbsp;&nbsp;&nbsp;&nbsp;laudibus inmodicis Cares in astra ferant.<br>
Omnis Caesareo cedit labor Amphitheatro,<br>
&nbsp;&nbsp;&nbsp;&nbsp;&nbsp;unum pro cunctis fama loquetur opus.
</p>

<p class=shortborder></p>

<p>
<b>II</B>
</p>
<p>
Hic ubi sidereus propius uidet astra colossus<br>
&nbsp;&nbsp;&nbsp;&nbsp;&nbsp;et crescunt media pegmata celsa uia,<br>
inuidiosa feri radiabant atria regis<br>
&nbsp;&nbsp;&nbsp;&nbsp;&nbsp;unaque iam tota stabat in urbe domus;<br>
hic ubi conspicui uenerabilis Amphitheatri&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</SPAN><br>
&nbsp;&nbsp;&nbsp;&nbsp;&nbsp;erigitur moles, stagna Neronis erant;<br>
hic ubi miramur uelocia munera thermas,<br>
&nbsp;&nbsp;&nbsp;&nbsp;&nbsp;abstulerat miseris tecta superbus ager;<br>
Claudia diffusas ubi porticus explicat umbras,<br>
&nbsp;&nbsp;&nbsp;&nbsp;ultima pars aulae deficientis erat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</SPAN><br>
Reddita Roma sibi est et sunt te preside, Caesar,<br>
&nbsp;&nbsp;&nbsp;&nbsp;&nbsp;deliciae populi, quae fuerant domini.
</p>

<p class=shortborder></p>

<p>
<b>III</B>
</p>
<p>
Quae tam seposita est, quae gens tam barbara, Caesar,<br>
&nbsp;&nbsp;&nbsp;&nbsp;&nbsp;ex qua spectator non sit in urbe tua?<br>
Venit ab Orpheo cultor Rhodopeius Haemo, <br>
&nbsp;&nbsp;&nbsp;&nbsp;&nbsp;uenit et epolo Sarmata pastus equo,<br>
et qui prima bibit deprensi flumina Nili,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</SPAN><br>
&nbsp;&nbsp;&nbsp;&nbsp;&nbsp;et quem supremae Tethyos unda ferit;<br>
festinauit Arabs, festinauere Sabaei,<br>
&nbsp;&nbsp;&nbsp;&nbsp;&nbsp;et Cilices nimbis hic maduere suis.<br>
Crinibus in nodum tortis uenere Sygambri,<br>
&nbsp;&nbsp;&nbsp;&nbsp;&nbsp;atque aliter tortis crinibus Aethiopes.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</SPAN><br>
Vox diuersa sonat populorum, tum tamen una est,<br>
&nbsp;&nbsp;&nbsp;&nbsp;&nbsp;cum uerus patriae diceris esse pater.
</p>

<p class=shortborder></p>

<p>
<b>IV</B>
</p>
<p>
Turba grauis paci placidaeque inimica quieti,<br>
&nbsp;&nbsp;&nbsp;&nbsp;&nbsp;quae semper miseras sollicitabat opes,<br>
traducta est +Getulis+ nec cepit harena nocentis:<br>
&nbsp;&nbsp;&nbsp;&nbsp;&nbsp;et delator habet quod dabat exilium.<br>
Exulat Ausonia profugus delator ab urbe:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</SPAN><br>
&nbsp;&nbsp;&nbsp;&nbsp;&nbsp;haec licet inpensis principis adnumeres.
</p>

<p class=shortborder></p>

<p>
<b>V</B>
</p>
<p>
Iunctam Pasiphaen Dictaeo credite tauro:<br>
&nbsp;&nbsp;&nbsp;&nbsp;&nbsp;uidimus, accepit fabula prisca fidem.<br>
Nec se miretur, Caesar, longaeua uetustas:<br>
&nbsp;&nbsp;&nbsp;&nbsp;&nbsp;quidquid fama canit, praestat harena tibi.
</p>

<p class=shortborder></p>

<p>
<b>VI</B>
</p>
<p>
Belliger inuictis quod Mars tibi seruit in armis,<br>
&nbsp;&nbsp;&nbsp;&nbsp;&nbsp;non satis est, Caesar, seruit et ipsa Venus.
</p>

<p class=shortborder></p>

<p>
<b>VIb</B>
</p>
<p>
Prostratum uasta Nemees in ualle leonem<br>
&nbsp;&nbsp;&nbsp;&nbsp;&nbsp;nobile et Herculeum fama canebat opus.<br>
Prisca fides taceat: nam post tua munera, Caesar,<br>
&nbsp;&nbsp;&nbsp;&nbsp;&nbsp;hoc iam femineo Marte fatemur agi.
</p>

<p class=shortborder></p>

<p>
<b>VII</B>
</p>
<p>
Qualiter in Scythica religatus rupe Prometheus<br>
&nbsp;&nbsp;&nbsp;&nbsp;&nbsp;adsiduam nimio pectore pauit auem,<br>
nuda Caledonia sic uiscera praebuit urso<br>
&nbsp;&nbsp;&nbsp;&nbsp;&nbsp;non falsa pendens in cruce Laureolus.<br>
Viuebant laceri membris stillantibus artus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</SPAN><br>
&nbsp;&nbsp;&nbsp;&nbsp;&nbsp;inque omni nusquam corpore corpus erat.<br>
Denique supplicium dignum tulit: ille parentis<br>
&nbsp;&nbsp;&nbsp;&nbsp;&nbsp;uel domini iugulum foderat ense nocens,<br>
templa uel arcano demens spoliauerat auro,<br>
&nbsp;&nbsp;&nbsp;&nbsp;&nbsp;subdiderat saeuas uel tibi, Roma, faces.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</SPAN><br>
Vicerat antiquae sceleratus crimina famae,<br>
&nbsp;&nbsp;&nbsp;&nbsp;&nbsp;in quo, quae fuerat fabula, poena fuit.
</p>

<p class=shortborder></p>

<p>
<b>VIII</B>
</p>
<p>
Daedale, Lucano cum sic lacereris ab urso,<br>
&nbsp;&nbsp;&nbsp;&nbsp;&nbsp;quam cuperes pinnas nunc habuisse tuas!
</p>

<p class=shortborder></p>

<p>
<b>IX</B>
</p>
<p>
Praestitit exhibitus tota tibi, Caesar, harena<br>
&nbsp;&nbsp;&nbsp;&nbsp;&nbsp;quae non promisit proelia rhinoceros.<br>
O quam terribilis exarsit pronus in iras!<br>
&nbsp;&nbsp;&nbsp;&nbsp;&nbsp;Quantus erat taurus, cui pila taurus erat!
</p>

<p class=shortborder></p>

<p>
<b>X</B>
</p>
<p>
Laeserat ingrato leo perfidus ore magistrum,<br>
&nbsp;&nbsp;&nbsp;&nbsp;&nbsp;ausus tam notas contemerare manus,<br>
sed dignas tanto persoluit crimine poenas,<br>
&nbsp;&nbsp;&nbsp;&nbsp;&nbsp;et qui non tulerat uerbera, tela tulit.<br>
Quos decet esse hominum tali sub principe mores,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</SPAN><br>
&nbsp;&nbsp;&nbsp;&nbsp;&nbsp;qui iubet ingenium mitius esse feris!
</p>

<p class=shortborder></p>

<p>
<b>XI</B>
</p>
<p>
Praeceps sanguinea dum se rotat ursus harena,<br>
&nbsp;&nbsp;&nbsp;&nbsp;&nbsp;inplicitam uisco perdidit ille fugam.<br>
Splendida iam tecto cessent uenabula ferro,<br>
&nbsp;&nbsp;&nbsp;&nbsp;&nbsp;nec uolet excussa lancea torta manu;<br>
deprendat uacuo uenator in aere praedam,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</SPAN><br>
&nbsp;&nbsp;&nbsp;&nbsp;&nbsp;si captare feras aucupis arte placet.
</p>

<p class=shortborder></p>

<p>
<b>XII</B>
</p>
<p>
Inter Caesareae discrimina saeua Dianae<br>
&nbsp;&nbsp;&nbsp;&nbsp;&nbsp;fixisset grauidam cum leuis hasta suem,<br>
exiluit partus miserae de uulnere matris.<br>
&nbsp;&nbsp;&nbsp;&nbsp;&nbsp;O Lucina ferox, hoc peperisse fuit?<br>
Pluribus illa mori uoluisset saucia telis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</SPAN><br>
&nbsp;&nbsp;&nbsp;&nbsp;&nbsp;omnibus ut natis triste pateret iter.<br>
Quis negat esse satum materno funere Bacchum?<br>
&nbsp;&nbsp;&nbsp;&nbsp;&nbsp;sic genitum numen credite: nata fera est.
</p>

<p class=shortborder></p>

<p>
<b>XIII</B>
</p>
<p>
Icta graui telo confossaque uulnere mater<br>
&nbsp;&nbsp;&nbsp;&nbsp;&nbsp;sus pariter uitam perdidit atque dedit.<br>
O quam certa fuit librato dextera ferro!<br>
&nbsp;&nbsp;&nbsp;&nbsp;&nbsp;Hanc ego Lucinae credo fuisse manum.<br>
Experta est numen moriens utriusque Dianae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</SPAN><br>
&nbsp;&nbsp;&nbsp;&nbsp;&nbsp;quaque soluta parens quaque perempta fera est.
</p>

<p class=shortborder></p>

<p>
<b>XIV</B>
</p>
<p>
Sus fera iam grauior maturi pignori uentris<br>
&nbsp;&nbsp;&nbsp;&nbsp;&nbsp;emisit fetum, uolnere facta parens;<br>
nec iacuit partus, sed matre cadente cucurrit.<br>
&nbsp;&nbsp;&nbsp;&nbsp;&nbsp;O quantum est subitis casibus ingenium!
</p>

<p class=shortborder></p>

<p>
<b>XV</B>
</p>
<p>
Summa tuae, Meleagre, fuit quae gloria famae,<br>
&nbsp;&nbsp;&nbsp;&nbsp;&nbsp;quantast Carpophori portio, fusus aper!<br>
Ille et praecipiti uenabula condidit urso,<br>
&nbsp;&nbsp;&nbsp;&nbsp;&nbsp;primus in Arctoi qui fuit arce poli,<br>
strauit et ignota spectandum mole leonem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</SPAN><br>
&nbsp;&nbsp;&nbsp;&nbsp;&nbsp;herculeas potuit qui decuisse manus,<br>
et uolucrem longo porrexit uulnere pardum.<br>
&nbsp;&nbsp;&nbsp;&nbsp;&nbsp;Praemia cum tandem ferret, adhuc poterat.
</p>

<p class=shortborder></p>

<p>
<b>XVI</B>
</p>
<p>
Raptus abit media quod ad aethera taurus harena,<br>
&nbsp;&nbsp;&nbsp;&nbsp;&nbsp;non fuit hoc artis, sed pietatis opus.
</p>

<p class=shortborder></p>

<p>
<b>XVIb</B>
</p>
<p>
Vexerat Europen fraterna per aequora taurus:<br>
&nbsp;&nbsp;&nbsp;&nbsp;&nbsp;at nunc Alciden taurus in astra tulit.<br>
Caesaris atque Iouis confer nunc, fama, iuuencos:<br>
&nbsp;&nbsp;&nbsp;&nbsp;&nbsp;par onus ut tulerint, altius iste tulit.
</p>

<p class=shortborder></p>

<p>
<b>XVII</B>
</p>
<p>
Quod pius et supplex elephas te, Caesar, adorat<br>
&nbsp;&nbsp;&nbsp;&nbsp;&nbsp;hic modo qui tauro tam metuendus erat,<br>
non facit hoc iussus, nulloque docente magistro,<br>
&nbsp;&nbsp;&nbsp;&nbsp;&nbsp;crede mihi, nostrum sentit et ille deum.
</p>

<p class=shortborder></p>

<p>
<b>XVIII</B>
</p>
<p>
Lambere securi dextram consueta magistri<br>
&nbsp;&nbsp;&nbsp;&nbsp;&nbsp;tigris, ab Hyrcano gloria rara iugo,<br>
saeua ferum rabido lacerauit dente leonem:<br>
&nbsp;&nbsp;&nbsp;&nbsp;&nbsp;res noua, non ullis cognita temporibus.<br>
Ausa est tale nihil, siluis dum uixit in altis:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</SPAN><br>
&nbsp;&nbsp;&nbsp;&nbsp;&nbsp;postquam inter nos est, plus feritatis habet.
</p>

<p class=shortborder></p>

<p>
<b>XIX</B>
</p>
<p>
Qui modo per totam flammis stimulatus harenam<br>
&nbsp;&nbsp;&nbsp;&nbsp;&nbsp;sustulerat raptas taurus in astra pilas.<br>
Occubuit tandem cornuto adore petitus,<br>
&nbsp;&nbsp;&nbsp;&nbsp;&nbsp;dum facilem tolli sic elephanta putat.
</p>

<p class=shortborder></p>

<p>
<b>XX</B>
</p>
<p>
Cum peteret pars haec Myrinum, pars illa Triumphum,<br>
&nbsp;&nbsp;&nbsp;&nbsp;&nbsp;promisit pariter Caesar utraque manu.<br>
Non potuit melius litem finire iocosam.<br>
&nbsp;&nbsp;&nbsp;&nbsp;&nbsp;O dulce inuicti principis ingenium!
</p>

<p class=shortborder></p>

<p>
<b>XXI</B>
</p>
<p>
Quidquid in Orpheo Rhodope spectasse theatro<br>
&nbsp;&nbsp;&nbsp;&nbsp;&nbsp;dicitur, exhibuit, Caesar, harena tibi.<br>
Repserunt scopuli mirandaque silua cucurrit,<br>
&nbsp;&nbsp;&nbsp;&nbsp;&nbsp;quale fuisse nemus creditur Hesperidum.<br>
Adfuit inmixtum pecori genus omne ferarum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</SPAN><br>
&nbsp;&nbsp;&nbsp;&nbsp;&nbsp;et supra uatem multa pependit auis,<br>
ipse sed ingrato iacuit laceratus ab urso.<br>
&nbsp;&nbsp;&nbsp;&nbsp;&nbsp;Haec tantum res est facta [<i>par' 'istorian</I>].
</p>

<p class=shortborder></p>

<p>
<b>XXIb</B>
</p>
<p>
Orphea quod subito tellus emisit hiatu<br>
&nbsp;&nbsp;&nbsp;&nbsp;&nbsp;ursam elisuram, uenit ab Eurydice.
</p>

<p class=shortborder></p>

<p>
<b>XXII</B>
</p>
<p>
Sollicitant pauidi dum rhinocerota magistri<br>
&nbsp;&nbsp;&nbsp;&nbsp;&nbsp;seque diu magnae colligit ira ferae,<br>
desperabantur promissi proelia Martis;<br>
&nbsp;&nbsp;&nbsp;&nbsp;&nbsp;sed tandem rediit cognitus ante furor.<br>
Namque grauem cornu gemino sic extulit ursum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</SPAN><br>
&nbsp;&nbsp;&nbsp;&nbsp;&nbsp;iactat ut inpositas taurus in astra pilas:
</p>

<p class=shortborder></p>

<p>
<b>XXIII</B>
</p>
<p>
Norica tam certo uenabula dirigit ictu<br>
&nbsp;&nbsp;&nbsp;&nbsp;&nbsp;fortis adhuc teneri dextera Carpophori.<br>
Ille tulit geminos facili ceruice iuuencos,<br>
&nbsp;&nbsp;&nbsp;&nbsp;&nbsp;illi cessit atrox bubalus atque uison:<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</SPAN>hunc leo cum fugeret, praeceps in tela cucurrit.<br>
&nbsp;&nbsp;&nbsp;&nbsp;&nbsp;I nunc et lentas corripe, turba, moras!
</p>

<p class=shortborder></p>

<p>
<b>XXIV</B>
</p>
<p>
Si quis ades longis serus spectator ab oris,<br>
&nbsp;&nbsp;&nbsp;&nbsp;&nbsp;cui lux prima sacri muneris ista fuit,<br>
ne te decipiat ratibus naualis Enyo<br>
&nbsp;&nbsp;&nbsp;&nbsp;&nbsp;et par unda fretis, hic modo terra fuit.<br>
Non credis? specta, dum lassant aequora Martem:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</SPAN><br>
&nbsp;&nbsp;&nbsp;&nbsp;&nbsp;parua mora est, dices 'Hic modo pontus erat.'
</p>

<p class=shortborder></p>

<p>
<b>XXV</B>
</p>
<p>
Quod nocturna tibi, Leandre, pepercerit unda<br>
&nbsp;&nbsp;&nbsp;&nbsp;&nbsp;desine mirari: Caesaris unda fuit.
</p>

<p class=shortborder></p>

<p>
<b>XXVb</B>
</p>
<p>
Cum peteret dulces audax Leandros amores<br>
&nbsp;&nbsp;&nbsp;&nbsp;&nbsp;et fessus tumidis iam premeretur aquis,<br>
sic miser instantes adfatus dicitur undas:<br>
&nbsp;&nbsp;&nbsp;&nbsp;&nbsp;'Parcite dum propero, mergite cum redeo.'
</p>

<p class=shortborder></p>

<p>
<b>XXVI</B>
</p>
<p>
Lusit Nereidum docilis chorus aequore toto<br>
&nbsp;&nbsp;&nbsp;&nbsp;&nbsp;et uario faciles ordine pinxit aquas.<br>
Fuscina dente minax recto fuit, ancora curuo:<br>
&nbsp;&nbsp;&nbsp;&nbsp;&nbsp;credidimus remum credidimusque ratem,<br>
et gratum nautis sidus fulgere Laconum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</SPAN><br>
&nbsp;&nbsp;&nbsp;&nbsp;&nbsp;lataque perspicuo uela tumere sinu.<br>
Quis tantas liquidis artes inuenit in undis?<br>
&nbsp;&nbsp;&nbsp;&nbsp;&nbsp;aut docuit lusus hos Thetis aut didicit.
</p>

<p class=shortborder></p>

<p>
<b>XXVII</B>
</p>
<p>
Saecula Carpophorum, Caesar, si prisca tulissent,<br>
&nbsp;&nbsp;&nbsp;&nbsp;&nbsp;non Porthaoniam barbara terra feram,<br>
non Marathon taurum, Nemee frondosa leonem,<br>
&nbsp;&nbsp;&nbsp;&nbsp;&nbsp;Arcas Maenalium non timuisset aprum.<br>
Hoc armante manus hydrae mors una fuisset,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</SPAN><br>
&nbsp;&nbsp;&nbsp;&nbsp;&nbsp;huic percussa foret tota Chimaera semel.<br>
Igniferos possit sine Colchide iungere tauros,<br>
&nbsp;&nbsp;&nbsp;&nbsp;&nbsp;possit utramque feram uincere Pasiphaes.<br>
Si uetus aequorei reuocetur fabula monstri,<br>
&nbsp;&nbsp;&nbsp;&nbsp;&nbsp;Hesionen soluet solus et Andromedan.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</SPAN><br>
Herculeae laudis numeretur gloria: plus est<br>
&nbsp;&nbsp;&nbsp;&nbsp;&nbsp;bis denas pariter perdomuisse feras.
</p>

<p class=shortborder></p>

<p>
<b>XXVIII</B>
</p>
<p>
Augusti labor hic fuerat committere classes<br>
&nbsp;&nbsp;&nbsp;&nbsp;&nbsp;et freta nauali sollicitare tuba.<br>
Caesaris haec nostri pars est quota? uidit in undis<br>
&nbsp;&nbsp;&nbsp;&nbsp;&nbsp;et Thetis ignotas et Galatea feras;<br>
uidit in aequoreo feruentes puluere currus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</SPAN><br>
&nbsp;&nbsp;&nbsp;&nbsp;&nbsp;et domini Triton isse putauit equos:<br>
dumque parat saeuis ratibus fera proelia Nereus,<br>
&nbsp;&nbsp;&nbsp;&nbsp;&nbsp;horruit in liquidis ire pedestris aquis.<br>
Quidquid et in Circo spectatur et Amphitheatro,<br>
&nbsp;&nbsp;&nbsp;&nbsp;&nbsp;id diues, Caesar, praestitit unda tibi.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</SPAN><br>
Fucinus et diri taceantur stagna Neronis:<br>
&nbsp;&nbsp;&nbsp;&nbsp;&nbsp;hanc norint unam saecula naumachiam.
</p>

<p class=shortborder></p>

<p>
<b>XXIX</B>
</p>
<p>
Cum traheret Priscus, traheret certamina Verus,<br>
&nbsp;&nbsp;&nbsp;&nbsp;&nbsp;esset et aequalis Mars utriusque diu, <br>
missio saepe uiris magno clamore petita est;<br>
&nbsp;&nbsp;&nbsp;&nbsp;&nbsp;sed Caesar legi paruit ipse suae; -<br>
lex erat, ad digitum posita concurrere parma: -&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</SPAN><br>
&nbsp;&nbsp;&nbsp;&nbsp;&nbsp;quod licuit, lances donaque saepe dedit.<br>
Inuentus tamen est finis discriminis aequi:<br>
&nbsp;&nbsp;&nbsp;&nbsp;&nbsp;pugnauere pares, subcubuere pares.<br>
Misit utrique rudes et palmas Caesar utrique:<br>
&nbsp;&nbsp;&nbsp;&nbsp;&nbsp;hoc pretium uirtus ingeniosa tulit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</SPAN><br>
Contigit hoc nullo nisi te sub principe, Caesar:<br>
&nbsp;&nbsp;&nbsp;&nbsp;&nbsp;cum duo pugnarent, uictor uterque fuit.
</p>

<p class=shortborder></p>

<p>
<b>XXX</B>
</p>
<p>
Concita ueloces fugeret cum damma Molossos<br>
&nbsp;&nbsp;&nbsp;&nbsp;&nbsp;et uaria lentas necteret arte moras,<br>
Caesaris ante pedes supplex similisque roganti<br>
&nbsp;&nbsp;&nbsp;&nbsp;&nbsp;constitit, et praedam non tetigere canes.<br>
. . . . . . . . . . . . . . . . . . . . . . . . . . . . . . . . . . . . . . . . . . . .&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</SPAN><br>
&nbsp;&nbsp;&nbsp;&nbsp;&nbsp;haec intellecto principe dona tulit.<br>
Numen habet Caesar: sacra est haec, sacra potestas,<br>
&nbsp;&nbsp;&nbsp;&nbsp;&nbsp;credite: mentiri non didicere ferae.
</p>

<p class=shortborder></p>

<p>
<b>XXXI</B>
</p>
<p>
Da ueniam subitis: non displicuisse meretur,<br>
&nbsp;&nbsp;&nbsp;&nbsp;&nbsp;festinat, Caesar, qui placuisse tibi.
</p>

<p class=shortborder></p>

<p>
<b>XXXII</B>
</p>
<p>
Cedere maiori uirtutis fama secunda est.<br>
&nbsp;&nbsp;&nbsp;&nbsp;&nbsp;Illa grauis palma est, quam minor hostis habet.
</p>

<p class=shortborder></p>

<p>
<b>XXXIII</B>
</p>
<p>
Flauia gens, quantum tibi tertius abstulit heres!<br>
&nbsp;&nbsp;&nbsp;&nbsp;&nbsp;paene fuit tanti, non habuisse duos.
</p>
<div class="footer">
	<p>
		<a href="/martial.html">Martial</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY>
</HTML>