<html>
	<head>
		<title>
			Martial VII
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>M. VALERI MARTIALIS EPIGRAMMATON LIBER VII
</p>

<p class=border></p>

<p>
<b>1</b>
</p>

<p>
Accipe belligerae crudum thoraca Mineruae,<br>
&nbsp;&nbsp;&nbsp;&nbsp;ipsa Medusaeae quem timet ira comae.<br>
Dum uacat, haec, Caesar, poterit lorica uocari:<br>
&nbsp;&nbsp;&nbsp;&nbsp;pectore cum sacro sederit, aegis erit.
</p>

<p class=shortborder></p>

<p>
<b>2</b>
</p>

<p>
Inuia Sarmaticis domini lorica sagittis<br>
&nbsp;&nbsp;&nbsp;&nbsp;et Martis Getico tergore fida magis,<br>
quam uel ad Aetolae securam cuspidis ictus<br>
&nbsp;&nbsp;&nbsp;&nbsp;texuit innumeri lubricus unguis apri,<br>
felix sorte tua, sacrum cui tangere pectus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;fas erit et nostri mente calere dei.<br>
I comes et magnos inlaesa merere triumphos<br>
&nbsp;&nbsp;&nbsp;&nbsp;palmataeque ducem, sed cito, redde togae.
</p>

<p class=shortborder></p>

<p>
<b>3</b>
</p>

<p>
Cur non mitto meos tibi, Pontiliane, libellos?<br>
&nbsp;&nbsp;&nbsp;&nbsp;ne mihi tu mittas, Pontiliane, tuos.
</p>

<p class=shortborder></p>

<p>
<b>4</b>
</p>

<p>
Esset, Castrice, cum mali coloris,<br>
uersus scribere coepit Oppianus.
</p>

<p class=shortborder></p>

<p>
<b>5</b>
</p>

<p>
Si desiderium, Caesar, populique patrumque<br>
&nbsp;&nbsp;&nbsp;&nbsp;respicis et Latiae gaudia uera togae,<br>
redde deum uotis poscentibus. Inuidet hosti<br>
&nbsp;&nbsp;&nbsp;&nbsp;Roma suo, ueniat laurea multa licet:<br>
terrarum dominum propius uidet ille tuoque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;terretur uultu barbarus et fruitur.
</p>

<p class=shortborder></p>

<p>
<b>6</b>
</p>

<p>
Ecquid Hyperboreis ad nos conuersus ab oris<br>
&nbsp;&nbsp;&nbsp;&nbsp;Ausonias Caesar iam parat ire uias?<br>
Certus abest auctor, sed uox hoc nuntiat omnis:<br>
&nbsp;&nbsp;&nbsp;&nbsp;credo tibi, uerum dicere, Fama, soles.<br>
Publica uictrices testantur gaudia chartae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;Martia laurigera cuspide pila uirent.<br>
Rursus, io, magnos clamat tibi Roma triumphos,<br>
&nbsp;&nbsp;&nbsp;&nbsp;inuictusque tua, Caesar, in urbe sonas.<br>
Sed iam laetitiae quo sit fiducia maior,<br>
&nbsp;&nbsp;&nbsp;&nbsp;Sarmaticae laurus nuntius ipse ueni.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span>
</p>

<p class=shortborder></p>

<p>
<b>7</b>
</p>

<p>
Hiberna quamuis Arctos et rudis Peuce<br>
et ungularum pulsibus calens Hister<br>
fractus cornu iam ter inprobo Rhenus<br>
teneat domantem regna perfidae gentis<br>
te, summe mundi rector et parens orbis:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
abesse nostris non tamen potes uotis.<br>
Illic et oculis et animis sumus, Caesar,<br>
adeoque mentes omnium tenes unus<br>
ut ipsa magni turba nesciat Circi<br>
utrumque currat Passerinus an Tigris.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span>
</p>

<p class=shortborder></p>

<p>
<b>8</b>
</p>

<p>
Nunc hilares, si quando mihi, nunc ludite, Musae:<br>
&nbsp;&nbsp;&nbsp;&nbsp;uictor ab Odrysio redditur orbe deus.<br>
Certa facis populi tu primus uota, December:<br>
&nbsp;&nbsp;&nbsp;&nbsp;iam licet ingenti dicere uoce "Venit!"<br>
felix sorte tua! Poteras non cedere Iano,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;gaudia si nobis quae dabit ille dares.<br>
Festa coronatus ludet conuicia miles,<br>
&nbsp;&nbsp;&nbsp;&nbsp;inter laurigeros cum comes ibit equos.<br>
Fas audire iocos leuioraque carmina, Caesar,<br>
&nbsp;&nbsp;&nbsp;&nbsp;et tibi, si lusus ipse triumphus amat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span>
</p>

<p class=shortborder></p>

<p>
<b>9</b>
</p>

<p>
Cum sexaginta numeret Cascellius annos,<br>
&nbsp;&nbsp;&nbsp;&nbsp;ingeniosus homo est: quando disertus erit?
</p>

<p class=shortborder></p>

<p>
<b>10</b>
</p>

<p>
Pedicatur Eros, fellat Linus: Ole, quid ad te<br>
&nbsp;&nbsp;&nbsp;&nbsp;de cute quid faciant ille uel ille sua?<br>
Centenis futuit Matho milibus: Ole, quid ad te?<br>
&nbsp;&nbsp;&nbsp;&nbsp;Non tu propterea sed Matho pauper erit.<br>
In lucem cenat Sertorius: Ole, quid ad te,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;cum liceat tota stertere nocte tibi?<br>
Septingenta Tito debet Lupus: Ole, quid ad te?<br>
&nbsp;&nbsp;&nbsp;&nbsp;Assem ne dederis crediderisue Lupo.<br>
Illud dissimulas ad te quod pertinet, Ole,<br>
&nbsp;&nbsp;&nbsp;&nbsp;quodque magis curae conuenit esse tuae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
Pro togula debes: hoc ad te pertinet, Ole.<br>
&nbsp;&nbsp;&nbsp;&nbsp;Quadrantem nemo iam tibi credit: et hoc.<br>
Vxor moecha tibi est: hoc ad te pertinet, Ole.<br>
&nbsp;&nbsp;&nbsp;&nbsp;Poscit iam dotem filia grandis: et hoc.<br>
Dicere quindecies poteram quod pertinet ad te:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>
&nbsp;&nbsp;&nbsp;&nbsp;sed quid agas ad me pertinet, Ole, nihil.
</p>

<p class=shortborder></p>

<p>
<b>11</b>
</p>

<p>
Cogis me calamo manuque nostra<br>
emendare meos, Pudens, libellos.<br>
O quam me nimium probas amasque<br>
qui uis archetypas habere nugas!
</p>

<p class=shortborder></p>

<p>
<b>12</b>
</p>

<p>
Sic me fronte legat dominus, Faustine, serena<br>
&nbsp;&nbsp;&nbsp;&nbsp;excipiatque meos qua solet aure iocos,<br>
ut mea nec iuste quos odit pagina laesit<br>
&nbsp;&nbsp;&nbsp;&nbsp;et mihi de nullo fama rubore placet.<br>
Quid prodest, cupiant cum quidam nostra uideri,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;si qua Lycambeo sanguine tela madent,<br>
uipereumque uomat nostro sub nomine uirus,<br>
&nbsp;&nbsp;&nbsp;&nbsp;qui Phoebi radios ferre diemque negat?<br>
ludimus innocui: scis hoc bene: iuro potentis<br>
&nbsp;&nbsp;&nbsp;&nbsp;per genium famae Castaliumque gregem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
perque tuas aures, magni mihi numinis instar,<br>
&nbsp;&nbsp;&nbsp;&nbsp;lector inhumana liber ab inuidia.
</p>

<p class=shortborder></p>

<p>
<b>13</b>
</p>

<p>
Dum Tiburtinis albescere solibus audit<br>
&nbsp;&nbsp;&nbsp;&nbsp;antiqui dentis fusca Lycoris ebur,<br>
uenit in Herculeos colles. Quid Tiburis alti<br>
&nbsp;&nbsp;&nbsp;&nbsp;aura ualet! Paruo tempore nigra redit.
</p>

<p class=shortborder></p>

<p>
<b>14</b>
</p>

<p>
Accidit infandum nostrae scelus, Aule, puellae;<br>
&nbsp;&nbsp;&nbsp;&nbsp;amisit lusus deliciasque suas:<br>
non quales teneri plorauit amica Catulli<br>
&nbsp;&nbsp;&nbsp;&nbsp;Lesbia, nequitiis passeris orba sui,<br>
uel Stellae cantata meo quas fleuit Ianthis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;cuius in Elysio nigra columba uolat:<br>
lux mea non capitur nugis neque moribus istis<br>
&nbsp;&nbsp;&nbsp;&nbsp;nec dominae pectus talia damna mouent:<br>
bis senos puerum numerantem perdidit annos,<br>
&nbsp;&nbsp;&nbsp;&nbsp;mentula cui nondum sesquipedalis erat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span>
</p>

<p class=shortborder></p>

<p>
<b>15</b>
</p>

<p>
Quis puer hic nitidis absistit Ianthidos undis?<br>
&nbsp;&nbsp;&nbsp;&nbsp;Effugit dominam Naida numquid Hylas?<br>
O bene quod silua colitur Tirynthius ista<br>
&nbsp;&nbsp;&nbsp;&nbsp;et quod amatrices tam prope seruat aquas!<br>
Securus licet hos fontes, Argynne, ministres:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;nil facient Nymphae; ne uelit ipse caue.
</p>

<p class=shortborder></p>

<p>
<b>16</b>
</p>

<p>
Aera domi non sunt, superest hoc, Regule, solum<br>
&nbsp;&nbsp;&nbsp;&nbsp;ut tua uendamus munera: numquid emis?
</p>

<p class=shortborder></p>

<p>
<b>17</b>
</p>

<p>
Ruris bibliotheca delicati,<br>
uicinam uidet unde lector urbem,<br>
inter carmina sanctiora si quis<br>
lasciuae fuerit locus Thaliae,<br>
hos nido licet inseras uel imo,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
septem quos tibi misimus libellos<br>
auctoris calamo sui notatos:<br>
haec illis pretium facit litura.<br>
At tu munere, delicata, paruo<br>
quae cantaberis orbe nota toto,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
pignus pectoris hoc mei tuere,<br>
Iuli bibliotheca Martialis.
</p>

<p class=shortborder></p>

<p>
<b>18</b>
</p>

<p>
Cum tibi sit facies de qua nec femina possit<br>
&nbsp;&nbsp;&nbsp;&nbsp;dicere, cum corpus nulla litura notet,<br>
cur te tam rarus cupiat repetatque fututor<br>
&nbsp;&nbsp;&nbsp;&nbsp;miraris? Vitium est non leue, Galla, tibi.<br>
Accessi quotiens ad opus mixtisque mouemur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;inguinibus, cunnus non tacet, ipsa taces.<br>
di facerent ut tu loquereris et ille taceret:<br>
&nbsp;&nbsp;&nbsp;&nbsp;offendor cunni garrulitate tui.<br>
Pedere te mallem: namque hoc nec inutile dicit<br>
&nbsp;&nbsp;&nbsp;&nbsp;Symmachus et risum res mouet ista simul.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
Quis ridere potest fatui poppysmata cunni?<br>
&nbsp;&nbsp;&nbsp;&nbsp;Cum sonat hic, cui non mentula mensque cadit?<br>
Dic aliquid saltem clamosoque obstrepe cunno<br>
&nbsp;&nbsp;&nbsp;&nbsp;et, si adeo muta es, disce uel inde loqui.
</p>

<p class=shortborder></p>

<p>
<b>19</b>
</p>

<p>
Fragmentum quod uile putas et inutile lignum,<br>
&nbsp;&nbsp;&nbsp;&nbsp;haec fuit ignoti prima carina maris.<br>
Quam nec Cyaneae quondam potuere ruinae<br>
&nbsp;&nbsp;&nbsp;&nbsp;frangere nec Scythici tristior ira freti.<br>
Saecula uicerunt: sed quamuis cesserit annis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;sanctior est salua parua tabella rate.
</p>

<p class=shortborder></p>

<p>
<b>20</b>
</p>

<p>
Nihil est miserius neque gulosius Santra.<br>
Rectam uocatus cum cucurrit ad cenam,<br>
quam tot diebus noctibusque captauit,<br>
ter poscit apri glandulas, quater lumbum,<br>
et utramque coxam leporis et duos armos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
nec erubescit peierare de turdo<br>
et ostreorum rapere liuidos cirros.<br>
Buccis placentae sordidam linit mappam;<br>
illic et uuae conlocantur ollares<br>
et Punicorum pauca grana malorum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
et excauatae pellis indecens uoluae<br>
et lippa ficus debilisque boletus.<br>
Sed mappa cum iam mille rumpitur furtis,<br>
rosos tepenti spondylos sinu condit<br>
et deuorato capite turturem truncum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>
Colligere longa turpe nec putat dextra<br>
analecta quidquid et canes reliquerunt.<br>
Nec esculenta sufficit gulae praeda:<br>
mixto lagonam replet ad pedes uino.<br>
Haec per ducentas cum domum tulit scalas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>
seque obserata clusit anxius cella<br>
gulosus ille, postero die uendit.
</p>

<p class=shortborder></p>

<p>
<b>21</b>
</p>

<p>
Haec est illa dies, quae magni conscia partus<br>
&nbsp;&nbsp;&nbsp;&nbsp;Lucanum populis et tibi, Polla, dedit.<br>
Heu! Nero crudelis nullaque inuisior umbra,<br>
&nbsp;&nbsp;&nbsp;&nbsp;debuit hoc saltem non licuisse tibi.
</p>

<p class=shortborder></p>

<p>
<b>22</b>
</p>

<p>
Vatis Apollinei magno memorabilis ortu<br>
&nbsp;&nbsp;&nbsp;&nbsp;lux redit: Aonidum turba, fauete sacris.<br>
Haec meruit, cum te terris, Lucane, dedisset,<br>
&nbsp;&nbsp;&nbsp;&nbsp;mixtus Castaliae Baetis ut esset aquae.
</p>

<p class=shortborder></p>

<p>
<b>23</b>
</p>

<p>
Phoebe, ueni, sed quantus eras cum bella tonanti<br>
&nbsp;&nbsp;&nbsp;&nbsp;ipse dares Latiae plectra secunda lyrae.<br>
Quid tanta pro luce precer? Tu, Polla, maritum<br>
&nbsp;&nbsp;&nbsp;&nbsp;saepe colas et se sentiat ille coli.
</p>

<p class=shortborder></p>

<p>
<b>24</b>
</p>

<p>
Cum Iuuenale meo quae me committere temptas,<br>
&nbsp;&nbsp;&nbsp;&nbsp;quid non audebis, perfida lingua, loqui?<br>
Te fingente nefas Pyladen odisset Orestes,<br>
&nbsp;&nbsp;&nbsp;&nbsp;Thesea Pirithoi destituisset amor,<br>
tu Siculos fratres et maius nomen Atridas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;et Ledae poteras dissociare genus.<br>
Hoc tibi pro meritis et talibus inprecor ausis,<br>
&nbsp;&nbsp;&nbsp;&nbsp;ut facias illud quod, puto, lingua, facis.
</p>

<p class=shortborder></p>

<p>
<b>25</b>
</p>

<p>
Dulcia cum tantum scribas epigrammata semper<br>
&nbsp;&nbsp;&nbsp;&nbsp;et cerussata candidiora cute,<br>
nullaque mica salis nec amari fellis in illis<br>
&nbsp;&nbsp;&nbsp;&nbsp;gutta sit, o demens, uis tamen illa legi!<br>
Nec cibus ipse iuuat morsu fraudatus aceti,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;nec grata est facies cui gelasinus abest.<br>
Infanti melimela dato fatuasque mariscas:<br>
&nbsp;&nbsp;&nbsp;&nbsp;nam mihi, quae nouit pungere, Chia sapit.
</p>

<p class=shortborder></p>

<p>
<b>26</b>
</p>

<p>
Apollinarem conueni meum, scazon,<br>
et si uacabit  &#151; ne molestus accedas, &#151;<br>
hoc qualecumque, cuius aliqua pars ipse est,<br>
dabis: haec facetum carmen inbuant aures.<br>
Si te receptum fronte uideris tota,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
noto rogabis ut fauore sustentet.<br>
Quanto mearum, scis, amore nugarum<br>
flagret: nec ipse plus amare te possum.<br>
Contra malignos esse si cupis tutus,<br>
Apollinarem conueni meum, scazon.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span>
</p>

<p class=shortborder></p>

<p>
<b>27</b>
</p>

<p>
Tuscae glandis aper populator et ilice multa<br>
&nbsp;&nbsp;&nbsp;&nbsp;iam piger, Aetolae fama secunda ferae,<br>
quem meus intrauit splendenti cuspide Dexter,<br>
&nbsp;&nbsp;&nbsp;&nbsp;praeda iacet nostris inuidiosa focis.<br>
Pinguescant madido laeti nidore penates&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;flagret et exciso festa culina iugo.<br>
Sed cocus ingentem piperis consumet aceruum,<br>
&nbsp;&nbsp;&nbsp;&nbsp;addet et arcano mixta Falerna garo:<br>
ad dominum redeas, noster te non capit ignis,<br>
&nbsp;&nbsp;&nbsp;&nbsp;conturbator aper: uilius esurio.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span>
</p>

<p class=shortborder></p>

<p>
<b>28</b>
</p>

<p>
Sic Tiburtinae crescat tibi silua Dianae<br>
&nbsp;&nbsp;&nbsp;&nbsp;et properet caesum saepe redire nemus,<br>
nec Tartesiacis Pallas tua, Fusce, trapetis<br>
&nbsp;&nbsp;&nbsp;&nbsp;cedat et inmodici dent bona musta lacus;<br>
sic fora mirentur, sic te Palatia laudent,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;excolat et geminas plurima palma fores:<br>
otia dum medius praestat tibi parua December,<br>
&nbsp;&nbsp;&nbsp;&nbsp;exige, sed certa, quos legis, aure iocos.<br>
"Scire libet uerum? Res est haec ardua."<br>
&nbsp;&nbsp;&nbsp;&nbsp;quod tibi uis dici dicere, Fusce, potes.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span>
</p>

<p class=shortborder></p>

<p>
<b>29</b>
</p>

<p>
Thestyle, Victoris tormentum dulce Voconi,<br>
&nbsp;&nbsp;&nbsp;&nbsp;quo nemo est toto notior orbe puer,<br>
sic etiam positis formonsus amere capillis<br>
&nbsp;&nbsp;&nbsp;&nbsp;et placeat uati nulla puella tuo:<br>
paulisper domini doctos sepone libellos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;carmina Victori dum lego parua tuo.<br>
Et Maecenati, Maro cum cantaret Alexin,<br>
&nbsp;&nbsp;&nbsp;&nbsp;nota tamen Marsi fusca Melaenis erat.
</p>

<p class=shortborder></p>

<p>
<b>30</b>
</p>

<p>
Das Parthis, das Germanis, das, Caelia, Dacis,<br>
&nbsp;&nbsp;&nbsp;&nbsp;nec Cilicum spernis Cappadocumque toros;<br>
et tibi de Pharia Memphiticus urbe fututor<br>
&nbsp;&nbsp;&nbsp;&nbsp;nauigat, a rubris et niger Indus aquis;<br>
nec recutitorum fugis inguina Iudaeorum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;nec te Sarmatico transit Alanus equo.<br>
Qua ratione facis, cum sis Romana puella,<br>
&nbsp;&nbsp;&nbsp;&nbsp;quod Romana tibi mentula nulla placet?
</p>

<p class=shortborder></p>

<p>
<b>31</b>
</p>

<p>
Raucae chortis aues et oua matrum<br>
et flauas medio uapore Chias<br>
et fetum querulae rudem capellae<br>
nec iam frigoribus pares oliuas<br>
et canum gelidis holus pruinis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
de nostro tibi missa rure credis?<br>
O quam, Regule, diligenter erras!<br>
Nil nostri, nisi me, ferunt agelli.<br>
Quidquid uilicus Vmber aut colonus<br>
aut rus marmore tertio notatum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
aut Tusci tibi Tusculiue mittunt,<br>
id tota mihi nascitur Subura.
</p>

<p class=shortborder></p>

<p>
<b>32</b>
</p>

<p>
Attice, facundae renouas qui nomina gentis<br>
&nbsp;&nbsp;&nbsp;&nbsp;nec sinis ingentem conticuisse domum,<br>
te pia Cecropiae comitatur turba Mineruae,<br>
&nbsp;&nbsp;&nbsp;&nbsp;te secreta quies, te sophos omnis amat.<br>
At iuuenes alios fracta colit aure magister&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;et rapit inmeritas sordidus unctor opes.<br>
Non pila, non follis, non te paganica thermis<br>
&nbsp;&nbsp;&nbsp;&nbsp;praeparat aut nudi stipitis ictus hebes,<br>
uara nec in lento ceromate bracchia tendis,<br>
&nbsp;&nbsp;&nbsp;&nbsp;non harpasta uagus puluerulenta rapis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
sed curris niueas tantum prope Virginis undas<br>
&nbsp;&nbsp;&nbsp;&nbsp;aut ubi Sidonio taurus amore calet.<br>
Per uarias artes, omnis quibus area seruit,<br>
&nbsp;&nbsp;&nbsp;&nbsp;ludere, cum liceat currere, pigritia est.
</p>

<p class=shortborder></p>

<p>
<b>33</b>
</p>

<p>
Sordidior caeno cum sit toga, calceus autem<br>
&nbsp;&nbsp;&nbsp;&nbsp;candidior prima sit tibi, Cinna, niue:<br>
deiecto quid, inepte, pedes perfundis amictu?<br>
&nbsp;&nbsp;&nbsp;&nbsp;Collige, Cinna, togam; calceus ecce perit.
</p>

<p class=shortborder></p>

<p>
<b>34</b>
</p>

<p>
Quo possit fieri modo, Seuere,<br>
ut uir pessimus omnium Charinus<br>
unam rem bene fecerit, requiris?<br>
Dicam, sed cito. Quid Nerone peius?<br>
Quid thermis melius Neronianis?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
Non dest protinus, ecce, de malignis<br>
qui sic rancidulo loquatur ore:<br>
"Quid tu tot domini deique nostri<br>
praefers muneribus?" Neronianas<br>
thermas praefero balneis cinaedi.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span>
</p>

<p class=shortborder></p>

<p>
<b>35</b>
</p>

<p>
Inguina succinctus nigra tibi seruos aluta<br>
&nbsp;&nbsp;&nbsp;&nbsp;stat, quotiens calidis tota foueris aquis;<br>
sed meus, ut de me taceam, Laecania, seruos<br>
&nbsp;&nbsp;&nbsp;&nbsp;Iudaeum nuda sub cute pondus habet,<br>
sed nudi tecum iuuenesque senesque lauantur.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;An sola est serui mentula uera tui?<br>
Ecquid femineos sequeris, matrona, recessus,<br>
&nbsp;&nbsp;&nbsp;&nbsp;secretusque tua, cunne, lauaris aqua?
</p>

<p class=shortborder></p>

<p>
<b>36</b>
</p>

<p>
Cum pluuias madidumque Iouem perferre negaret<br>
&nbsp;&nbsp;&nbsp;&nbsp;et rudis hibernis uilla nataret aquis,<br>
plurima, quae posset subitos effundere nimbos,<br>
&nbsp;&nbsp;&nbsp;&nbsp;muneribus uenit tegula missa tuis.<br>
Horridus, ecce, sonat Boreae stridore December:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;Stella, tegis uillam, non tegis agricolam.
</p>

<p class=shortborder></p>

<p>
<b>37</b>
</p>

<p>
Nosti mortiferum quaestoris, Castrice, signum?<br>
&nbsp;&nbsp;&nbsp;&nbsp;Est operae pretium discere theta nouum:<br>
exprimeret quotiens rorantem frigore nasum,<br>
&nbsp;&nbsp;&nbsp;&nbsp;letalem iuguli iusserat esse notam.<br>
Turpis ab inuiso pendebat stiria naso,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;cum flaret media fauce December atrox:<br>
collegae tenuere manus: quid plura requiris?<br>
&nbsp;&nbsp;&nbsp;&nbsp;Emungi misero, Castrice, non licuit.
</p>

<p class=shortborder></p>

<p>
<b>38</b>
</p>

<p>
Tantus es et talis, nostri Polypheme, Seueri<br>
&nbsp;&nbsp;&nbsp;&nbsp;ut te mirari possit et ipse Cyclops.<br>
Sed nec Scylla minor. Quod si fera monstra duorum<br>
&nbsp;&nbsp;&nbsp;&nbsp;iunxeris, alterius fiet uterque timor.
</p>

<p class=shortborder></p>

<p>
<b>39</b>
</p>

<p>
Discursus uarios uagumque mane<br>
et fastus et haue potentiorum<br>
cum perferre patique iam negaret,<br>
coepit fingere Caelius podagram.<br>
Quam dum uolt nimis adprobare ueram&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
et sanas linit obligatque plantas<br>
inceditque gradu laborioso,<br>
 &#151;quantum cura potest et ars doloris! &#151;<br>
desit fingere Caelius podagram.
</p>

<p class=shortborder></p>

<p>
<b>40</b>
</p>

<p>
Hic iacet ille senex Augusta notus in aula,<br>
&nbsp;&nbsp;&nbsp;&nbsp;pectore non humili passus utrumque deum;<br>
natorum pietas sanctis quem coniugis umbris<br>
&nbsp;&nbsp;&nbsp;&nbsp;miscuit: Elysium possidet ambo nemus.<br>
Occidit illa prior uiridi fraudata iuuenta:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;hic prope ter senas uixit Olympiadas.<br>
Sed festinatis raptum tibi credidit annis,<br>
&nbsp;&nbsp;&nbsp;&nbsp;aspexit lacrimas quisquis, Etrusce, tuas.
</p>

<p class=shortborder></p>

<p>
<b>41</b>
</p>

<p>
Cosmicos esse tibi, Semproni Tucca, uideris.<br>
&nbsp;&nbsp;&nbsp;&nbsp;Cosmica, Semproni, tam mala quam bona sunt.
</p>

<p class=shortborder></p>

<p>
<b>42</b>
</p>

<p>
Muneribus cupiat se quis contendere tecum,<br>
&nbsp;&nbsp;&nbsp;&nbsp;audeat hic etiam, Castrice, carminibus.<br>
Nos tenues in utroque sumus uincique parati:<br>
&nbsp;&nbsp;&nbsp;&nbsp;inde sopor nobis et placet alta quies.<br>
Tam mala cur igitur dederim tibi carmina, quaeris?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;Alcinoo nullum poma dedisse putas?
</p>

<p class=shortborder></p>

<p>
<b>43</b>
</p>

<p>
Primum est ut praestes, si quid te, Cinna, rogabo;<br>
&nbsp;&nbsp;&nbsp;&nbsp;illud deinde sequens ut cito, Cinna, neges.<br>
Diligo praestantem; non odi, Cinna, negantem:<br>
&nbsp;&nbsp;&nbsp;&nbsp;sed tu nec praestas nec cito, Cinna, negas.
</p>

<p class=shortborder></p>

<p>
<b>44</b>
</p>

<p>
Maximus ille tuus, Ouidi, Caesonius hic est,<br>
&nbsp;&nbsp;&nbsp;&nbsp;cuius adhuc uultum uiuida cera tenet.<br>
Hunc Nero damnauit; sed tu damnare Neronem<br>
&nbsp;&nbsp;&nbsp;&nbsp;ausus es et profugi, non tua, fata sequi:<br>
aequora per Scyllae magnus comes exulis isti,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;qui modo nolueras consulis ire comes.<br>
Si uictura meis mandantur nomina chartis<br>
&nbsp;&nbsp;&nbsp;&nbsp;et fas est cineri me superesse meo,<br>
audiet hoc praesens uenturaque turba fuisse<br>
&nbsp;&nbsp;&nbsp;&nbsp;ille te, Senecae quod fuit ille suo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span>
</p>

<p class=shortborder></p>

<p>
<b>45</b>
</p>

<p>
Facundi Senecae potens amicus,<br>
caro proximus aut prior Sereno,<br>
hic est Maximus ille, quem frequenti<br>
felix littera pagina salutat.<br>
Hunc tu per Siculas secutus undas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
o nullis, Ouidi, tacende linguis,<br>
spreuisti domini furentis iras.<br>
Miretur Pyladen suum uetustas,<br>
haesit qui comes exuli parentis.<br>
Quis discrimina comparet duorum?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
Haesisti comes exuli Neronis.
</p>

<p class=shortborder></p>

<p>
<b>46</b>
</p>

<p>
Commendare tuum dum uis mihi carmine munus<br>
&nbsp;&nbsp;&nbsp;&nbsp;Maeonioque cupis doctius ore loqui,<br>
excrucias multis pariter me teque diebus,<br>
&nbsp;&nbsp;&nbsp;&nbsp;et tua de nostro, Prisce, Thalia tacet.<br>
Diuitibus poteris musas elegosque sonantes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;mittere: pauperibus munera pezav dato.
</p>

<p class=shortborder></p>

<p>
<b>47</b>
</p>

<p>
Doctorum Licini celeberrime Sura uirorum,<br>
&nbsp;&nbsp;&nbsp;&nbsp;cuius prisca grauis lingua reduxit auos,<br>
redderis  &#151;  heu, quanto fatorum munere!  &#151;  nobis<br>
&nbsp;&nbsp;&nbsp;&nbsp;gustata Lethes paene remissus aqua.<br>
Perdiderant iam uota metum securaque flebat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;tristities lacrimis iamque peractus eras:<br>
non tulit inuidiam taciti reganator Auerni<br>
&nbsp;&nbsp;&nbsp;&nbsp;et ruptas Fatis reddidit ipse colus.<br>
Scis igitur quantas hominum mors falsa querellas<br>
&nbsp;&nbsp;&nbsp;&nbsp;mouerit et frueris posteritate tua.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
Viue uelut rapto fugitiuaque gaudia carpe:<br>
&nbsp;&nbsp;&nbsp;&nbsp;perdiderit nullum uita reuersa diem.
</p>

<p class=shortborder></p>

<p>
<b>48</b>
</p>

<p>
Cum mensas habeat fere trecentas,<br>
pro mensis habet Annius ministros:<br>
transcurrunt gabatae uolantque lances.<br>
Has uobis epulas habete, lauti:<br>
nos offendimur ambulante cena.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span>
</p>

<p class=shortborder></p>

<p>
<b>49</b>
</p>

<p>
Parua suburbani munuscula mittimus horti:<br>
&nbsp;&nbsp;&nbsp;&nbsp;faucibus oua tuis, poma, Seuere, gulae.
</p>

<p class=shortborder></p>

<p>
<b>50</b>
</p>

<p>
Fons dominae, regina loci quo gaudet Ianthis,<br>
&nbsp;&nbsp;&nbsp;&nbsp;gloria conspicuae deliciumque domus,<br>
cum tua tot niueis ornetur ripa ministris<br>
&nbsp;&nbsp;&nbsp;&nbsp;et Ganymedeo luceat unda choro,<br>
quid facit Alcides silua sacratus in ista?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;Tam uicina tibi cur tenet antra deus?<br>
Nunquid Nympharum notos obseruat amores,<br>
&nbsp;&nbsp;&nbsp;&nbsp;tam multi pariter ne rapiantur Hylae?
</p>

<p class=shortborder></p>

<p>
<b>51</b>
</p>

<p>
Mercari nostras si te piget, Vrbice, nugas<br>
&nbsp;&nbsp;&nbsp;&nbsp;et lasciua tamen carmina nosse libet,<br>
Pompeium quaeres  &#151;  et nosti forsitan  &#151;  Auctum;<br>
&nbsp;&nbsp;&nbsp;&nbsp;Vltoris prima Martis in aede sedet:<br>
iure madens uarioque togae limatus in usu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;non lector meus hic, Vrbice, sed liber est.<br>
Sic tenet absentes nostros cantatque libellos<br>
&nbsp;&nbsp;&nbsp;&nbsp;ut pereat chartis littera nulla meis:<br>
denique, si uellet, poterat scripsisse uideri;<br>
&nbsp;&nbsp;&nbsp;&nbsp;sed famae mauult ille fauere meae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
Hunc licet a decuma  &#151;  neque enim satis ante uacabit  &#151;<br>
&nbsp;&nbsp;&nbsp;&nbsp;sollicites, capiet cenula parua duos;<br>
ille leget, bibe tu; nolis licet, ille sonabit:<br>
&nbsp;&nbsp;&nbsp;&nbsp;et cum "Iam satis est" dixeris, ille leget.
</p>

<p class=shortborder></p>

<p>
<b>52</b>
</p>

<p>
Gratum est quod Celeri nostros legis, Aucte, libellos,<br>
&nbsp;&nbsp;&nbsp;&nbsp;si tamen et Celerem quod legis, Aucte, iuuat.<br>
Ille meas gentes et Celtas rexit Hiberos,<br>
&nbsp;&nbsp;&nbsp;&nbsp;nec fuit in nostro certior orbe fides.<br>
Maior me tanto reuerentia turbat et aures&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;non auditoris, iudicis esse puto.
</p>

<p class=shortborder></p>

<p>
<b>53</b>
</p>

<p>
Omnia misisti mihi Saturnalibus, Vmber,<br>
&nbsp;&nbsp;&nbsp;&nbsp;munera, contulerant quae tibi quinque dies:<br>
bis senos triplices et dentiscalpia septem;<br>
&nbsp;&nbsp;&nbsp;&nbsp;his comes accessit spongea, mappa, calix,<br>
semodiusque fabae cum uimine Picenarum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;et Laletanae nigra lagona sapae;<br>
paruaque cum canis uenerunt cottana prunis<br>
&nbsp;&nbsp;&nbsp;&nbsp;et Libycae fici pondere testa grauis.<br>
Vix puto triginta nummorum tota fuisse<br>
&nbsp;&nbsp;&nbsp;&nbsp;munera, quae grandes octo tulere Syri.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
Quanto commodius nullo mihi ferre labore<br>
&nbsp;&nbsp;&nbsp;&nbsp;argenti potuit pondera quinque puer!
</p>

<p class=shortborder></p>

<p>
<b>54</b>
</p>

<p>
Semper mane mihi de me mera somina narras,<br>
&nbsp;&nbsp;&nbsp;&nbsp;quae moueant animum sollicitentque meum.<br>
Iam prior ad faecem, sed et haec uindemia uenit,<br>
&nbsp;&nbsp;&nbsp;&nbsp;exorat noctes dum mihi saga tuas;<br>
consumpsi salsasque molas et turis aceruos;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;decreuere greges, dum cadit agna frequens;<br>
non porcus, non chortis aues, non oua supersunt.<br>
&nbsp;&nbsp;&nbsp;&nbsp;Aut uigila aut dormi, Nasidiane, tibi.
</p>

<p class=shortborder></p>

<p>
<b>55</b>
</p>

<p>
Nulli munera, Chreste, si remittis,<br>
nec nobis dederis remiserisque:<br>
credam te satis esse liberalem.<br>
Sed si reddis Apicio Lupoque<br>
et Gallo Titioque Caesioque,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
linges non mihi  &#151;  nam proba et pusilla est  &#151;<br>
sed quae de Solymis uenit perustis<br>
damnatam modo mentulam tributis.
</p>

<p class=shortborder></p>

<p>
<b>56</b>
</p>

<p>
Astra polumque pia cepisti mente, Rabiri,<br>
&nbsp;&nbsp;&nbsp;&nbsp;Parrhasiam mira qui struis arte domum.<br>
Phidiaco si digna Ioui dare templa parabit,<br>
&nbsp;&nbsp;&nbsp;&nbsp;has petet a nostro Pisa Tonante manus.
</p>

<p class=shortborder></p>

<p>
<b>57</b>
</p>

<p>
Castora de Polluce Gabinia fecit Achillan:<br>
&nbsp;&nbsp;&nbsp;&nbsp;puVx ajgaqov" fuerat, nunc erit ippovdamo".
</p>

<p class=shortborder></p>

<p>
<b>58</b>
</p>

<p>
Iam sex aut septem nupsisti, Galla, cinaedis,<br>
&nbsp;&nbsp;&nbsp;&nbsp;dum coma te nimium pexaque barba iuuat;<br>
deinde experta latus mandidoque simillima loro<br>
&nbsp;&nbsp;&nbsp;&nbsp;inguina nec lassa stare coacta manu,<br>
deseris inbelles thalamos mollemque maritum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;rursus et in similes decidis usque toros.<br>
Quaere aliquem Curios semper Fabiosque loquentem,<br>
&nbsp;&nbsp;&nbsp;&nbsp;hirsutum et dura rusticitate trucem:<br>
inuenies; sed habet tristis quoque turba cinaedos:<br>
&nbsp;&nbsp;&nbsp;&nbsp;difficile est uero nubere, Galla, uiro.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span>
</p>

<p class=shortborder></p>

<p>
<b>59</b>
</p>

<p>
Non cenat sine apro noster, Tite, Caecilianus:<br>
&nbsp;&nbsp;&nbsp;&nbsp;bellum conuiuam Caecilianus habet.
</p>

<p class=shortborder></p>

<p>
<b>60</b>
</p>

<p>
Tarpeiae uenerande rector aulae,<br>
quem saluo duce credimus Tonantem,<br>
cum uotis sibi quisque te fatiget<br>
et poscat dare quae dei potestis:<br>
nil pro me mihi, Iuppiter, petenti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
ne suscensueris uelut superbo.<br>
Te pro Caesare debeo rogare:<br>
pro me debeo Caesarem rogare.
</p>

<p class=shortborder></p>

<p>
<b>61</b>
</p>

<p>
Abstulerat totam temerarius institor urbem<br>
&nbsp;&nbsp;&nbsp;&nbsp;inque suo nullum limine limen erat.<br>
Iussisti tenuis, Germanice, crescere uicos,<br>
&nbsp;&nbsp;&nbsp;&nbsp;et modo quae fuerat semita, facta uia est.<br>
Nulla catenatis pila est praecincta lagonis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;nec praetor medio cogitur ire luto,<br>
stringitur in densa nec caeca nouacula turba<br>
&nbsp;&nbsp;&nbsp;&nbsp;occupat aut totas nigra popina uias.<br>
Tonsor, copo, cocus, lanius sua limina seruant.<br>
&nbsp;&nbsp;&nbsp;&nbsp;Nunc Roma est, nuper magna taberna fuit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span>
</p>

<p class=shortborder></p>

<p>
<b>62</b>
</p>

<p>
Reclusis foribus grandes percidis, Amille,<br>
&nbsp;&nbsp;&nbsp;&nbsp;et te deprendi, cum facis ista, cupis,<br>
ne quid liberti narrent seruique paterni<br>
&nbsp;&nbsp;&nbsp;&nbsp;et niger obliqua garrulitate cliens.<br>
Non pedicari se qui testatur, Amille,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;illud saepe facit quod sine teste facit.
</p>

<p class=shortborder></p>

<p>
<b>63</b>
</p>

<p>
Perpetui numquam moritura uolumina Sili<br>
&nbsp;&nbsp;&nbsp;&nbsp;qui legis et Latia carmina digna toga,<br>
Pierios tantum uati placuisse recessus<br>
&nbsp;&nbsp;&nbsp;&nbsp;credis et Aoniae Bacchica serta comae?<br>
Sacra cothurnati non attigit ante Maronis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;impleuit magni quam Ciceronis opus:<br>
hunc miratur adhuc centum grauis hasta uirorum,<br>
&nbsp;&nbsp;&nbsp;&nbsp;hunc loquitur grato plurimus ore cliens.<br>
Postquam bis senis ingentem fascibus annum<br>
&nbsp;&nbsp;&nbsp;&nbsp;rexerat adserto qui sacer orbe fuit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
emeritos Musis et Phoebo tradidit annos<br>
&nbsp;&nbsp;&nbsp;&nbsp;proque suo celebrat nunc Helicona foro.
</p>

<p class=shortborder></p>

<p>
<b>64</b>
</p>

<p>
Qui tonsor fueras tota notissimus urbe<br>
&nbsp;&nbsp;&nbsp;&nbsp;et post hoc dominae munere factus eques,<br>
Sicanias urbes Aetnaeaque regna petisti,<br>
&nbsp;&nbsp;&nbsp;&nbsp;Cinname, cum fugeres tristia iura fori.<br>
Qua nunc arte graues tolerabis inutilis annos?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;Quid facit infelix et fugitiua quies?<br>
Non rhetor, non grammaticus ludiue magister,<br>
&nbsp;&nbsp;&nbsp;&nbsp;non Cynicus, non tu Stoicus esse potes,<br>
uendere nec uocem Siculis plausumque theatris:<br>
&nbsp;&nbsp;&nbsp;&nbsp;quod superest, iterum, Cinname, tonsor eris.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span>
</p>

<p class=shortborder></p>

<p>
<b>65</b>
</p>

<p>
Lis te bis decumae numerantem frigora brumae<br>
&nbsp;&nbsp;&nbsp;&nbsp;conterit una tribus, Gargiliane, foris.<br>
Ah miser et demens! Viginti litigat annis<br>
&nbsp;&nbsp;&nbsp;&nbsp;quisquam cui uinci, Gargiliane, licet?
</p>

<p class=shortborder></p>

<p>
<b>66</b>
</p>

<p>
Heredem Fabius Labienum ex asse reliquit:<br>
&nbsp;&nbsp;&nbsp;&nbsp;plus meruisse tamen se Labienus ait.
</p>

<p class=shortborder></p>

<p>
<b>67</b>
</p>

<p>
Pedicat pueros tribas Philaenis<br>
et tentigine saeuior mariti<br>
undenas dolat in die puellas.<br>
Harpasto quoque subligata ludit<br>
et flauescit haphe, grauesque draucis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
halteras facili rotat lacerto,<br>
et putri lutulenta de palaestra<br>
uncti uerbere uapulat magistri:<br>
nec cenat prius aut recumbit ante<br>
quam septem uomuit meros deunces;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
ad quos fas sibi tunc putat redire,<br>
cum coloephia sedecim comedit.<br>
Post haec omnia cum libidinatur,<br>
non fellat  &#151;  putat hoc parum uirile  &#151;<br>
sed plane medias uorat puellas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>
Di mentem tibi dent tuam, Philaeni,<br>
cunnum lingere quae putas uirile.
</p>

<p class=shortborder></p>

<p>
<b>68</b>
</p>

<p>
Commendare meas, Instanti Rufe, Camenas<br>
&nbsp;&nbsp;&nbsp;&nbsp;parce, precor, socero: seria forsan amat.<br>
Quod si lasciuos admittit et ille libellos,<br>
&nbsp;&nbsp;&nbsp;&nbsp;haec ego uel Curio Fabricioque legam.
</p>

<p class=shortborder></p>

<p>
<b>69</b>
</p>

<p>
Haec est illa tibi promissa Theophila, Cani,<br>
&nbsp;&nbsp;&nbsp;&nbsp;cuius Cecropia pectora dote madent.<br>
Hanc sibi iure petat magni senis Atticus hortus,<br>
&nbsp;&nbsp;&nbsp;&nbsp;nec minus esse suam Stoica turba uelit.<br>
Viuet opus quodcumque per has emiseris aures;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;tam non femineum nec populare sapit.<br>
Non tua Pantaenis nimium se praeferat illi,<br>
&nbsp;&nbsp;&nbsp;&nbsp;quamuis Pierio sit bene nota choro.<br>
Carmina fingentem Sappho laudabat amatrix:<br>
&nbsp;&nbsp;&nbsp;&nbsp;castior haec et non doctior illa fuit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span>
</p>

<p class=shortborder></p>

<p>
<b>70</b>
</p>

<p>
Ipsarum tribadum tribas, Philaeni,<br>
recte, quam futuis, uocas amicam.
</p>

<p class=shortborder></p>

<p>
<b>71</b>
</p>

<p>
Ficosa est uxor, ficosus et ipse maritus,<br>
&nbsp;&nbsp;&nbsp;&nbsp;filia ficosa est et gener atque nepos,<br>
nec dispensator nec uilicus ulcere turpi<br>
&nbsp;&nbsp;&nbsp;&nbsp;nec rigidus fossor, sed nec arator eget.<br>
Cum sint ficosi pariter iuuenesque senesque,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;res mira est, ficos non habet unus ager.
</p>

<p class=shortborder></p>

<p>
<b>72</b>
</p>

<p>
Gratus sic tibi, Paule, sit December<br>
nec uani triplices breuesque mappae<br>
nec turis ueniant leues selibrae,<br>
sed lances ferat et scyphos auorum<br>
aut grandis reus aut potens amicus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
seu quod te potius iuuat capitque;<br>
sic uincas Nouiumque Publiumque<br>
mandris et uitreo latrone clusos;<br>
sic palmam tibi de trigone nudo<br>
unctae det fauor arbiter coronae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
nec laudet Polybi magis sinistras:<br>
si quisquam mea dixerit malignus<br>
atro carmina quae madent ueneno,<br>
ut uocem mihi commodes patronam<br>
et quantum poteris, sed usque, clames:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>
"Non scripsit meus ista Martialis."
</p>

<p class=shortborder></p>

<p>
<b>73</b>
</p>

<p>
Esquiliis domus est, domus est tibi colle Dianae,<br>
&nbsp;&nbsp;&nbsp;&nbsp;et tua patricius culmina uicus habet;<br>
hinc uiduae Cybeles, illinc sacraria Vestae,<br>
&nbsp;&nbsp;&nbsp;&nbsp;inde nouum, ueterem prospicis inde Iouem.<br>
Dic ubi conueniam, dic qua te parte requiram;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;quisquis ubique habitat, Maxime, nusquam habitat.
</p>

<p class=shortborder></p>

<p>
<b>74</b>
</p>

<p>
Cyllenes caelique decus, facunde minister,<br>
&nbsp;&nbsp;&nbsp;&nbsp;aurea cui torto uirga dracone uiret:<br>
sic tibi lasciui non desit copia furti,<br>
&nbsp;&nbsp;&nbsp;&nbsp;siue cupis Paphien seu Ganymede cales;<br>
maternaeque sacris ornentur frondibus Idus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;et senior parca mole prematur auus:<br>
hunc semper Norbana diem cum coniuge Carpo<br>
&nbsp;&nbsp;&nbsp;&nbsp;laeta colat, primis quo coiere toris.<br>
Hic pius antistes sophiae sua dona ministrat,<br>
&nbsp;&nbsp;&nbsp;&nbsp;hic te ture uocat fidus et ipse Ioui.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span>
</p>

<p class=shortborder></p>

<p>
<b>75</b>
</p>

<p>
Vis futui gratis, cum sis deformis anusque.<br>
&nbsp;&nbsp;&nbsp;&nbsp;Res perridicula est: uis dare nec dare uis.
</p>

<p class=shortborder></p>

<p>
<b>76</b>
</p>

<p>
Quod te diripiunt potentiores<br>
per conuiuia, porticus, theatra,<br>
et tecum, quotiens ita incidisti,<br>
gestari iuuat, et iuuat lauari:<br>
nolito nimium tibi placere.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
Delectas, Philomuse, non amaris.
</p>

<p class=shortborder></p>

<p>
<b>77</b>
</p>

<p>
Exigis ut nostros donem tibi, Tucca, libellos.<br>
&nbsp;&nbsp;&nbsp;&nbsp;Non faciam: nam uis uendere, non legere.
</p>

<p class=shortborder></p>

<p>
<b>78</b>
</p>

<p>
Cum Saxetani ponatur coda lacerti<br>
&nbsp;&nbsp;&nbsp;&nbsp;et, bene si cenas, conchis inuncta tibi,<br>
sumen, aprum, leporem, boletos, ostrea, mullos<br>
&nbsp;&nbsp;&nbsp;&nbsp;mittis: habes nec cor, Papyle, nec genium.
</p>

<p class=shortborder></p>

<p>
<b>79</b>
</p>

<p>
Potaui modo consulare uinum.<br>
Quaeris quam uetus atque liberale?<br>
Prisco consule conditum: sed ipse<br>
qui ponebat erat, Seuere, consul.
</p>

<p class=shortborder></p>

<p>
<b>80</b>
</p>

<p>
Quatenus Odrysios iam pax Romana triones<br>
&nbsp;&nbsp;&nbsp;&nbsp;temperat et tetricae conticuere tubae,<br>
hunc Marcellino poteris, Faustine, libellum<br>
&nbsp;&nbsp;&nbsp;&nbsp;mittere: iam chartis, iam uacat ille iocis.<br>
Sed si parua tui munuscula quaeris amici&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;commendare, ferat carmina nostra puer:<br>
non qualis Geticae satiatus lacte iuuencae<br>
&nbsp;&nbsp;&nbsp;&nbsp;Sarmatica rigido ludit in amne rota,<br>
sed Mitylenaei roseus mangonis ephebus<br>
&nbsp;&nbsp;&nbsp;&nbsp;uel non caesus adhuc matre iubente Lacon.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
At tibi captiuo famulus mittetur ab Histro<br>
&nbsp;&nbsp;&nbsp;&nbsp;qui Tiburtinas pascere possit oues.
</p>

<p class=shortborder></p>

<p>
<b>81</b>
</p>

<p>
"Triginta toto mala sunt epigrammata libro."<br>
Si totidem bona sunt, Lause, bonus liber est.
</p>

<p class=shortborder></p>

<p>
<b>82</b>
</p>

<p>
Menophili penem tam grandis fibula uestit<br>
&nbsp;&nbsp;&nbsp;&nbsp;ut sit comoedis omnibus una satis.<br>
Hunc ego credideram  &#151;  nam saepe lauamur in unum  &#151;<br>
&nbsp;&nbsp;&nbsp;&nbsp;sollicitum uoci parcere, Flacce, suae:<br>
dum ludit media populo spectante palaestra,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;delapsa est misero fibula: uerpus erat.
</p>

<p class=shortborder></p>

<p>
<b>83</b>
</p>

<p>
Eutrapelus tonsor dum circuit ora Luperci<br>
&nbsp;&nbsp;&nbsp;&nbsp;expingitque genas, altera barba subit.
</p>

<p class=shortborder></p>

<p>
<b>84</b>
</p>

<p>
Dum mea Caecilio formatur imago Secundo<br>
&nbsp;&nbsp;&nbsp;&nbsp;spirat et arguta picta tabella manu,<br>
i, liber, ad Geticam Peucen Histrumque iacentem:<br>
&nbsp;&nbsp;&nbsp;&nbsp;haec loca perdomitis gentibus ille tenet.<br>
Parua dabis caro, sed dulcia, dona sodali:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;certior in nostro carmine uoltus erit;<br>
casibus hic nullis, nullis delebilis annis<br>
&nbsp;&nbsp;&nbsp;&nbsp;uiuet, Apelleum cum morietur opus.
</p>

<p class=shortborder></p>

<p>
<b>85</b>
</p>

<p>
Quod non insulse scribis tetrasticha quaedam,<br>
&nbsp;&nbsp;&nbsp;&nbsp;disticha quod belle pauca, Sabelle, facis,<br>
laudo nec admiror. Facile est epigrammata belle<br>
&nbsp;&nbsp;&nbsp;&nbsp;scribere. Sed librum scribere difficile est.
</p>

<p class=shortborder></p>

<p>
<b>86</b>
</p>

<p>
Ad natalicias dapes uocabar,<br>
essem cum tibi, Sexte, non amicus.<br>
Quid factum est, rogo, quid repente factum est,<br>
post tot pignora nostra, post tot annos<br>
quod sum praeteritus uetus sodalis?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
Sed causam scio. Nulla uenit a me<br>
Hispani tibi libra pustulati<br>
nec leuis toga nec rudes lacernae.<br>
Non est sportula quae negotiatur;<br>
pascis munera, Sexte, non amicos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
Iam dices mihi "Vapulet uocator."
</p>

<p class=shortborder></p>

<p>
<b>87</b>
</p>

<p>
Si meus aurita gaudet lagalopece Flaccus,<br>
&nbsp;&nbsp;&nbsp;&nbsp;si fruitur tristi Canius Aethiope;<br>
Publius exiguae si flagrat amore catellae,<br>
&nbsp;&nbsp;&nbsp;&nbsp;si Cronius similen cercopithecon amat;<br>
delectat Marium si perniciosus ichneumon,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;pica salutatrix si tibi, Lause, placet;<br>
si gelidum collo nectit Cadilla draconem,<br>
&nbsp;&nbsp;&nbsp;&nbsp;luscinio tumulum si Telesilla dedit:<br>
blanda Cupidinei cur non amet ora Labyrtae<br>
&nbsp;&nbsp;&nbsp;&nbsp;qui uidet haec dominis monstra placere suis?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span>
</p>

<p class=shortborder></p>

<p>
<b>88</b>
</p>

<p>
Fertur habere meos, si uera est fama, libellos<br>
&nbsp;&nbsp;&nbsp;&nbsp;inter delicias pulchra Vienna suas.<br>
Me legit omnis ibi senior iuuenisque puerque,<br>
&nbsp;&nbsp;&nbsp;&nbsp;et coram tetrico casta puella uiro.<br>
Hoc ego maluerim quam si mea carmina cantent&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;qui Nilum ex ipso protinus ore bibunt;<br>
quam meus Hispano si me Tagus impleat auro<br>
&nbsp;&nbsp;&nbsp;&nbsp;pascat et Hybla meas, pascat Hymettos apes.<br>
Non nihil ergo sumus nec blandae munere linguae<br>
&nbsp;&nbsp;&nbsp;&nbsp;decipimur: credam iam puto, Lause, tibi.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span>
</p>

<p class=shortborder></p>

<p>
<b>89</b>
</p>

<p>
I, felix rosa, mollibusque sertis<br>
nostri cinge comas Apollinaris.<br>
Quas tu nectere candidas, sed olim,<br>
sic te semper amet Venus, memento.
</p>

<p class=shortborder></p>

<p>
<b>90</b>
</p>

<p>
Iactat inaequalem Matho me fecisse libellum:<br>
&nbsp;&nbsp;&nbsp;&nbsp;si uerum est, laudat carmina nostra Matho.<br>
Aequales scribit libros Caluinus et Vmber:<br>
&nbsp;&nbsp;&nbsp;&nbsp;aequalis liber est, Cretice, qui malus est.
</p>

<p class=shortborder></p>

<p>
<b>91</b>
</p>

<p>
De nostro, facunde, tibi, Iuuenalis, agello<br>
&nbsp;&nbsp;&nbsp;&nbsp;Saturnalicias mittimus, ecce, nuces.<br>
Cetera lasciuis donauit poma puellis<br>
&nbsp;&nbsp;&nbsp;&nbsp;mentula custodis luxuriosa dei.
</p>

<p class=shortborder></p>

<p>
<b>92</b>
</p>

<p>
"Si quid opus fuerit, scis me non esse rogandum"<br>
&nbsp;&nbsp;&nbsp;&nbsp;uno bis dicis, Baccara, terque die.<br>
Appellat rigida tristis me uoce Secundus:<br>
&nbsp;&nbsp;&nbsp;&nbsp;audis et nescis, Baccara, quid sit opus.<br>
Pensio te coram petitur clareque palamque:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;audis et nescis, Baccara, quid sit opus.<br>
Esse queror gelidasque mihi tritasque lacernas:<br>
&nbsp;&nbsp;&nbsp;&nbsp;audis et nescis, Baccara, quid sit opus.<br>
Hoc opus est, subito fias ut sidere mutus,<br>
&nbsp;&nbsp;&nbsp;&nbsp;dicere ne possis, Baccara "Si quid opus."&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span>
</p>

<p class=shortborder></p>

<p>
<b>93</b>
</p>

<p>
Narnia, sulphureo quam gurgite candidus amnis<br>
&nbsp;&nbsp;&nbsp;&nbsp;circuit, ancipiti uix adeunda iugo,<br>
quid tam saepe meum nobis abducere Quintum<br>
&nbsp;&nbsp;&nbsp;&nbsp;te iuuat et lenta detinuisse mora?<br>
Quid Nomentani causam mihi perdis agelli,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;propter uicinum qui pretiosus erat?<br>
Sed iam parce mihi, nec abutere, Narnia, Quinto:<br>
&nbsp;&nbsp;&nbsp;&nbsp;perpetuo liceat sic tibi ponte frui.
</p>

<p class=shortborder></p>

<p>
<b>94</b>
</p>

<p>
Vnguentum fuerat, quod onyx modo parua gerebat:<br>
&nbsp;&nbsp;&nbsp;&nbsp;olfecit postquam Papylus, ecce, garumst.
</p>

<p class=shortborder></p>

<p>
<b>95</b>
</p>

<p>
Bruma est et riget horridus December,<br>
audes tu tamen osculo niuali<br>
omnes obuius hinc et hinc tenere<br>
et totam, Line, basiare Romam.<br>
Quid posses grauiusque saeuiusque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
percussus facere atque uerbaratus?<br>
Hoc me frigore basiet nec uxor<br>
blandis filia nec rudis labellis,<br>
sed tu dulcior elegantiorque,<br>
cuius liuida naribus caninis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
dependet glacies rigetque barba,<br>
qualem forficibus metit supinis<br>
tonsor Cinyphio Cilix marito.<br>
Centum occurrere malo cunnilingis<br>
et Gallum timeo minus recentem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>
Quare si tibi sensus est pudorque,<br>
hibernas, Line, basiationes<br>
in mensem rogo differas Aprilem.
</p>

<p class=shortborder></p>

<p>
<b>96</b>
</p>

<p>
Conditus hic ego sum Bassi dolor, Vrbicus infans,<br>
&nbsp;&nbsp;&nbsp;&nbsp;cui genus et nomen maxima Roma dedit.<br>
Sex mihi de prima derant trieteride menses,<br>
&nbsp;&nbsp;&nbsp;&nbsp;ruperunt tetricae cum male pensa deae.<br>
Quid species, quid lingua mihi, quid profuit aetas?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;da lacrimas tumulo, qui legis ista, meo:<br>
sic ad Lethaeas, nisi Nestore serior, undas<br>
&nbsp;&nbsp;&nbsp;&nbsp;non eat, optabis quem superesse tibi.
</p>

<p class=shortborder></p>

<p>
<b>97</b>
</p>

<p>
Nosti si bene Caesium, libelle,<br>
montanae decus Vmbriae Sabinum,<br>
Auli municipem mei Pudentis,<br>
illi tu dabis haec uel occupato.<br>
Instent mille licet premantque curae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
nostris carminibus tamen uacabit.<br>
Nam me diligit ille proximumque<br>
Turni nobilibus legit libellis.<br>
O quantum tibi nominis paratur!<br>
O quae gloria! Quam frequens amator;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
te conuiuia, te forum sonabit<br>
aedes compita porticus tabernae.<br>
Vni mitteris, omnibus legeris.
</p>

<p class=shortborder></p>

<p>
<b>98</b>
</p>

<p>
Omnia, Castor, emis. Sic fiet ut omnia uendas.
</p>

<p class=shortborder></p>

<p>
<b>99</b>
</p>

<p>
Sic placidum uideas semper, Crispine, Tonantem<br>
&nbsp;&nbsp;&nbsp;&nbsp;nec te Roma minus quam tua Memphis amet,<br>
carmina Parrhasia si nostra legentur in aula,<br>
&nbsp;&nbsp;&nbsp;&nbsp;(namque solent sacra Caesaris aure frui)<br>
dicere de nobis ut lector candidus aude&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;"Temporibus praestat non nihil iste tuis,<br>
nec Marso nimium minor est doctoque Catullo."<br>
&nbsp;&nbsp;&nbsp;&nbsp;Hoc satis est: ipsi cetera mando deo.
</p>
<div class="footer">
	<p>
		<a href="/martial.html">Martial</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY>
</HTML>