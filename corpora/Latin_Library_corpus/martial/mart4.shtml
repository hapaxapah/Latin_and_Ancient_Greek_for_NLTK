<html>
	<head>
		<title>
			Martial IV
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>M. VALERI MARTIALIS EPIGRAMMATON LIBER IV
</p>

<p class=border></p>

<p>
<b>1</B>
<p>
Caesaris alma dies et luce sacratior illa<br>
&nbsp;&nbsp;&nbsp;&nbsp;&nbsp;conscia Dictaeum qua tulit Ida Iouem,<br>
longa, precor, Pylioque ueni numerosior aeuo<br>
&nbsp;&nbsp;&nbsp;&nbsp;&nbsp;semper et hoc uoltu uel meliore nite.<br>
Hic colat Albano Tritonida multus in auro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;perque manus tantas plurima quercus eat;<br>
hic colat ingenti redeuntia saecula lustro<br>
&nbsp;&nbsp;&nbsp;&nbsp;&nbsp;et quae Romuleus sacra Tarentos habet.<br>
Magna quidem, superi, petimus, sed debita terris:<br>
&nbsp;&nbsp;&nbsp;&nbsp;&nbsp;pro tanto quae sunt inproba uota deo?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span>
</p>

<p class=border></P>

<p>
<b>2</B>
<p>
Spectabat modo solus inter omnes<br>
nigris munus Horatius lacernis,<br>
cum plebs et minor ordo maximusque<br>
sancto cum duce candidus sederet.<br>
Toto nix cedidit repente caelo:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
albis spectat Horatius lacernis.
</p>

<p class=border></P>

<p>
<b>3</B>
<p>
Aspice quam densum tacitarum uellus aquarum<br>
&nbsp;&nbsp;&nbsp;&nbsp;&nbsp;defluat in uoltus Caesaris inque sinus.<br>
Indulget tamen ille Ioue, nec uertice moto<br>
&nbsp;&nbsp;&nbsp;&nbsp;&nbsp;concretas pigro frigore ridet aquas,<br>
sidus Hyperborei solitus lassare Bootae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;et madidis Helicen dissimulare comis.<br>
Quis siccis lasciuit aquis et ab aethere ludit?<br>
&nbsp;&nbsp;&nbsp;&nbsp;&nbsp;Suspicor has pueri Caesaris esse niues.
</p>

<p class=border></P>

<p>
<b>4</B>
<p>
Quod siccae redolet palus lacunae,<br>
crudarum nebulae quod Albularum,<br>
piscinae uetus aura quod marinae,<br>
quod pressa piger hircus in capella,<br>
lassi uardaicus quod euocati,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
quod bis murice uellus inquinatum,<br>
quod ieiunia sabbatariarum,<br>
maestorum quod anhelitus reorum,<br>
quod spurcae moriens lucerna Ledae,<br>
quod ceromata faece de Sabina,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
quod uolpis fuga, uipera cubile,<br>
mallem quam quod oles olere, Bassa.
</p>

<p class=border></P>

<p>
<b>5</B>
<p>
Vir bonus et pauper linguaque et pectore uerus,<br>
&nbsp;&nbsp;&nbsp;&nbsp;&nbsp;quid tibi uis urbem qui, Fabiane, petis?<br>
Qui nec leno potes nec comissator haberi,<br>
&nbsp;&nbsp;&nbsp;&nbsp;&nbsp;nec pauidos tristi uoce citare reos,<br>
nec potes uxores cari corrumpere amici,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;nec potes algentes arrigere ad uetulas,<br>
uendere nec uanos circa Palatia fumos,<br>
&nbsp;&nbsp;&nbsp;&nbsp;&nbsp;plaudere nec Cano, plaudere nec Glaphyro:<br>
unde miser uiues? &#151; "Homo certus, fidus amicus." &#151;<br>
&nbsp;&nbsp;&nbsp;&nbsp;&nbsp;Hoc nihil est: numquam sic Philomelus eris.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span>
</p>

<p class=border></P>

<p>
<b>6</B>
<p>
Credi uirgine castior pudica<br>
et frontis tenerae cupis uideri,<br>
cum sis inprobior, Malisiane,<br>
quam qui compositos metro Tibulli<br>
in Stellae recitat domo libellos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span>
</p>

<p class=border></P>

<p>
<b>7</B>
<p>
Cur, here quod dederas, hodie, puer Hylle, negasti,<br>
&nbsp;&nbsp;&nbsp;&nbsp;&nbsp;durus tam subito qui modo mitis eras?<br>
Sed iam causaris barbamque annosque pilosque.<br>
&nbsp;&nbsp;&nbsp;&nbsp;&nbsp;O nox quam longa es quae facis una senem!<br>
Quid nos derides? Here qui puer, Hylle, fuisti,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;dic nobis, hodie qua ratione uir es?
</p>

<p class=border></P>

<p>
<b>8</B>
<p>
Prima salutantes atque altera conterit hora,<br>
&nbsp;&nbsp;&nbsp;&nbsp;&nbsp;exercet raucos tertia causidicos,<br>
in quintam uarios extendit Roma labores,<br>
&nbsp;&nbsp;&nbsp;&nbsp;&nbsp;sexta quies lassis, septima finis erit,<br>
sufficit in nonam nitidis octaua palaestris,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;imperat extructos frangere nona toros:<br>
hora libellorum decuma est, Eupheme, meorum,<br>
&nbsp;&nbsp;&nbsp;&nbsp;&nbsp;temperat ambrosias cum tua cura dapes<br>
et bonus aetherio laxatur nectare Caesar<br>
&nbsp;&nbsp;&nbsp;&nbsp;&nbsp;ingentique tenet pocula parca manu.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
Tunc admitte iocos: gressu timet ire licenti<br>
&nbsp;&nbsp;&nbsp;&nbsp;&nbsp;ad matutinum nostra Thalia Iouem.
</p>

<p class=border></P>

<p>
<b>9</B>
<p>
Sotae filia clinici, Labulla,<br>
deserto sequeris Clytum marito,<br>
et donas et amas: <i>echeis asotos</I>. 
</p>

<p class=border></P>

<p>
<b>10</B>
<p>
Dum nouus est nec adhuc rasa mihi fronte libellus,<br>
&nbsp;&nbsp;&nbsp;&nbsp;&nbsp;pagina dum tangi non bene sicca timet,<br>
i, puer, et caro perfer leue munus amico<br>
&nbsp;&nbsp;&nbsp;&nbsp;&nbsp;qui meruit nugas primus habere meas.<br>
Curre, sed instructus: comitetur Punica librum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;spongea: muneribus conuenit illa meis.<br>
Non possunt nostros multae, Faustine, liturae<br>
&nbsp;&nbsp;&nbsp;&nbsp;&nbsp;emendare iocos: una litura potest.
</p>

<p class=border></P>

<p>
<b>11</B>
<p>
Dum nimium uano tumefactus nomine gaudes<br>
&nbsp;&nbsp;&nbsp;&nbsp;&nbsp;et Saturninum te, miser, esse pudet,<br>
impia Parrhasia mouisti bella sub ursa,<br>
&nbsp;&nbsp;&nbsp;&nbsp;&nbsp;qualia qui Phariae coniugis arma tulit.<br>
Excideratne adeo fatum tibi nominis huius,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;obruit Actiaci quod grauis ira freti?<br>
An tibi promisit Rhenus quod non dedit illi<br>
&nbsp;&nbsp;&nbsp;&nbsp;&nbsp;Nilus, et Arctois plus licuisset aquis?<br>
Ille etiam nostris Antonius occidit armis,<br>
&nbsp;&nbsp;&nbsp;&nbsp;&nbsp;qui tibi conlatus, perfide, Caesar erat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span>
</p>

<p class=border></P>

<p>
<b>12</B>
<p>
Nulli, Thai, negas; sed si te non pudet istud,<br>
&nbsp;&nbsp;&nbsp;&nbsp;&nbsp;hoc saltem pudeat, Thai, negare nihil.
</p>

<p class=border></P>

<p>
<b>13</B>
<p>
Claudia, Rufe, meo nubit Peregrina Pudenti:<br>
&nbsp;&nbsp;&nbsp;&nbsp;&nbsp;macte esto taedis, o Hymenaee, tuis.<br>
Tam bene rara suo miscentur cinnama nardo,<br>
&nbsp;&nbsp;&nbsp;&nbsp;&nbsp;Massica Theseis tam bene uina fauis;<br>
Nec melius teneris iunguntur uitibus ulmi,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;nec plus lotos aquas, litora myrtus amat.<br>
Candida perpetuo reside, Concordia, lecto,<br>
&nbsp;&nbsp;&nbsp;&nbsp;&nbsp;tamque pari semper sit Venus aequa iugo:<br>
diligat illa senem quondam, sed et ipsa marito<br>
&nbsp;&nbsp;&nbsp;&nbsp;&nbsp;tum quoque, cum fuerit, non uideatur anus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span>
</p>

<p class=border></P>

<p>
<b>14</B>
<p>
Sili, Castalidum decus sororum,<br>
qui periuria barbari furoris<br>
ingenti premis ore perfidosque<br>
astus Hannibalis leuisque Poenos<br>
magnis cedere cogis Africanis:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
paulum seposita seueritate,<br>
dum blanda uagus alea December<br>
incertis sonat hinc et hinc fritillis<br>
et ludit tropa nequiore talo,<br>
nostris otia commoda Camenis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
nec torua lege fronte, sed remissa<br>
lasciuis madidos iocis libellos.<br>
Sic forsan tener ausus est Catullus<br>
magno mittere Passerem Maroni.
</p>

<p class=border></P>

<p>
<b>15</B>
<p>
Mille tibi nummos hesterna luce roganti<br>
&nbsp;&nbsp;&nbsp;&nbsp;&nbsp;in sex aut septem, Caeciliane, dies<br>
"Non habeo" dixi: sed tu, causatus amici<br>
&nbsp;&nbsp;&nbsp;&nbsp;&nbsp;aduentum, lancem paucaque uasa rogas.<br>
Stultus es? An stultum me credis, amice? Negaui&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;mille tibi nummos, milia quinque dabo?
</p>

<p class=border></P>

<p>
<b>16</B>
<p>
Priuignum non esse tuae te, Galle, nouercae<br>
&nbsp;&nbsp;&nbsp;&nbsp;&nbsp;rumor erat, coniunx dum fuit illa patris.<br>
Non tamen hoc poterat uiuo genitore probari:<br>
&nbsp;&nbsp;&nbsp;&nbsp;&nbsp;iam nusquam pater est, Galle, nouerca domi est.<br>
Magnus ab infernis reuocetur Tullius umbris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;et te defendat Regulus ipse licet,<br>
non potes absolui: nam quae non desinit esse<br>
&nbsp;&nbsp;&nbsp;&nbsp;&nbsp;post patrem, numquam, Galle, nouerca fuit.
</p>

<p class=border></P>

<p>
<b>17</B>
<p>
Facere in Lyciscam, Paule, me iubes uersus,<br>
quibus illa lectis rubeat et sit irata.<br>
O Paule, malus es: irrumare uis solus.
</p>

<p class=border></P>

<p>
<b>18</B>
<p>
Qua uicina pluit Vipsanis porta columnis<br>
&nbsp;&nbsp;&nbsp;&nbsp;&nbsp;et madet adsiduo lubricus imbre lapis,<br>
in iugulum pueri, qui roscida tecta subibat,<br>
&nbsp;&nbsp;&nbsp;&nbsp;&nbsp;decidit hiberno praegrauis unda gelu:<br>
cumque peregisset miseri crudelia fata,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;tabuit in calido uolnere mucro tener.<br>
Quid non saeua sibi uoluit Fortuna licere?<br>
&nbsp;&nbsp;&nbsp;&nbsp;&nbsp;Aut ubi non mors est, si iugulatis aquae?
</p>

<p class=border></P>

<p>
<b>19</B>
<p>
Hanc tibi Sequanicae pinguem textricis alumnam,<br>
&nbsp;&nbsp;&nbsp;&nbsp;&nbsp;quae Lacedaemonium barbara nomen habet,<br>
sordida, sed gelido non aspernanda Decembri<br>
&nbsp;&nbsp;&nbsp;&nbsp;&nbsp;dona, peregrinam mittimus endromida: &#151;<br>
seu lentum ceroma teris tepidumque trigona&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;siue harpasta manu puluerulenta rapis,<br>
plumea seu laxi partiris pondera follis<br>
&nbsp;&nbsp;&nbsp;&nbsp;&nbsp;siue leuem cursu uincere quaeris Athan &#151;<br>
ne madidos intret penetrabile frigus in artus<br>
&nbsp;&nbsp;&nbsp;&nbsp;&nbsp;neue grauis subita te premat Iris aqua.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
Ridebis uentos hoc munere tectus et imbris,<br>
&nbsp;&nbsp;&nbsp;&nbsp;&nbsp;nec sic in Tyria sindone tutus eris.
</p>

<p class=border></P>

<p>
<b>20</B>
<p>
Dicit se uetulam, cum sit Caerellia pupa:<br>
&nbsp;&nbsp;&nbsp;&nbsp;&nbsp;pupam se dicit Gellia, cum sit anus.<br>
Ferre nec hanc possis, possis, Colline, nec illam:<br>
&nbsp;&nbsp;&nbsp;&nbsp;&nbsp;altera ridicula est, altera putidula.
</p>

<p class=border></P>

<p>
<b>21</B>
<p>
Nullos esse deos, inane caelum<br>
adfirmat Segius: probatque, quod se<br>
factum, dum negat haec, uidet beatum.
</p>

<p class=border></P>

<p>
<b>22</B>
<p>
Primos passa toros et adhuc placanda marito<br>
&nbsp;&nbsp;&nbsp;&nbsp;&nbsp;merserat in nitidos se Cleopatra lacus,<br>
dum fugit amplexus. Sed prodidit unda latentem;<br>
&nbsp;&nbsp;&nbsp;&nbsp;&nbsp;lucebat, totis cum tegeretur aquis:<br>
condita sic puro numerantur lilia uitro,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;sic prohibet tenuis gemma latere rosas.<br>
Insilui mersusque uadis luctantia carpsi<br>
&nbsp;&nbsp;&nbsp;&nbsp;&nbsp;basia: perspicuae plus uetuistis aquae.
</p>

<p class=border></P>

<p>
<b>23</B>
<p>
Dum tu lenta nimis diuque quaeris<br>
quis primus tibi quisue sit secundus,<br>
Graium quos epigramma conparauit,<br>
palmam Callimachus, Thalia, de se<br>
facundo dedit ipse Bruttiano.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
Qui si Cecropio satur lepore<br>
Romanae sale luserit Mineruae,<br>
ille me facias, precor, secundum.
</p>

<p class=border></P>

<p>
<b>24</B>
<p>
Omnes quas habuit, Fabiane, Lycoris amicas<br>
&nbsp;&nbsp;&nbsp;&nbsp;&nbsp;extulit: uxori fiat amica meae.
</p>

<p class=border></P>

<p>
<b>25</B>
<p>
Aemula Baianis Altini litora uillis<br>
&nbsp;&nbsp;&nbsp;&nbsp;&nbsp;et Phaethontei conscia silua rogi,<br>
quaeque Antenoreo Dryadum pulcherrima Fauno<br>
&nbsp;&nbsp;&nbsp;&nbsp;&nbsp;nupsit ad Euganeos Sola puella lacus,<br>
et tu Ledaeo felix Aquileia Timauo,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;hic ubi septenas Cyllarus hausit aquas:<br>
uos eritis nostrae requies portusque senectae,<br>
&nbsp;&nbsp;&nbsp;&nbsp;&nbsp;si iuris fuerint otia nostra sui.
</p>

<p class=border></P>

<p>
<b>26</B>
<p>
Quod te mane domi toto non uidimus anno,<br>
&nbsp;&nbsp;&nbsp;&nbsp;&nbsp;uis dicam quantum, Postume, perdiderim?<br>
Tricenos, puto, bis, uicenos ter, puto, nummos.<br>
&nbsp;&nbsp;&nbsp;&nbsp;&nbsp;Ignosces: togulam, Postume, pluris emo.
</p>

<p class=border></P>

<p>
<b>27</B>
<p>
Saepe meos laudare soles, Auguste, libellos.<br>
&nbsp;&nbsp;&nbsp;&nbsp;&nbsp;Inuidus ecce negat: num minus ergo soles?<br>
Quid quod honorato non sola uoce dedisti<br>
&nbsp;&nbsp;&nbsp;&nbsp;&nbsp;non alius poterat quae dare dona mihi?<br>
Ecce iterum nigros conrodit liuidus ungues:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;da, Caesar, tanto tu magis, ut doleat.
</p>

<p class=border></P>

<p>
<b>28</B>
<p>
Donasti tenero, Chloe, Luperco<br>
Hispanas Tyriasque coccinasque,<br>
et lotam tepido togam Galaeso,<br>
Indos sardonychas, Scythas zmaragdos,<br>
et centum dominos nouae monetae:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
et quidquid petit usque et usque donas.<br>
Vae glabraria, uae tibi misella:<br>
nudam te statuet tuus Lupercus.
</p>

<p class=border></P>

<p>
<b>29</B>
<p>
Obstat, care Pudens, nostris sua turba libellis<br>
&nbsp;&nbsp;&nbsp;&nbsp;&nbsp;lectoremque frequens lassat et implet opus.<br>
Rara iuuant: primis sic maior gratia pomis,<br>
&nbsp;&nbsp;&nbsp;&nbsp;&nbsp;hibernae pretium sic meruere rosae;<br>
sic spoliatricem commendat fastus amicam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;ianua nec iuuenem semper aperta tenet.<br>
Saepius in libro numeratur Persius uno<br>
&nbsp;&nbsp;&nbsp;&nbsp;&nbsp;quam leuis in tota Marsus Amazonide.<br>
Tu quoque de nostris releges quemcumque libellis,<br>
&nbsp;&nbsp;&nbsp;&nbsp;&nbsp;esse puta solum: sic tibi pluris erit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span>
</p>

<p class=border></P>

<p>
<b>30</B>
<p>
Baiano procul a lacu, monemus,<br>
piscator, fuge, ne nocens recedas.<br>
sacris piscibus hae natantur undae,<br>
qui norunt dominum manumque lambunt<br>
illam, qua nihil est in orbe maius.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
Quid quod nomen habent et ad magistri<br>
uocem quisque sui uenit citatus?<br>
Hoc quondam Libys impius profundo,<br>
dum praedam calamo tremente ducit,<br>
raptis luminibus repente caecus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
captum non potuit uidere piscem,<br>
et nunc sacrilegos perosus hamos<br>
Baianos sedet ad lacus rogator.<br>
At tu, dum potes, innocens recede<br>
iactis simplicibus cibis in undas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>
et pisces uenerare delicatos.
</p>

<p class=border></P>

<p>
<b>31</B>
<p>
Quod cupis in nostris dicique legique libellis<br>
&nbsp;&nbsp;&nbsp;&nbsp;&nbsp;et nonnullus honos creditur iste tibi,<br>
ne ualeam si non res est gratissima nobis<br>
&nbsp;&nbsp;&nbsp;&nbsp;&nbsp;et uolo te chartis inseruisse meis.<br>
Sed tu nomen habes auerso fonte sororum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;inpositum, mater quod tibi dura dedit;<br>
quod nec Melpomene, quod nec Polyhymnia possit<br>
&nbsp;&nbsp;&nbsp;&nbsp;&nbsp;nec pia cum Phoebo dicere Calliope.<br>
Ergo aliquod gratum Musis tibi nomen adopta:<br>
&nbsp;&nbsp;&nbsp;&nbsp;&nbsp;non semper belle dicitur "Hippodame".&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span>
</p>

<p class=border></P>

<p>
<b>32</B>
<p>
Et latet et lucet Phaethontide condita gutta,<br>
&nbsp;&nbsp;&nbsp;&nbsp;&nbsp;ut uideatur apis nectare clusa suo.<br>
Dignum tantorum pretium tulit illa laborum:<br>
&nbsp;&nbsp;&nbsp;&nbsp;&nbsp;credibile est ipsam sic uoluisse mori.
</p>

<p class=border></P>

<p>
<b>33</B>
<p>
Plena laboratis habeas cum scrinia libris,<br>
&nbsp;&nbsp;&nbsp;&nbsp;&nbsp;emittis quare, Sosibiane, nihil?<br>
"Edent heredes" inquis "mea carmina". Quando?<br>
&nbsp;&nbsp;&nbsp;&nbsp;&nbsp;Tempus erat iam te, Sosibiane, legi.
</p>

<p class=border></P>

<p>
<b>34</B>
<p>
Sordida cum tibi sit, uerum tamen, Attale, dicit,<br>
&nbsp;&nbsp;&nbsp;&nbsp;&nbsp;quisquis te niueam dicit habere togam.
</p>

<p class=border></P>

<p>
<b>35</B>
<p>
Frontibus aduersis molles concurrere dammas<br>
&nbsp;&nbsp;&nbsp;&nbsp;&nbsp;uidimus et fati sorte iacere pari.<br>
Spectauere canes praedam, stupuitque superbus<br>
&nbsp;&nbsp;&nbsp;&nbsp;&nbsp;uenator cultro nil superesse suo.<br>
Vnde leues animi tanto caluere furore?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;Sic pugnant tauri, sic cecidere uiri.
</p>

<p class=border></P>

<p>
<b>36</B>
<p>
Cana est barba tibi, nigra est coma: tinguere barbam<br>
&nbsp;&nbsp;&nbsp;&nbsp;&nbsp;non potes &#151; haec causa est &#151; et potes, Ole, comam.
</p>

<p class=border></P>

<p>
<b>37</B>
<p>
"Centum Coranus et ducenta Mancinus,<br>
trecenta debet Titius, hoc bis Albinus,<br>
decies Sabinus alterumque Serranus;<br>
ex insulis fundisque tricies soldum,<br>
ex pectore redeunt ter ducena Parmensi":&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
totis diebus, Afer, hoc mihi narras<br>
et teneo melius ista quam meum nomen.<br>
Numeres oportet aliquid, ut pati possim;<br>
cotidianam refice nauseam nummis:<br>
audire gratis, Afer, ista non possum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span>
</p>

<p class=border></P>

<p>
<b>38</B>
<p>
Galla, nega: satiatur amor nisi gaudia torquent:<br>
&nbsp;&nbsp;&nbsp;&nbsp;&nbsp;sed noli nimium, Galla, negare diu.
</p>

<p class=border></P>

<p>
<b>39</B>
<p>
Argenti genus omne conparasti,<br>
et solus ueteres Myronos artes,<br>
solus Praxitelus manum Scopaeque,<br>
solus Phidiaci toreuma caeli,<br>
solus Mentoreos habes labores.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
Nec desunt tibi uera Gratiana<br>
nec quae Callaico linuntur auro<br>
nec mensis anaglypta de paternis.<br>
Argentum tamen inter omne miror<br>
quare non habeas, Charine, purum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span>
</p>

<p class=border></P>

<p>
<b>40</B>
<p>
Atria Pisonum stabant cum stemmate toto<br>
&nbsp;&nbsp;&nbsp;&nbsp;&nbsp;et docti Senecae ter numeranda domus,<br>
praetulimus tantis solum te, Postume, regnis:<br>
&nbsp;&nbsp;&nbsp;&nbsp;&nbsp;pauper eras et eques, sed mihi consul eras.<br>
Tecum ter denas numeraui, Postume, brumas:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;communis nobis lectus et unus erat.<br>
Iam donare potes, iam perdere, plenus honorum,<br>
&nbsp;&nbsp;&nbsp;&nbsp;&nbsp;largus opum: expecto, Postume, quid facias.<br>
Nil facis et serum est alium mihi quaerere regem.<br>
&nbsp;&nbsp;&nbsp;&nbsp;&nbsp;Hoc, Fortuna, placet? "Postumus inposuit".&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span>
</p>

<p class=border></P>

<p>
<b>41</B>
<p>
Quid recitaturus circumdas uellera collo?<br>
&nbsp;&nbsp;&nbsp;&nbsp;&nbsp;Conueniunt nostris auribus ista magis.
</p>

<p class=border></P>

<p>
<b>42</B>
<p>
Si quis forte mihi possit praestare roganti,<br>
&nbsp;&nbsp;&nbsp;&nbsp;&nbsp;audi, quem puerum, Flacce, rogare uelim.<br>
Niliacis primum puer hic nascatur in oris:<br>
&nbsp;&nbsp;&nbsp;&nbsp;&nbsp;nequitias tellus scit dare nulla magis.<br>
Sit niue candidior: namque in mareotide fusca&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;pulchrior est quanto rarior iste color.<br>
Lumina sideribus certent mollesque flagellent<br>
&nbsp;&nbsp;&nbsp;&nbsp;&nbsp;colla comae: tortas non amo, Flacce, comas.<br>
Frons breuis atque modus leuiter sit naribus uncis,<br>
&nbsp;&nbsp;&nbsp;&nbsp;&nbsp;Paestanis rubeant aemula labra rosis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
Saepe et nolentem cogat nolitque uolentem;<br>
&nbsp;&nbsp;&nbsp;&nbsp;&nbsp;liberior domino saepe sit ille suo;<br>
et timeat pueros, excludat saepe puellas:<br>
&nbsp;&nbsp;&nbsp;&nbsp;&nbsp;uir reliquis, uni sit puer ille mihi.<br>
"Iam scio, nec fallis: nam me quoque iudice uerum est.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>
&nbsp;&nbsp;&nbsp;&nbsp;&nbsp;Talis erat" dices "noster Amazonicus".
</p>

<p class=border></P>

<p>
<b>43</B>
<p>
Non dixi, Coracine, te cinaedum:<br>
non sum tam temerarius nec audax<br>
nec mendacia qui loquar libenter.<br>
Si dixi, Coracine, te cinaedum,<br>
iratam mihi Pontiae lagonam,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
iratum calicem mihi Metili:<br>
iuro per Syrios tibi tumores,<br>
iuro per Berecyntios furores.<br>
Quid dixi tamen? Hoc leue et pusillum,<br>
quod notum est, quod et ipse non negabis:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
dixi te, Coracine, cunnilingum.
</p>

<p class=border></P>

<p>
<b>44</B>
<p>
Hic est pampineis uiridis modo Vesbius umbris,<br>
&nbsp;&nbsp;&nbsp;&nbsp;&nbsp;presserat hic madidos nobilis uua lacus:<br>
haec iuga quam Nysae colles plus Bacchus amauit;<br>
&nbsp;&nbsp;&nbsp;&nbsp;&nbsp;hoc nuper Satyri monte dedere choros;<br>
haec Veneris sedes, Lacedaemone gratior illi;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;his locus Herculeo nomine clarus erat.<br>
Cuncta iacent flammis et tristi mersa fauilla:<br>
&nbsp;&nbsp;&nbsp;&nbsp;&nbsp;nec superi uellent hoc licuisse sibi.
</p>

<p class=border></P>

<p>
<b>45</B>
<p>
Haec tibi pro nato plena dat laetus acerra,<br>
&nbsp;&nbsp;&nbsp;&nbsp;&nbsp;Phoebe, Palatinus munera Parthenius,<br>
ut, qui prima nouo signat quinquennia lustro,<br>
&nbsp;&nbsp;&nbsp;&nbsp;&nbsp;impleat innumeras Burrus Olympiadas.<br>
Fac rata uota patris: sic te tua diligat arbor,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;gaudeat et certa uirginitate soror;<br>
perpetuo sic flore mices, sic denique non sint<br>
&nbsp;&nbsp;&nbsp;&nbsp;&nbsp;tam longae Bromio quam tibi, Phoebe, comae.
</p>

<p class=border></P>

<p>
<b>46</B>
<p>
Saturnalia diuitem Sabellum<br>
fecerunt: merito tumet Sabellus,<br>
nec quemquam putat esse praedicatque<br>
inter causidicos beatiorem.<br>
Hos fastus animosque dat Sabello&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
farris semodius fabaeque fresae,<br>
et turis piperisque tres selibrae,<br>
et Lucanica uentre cum Falisco,<br>
et nigri Syra defruti lagona,<br>
et ficus Libyca gelata testa&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
cum bulbis cocleisque caseoque.<br>
Piceno quoque uenit a cliente<br>
parcae cistula non capax oliuae<br>
et crasso figuli polita caelo<br>
septenaria synthesis Sagunti,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>
Hispanae luteum rotae toreuma,<br>
et lato uariata mappa clauo.<br>
Saturnalia fructuosiora<br>
annis non habuit decem Sabellus.
</p>

<p class=border></P>

<p>
<b>47</B>
<p>
Encaustus Phaethon tabula tibi pictus in hac est.<br>
&nbsp;&nbsp;&nbsp;&nbsp;&nbsp;Quid tibi uis, dipyrum qui Phaethonta facis?
</p>

<p class=border></P>

<p>
<b>48</B>
<p>
Percidi gaudes, percisus, Papyle, ploras:<br>
&nbsp;&nbsp;&nbsp;&nbsp;&nbsp;cur, quae uis fieri, Papyle, facta doles?<br>
Paenitet obscenae pruriginis? An magis illud<br>
&nbsp;&nbsp;&nbsp;&nbsp;&nbsp;fles, quod percidi, Papyle, desieris?
</p>

<p class=border></P>

<p>
<b>49</B>
<p>
Nescit, crede mihi, quid sint epigrammata, Flacce,<br>
&nbsp;&nbsp;&nbsp;&nbsp;&nbsp;qui tantum lusus illa iocosque uocat.<br>
Ille magis ludit qui scribit prandia saeui<br>
&nbsp;&nbsp;&nbsp;&nbsp;&nbsp;Tereos aut cenam, crude Thyesta, tuam,<br>
aut puero liquidas aptantem Daedalon alas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;pascentem Siculas aut Polyphemon ouis.<br>
A nostris procul est omnis uesica libellis,<br>
&nbsp;&nbsp;&nbsp;&nbsp;&nbsp;Musa nec insano syrmate nostra tumet.<br>
"Illa tamen laudant omnes, mirantur, adorant".<br>
&nbsp;&nbsp;&nbsp;&nbsp;&nbsp;Confiteor: laudant illa, sed ista legunt.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span>
</p>

<p class=border></P>

<p>
<b>50</B>
<p>
Quid me, Thai, senem subinde dicis?<br>
Nemo est, Thai, senex ad irrumandum.
</p>

<p class=border></P>

<p>
<b>51</B>
<p>
Cum tibi non essent sex milia, Caeciliane,<br>
&nbsp;&nbsp;&nbsp;&nbsp;&nbsp;ingenti late uectus es hexaphoro:<br>
postquam bis decies tribuit dea caeca sinumque<br>
&nbsp;&nbsp;&nbsp;&nbsp;&nbsp;ruperunt nummi, factus es, ecce, pedes.<br>
Quid tibi pro meritis et tantis laudibus optem?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;Di reddant sellam, Caeciliane, tibi.
</p>

<p class=border></P>

<p>
<b>52</B>
<p>
Gestari iunctis nisi desinis, Hedyle, capris,<br>
&nbsp;&nbsp;&nbsp;&nbsp;&nbsp;qui modo ficus eras, iam caprificus eris.
</p>

<p class=border></P>

<p>
<b>53</B>
<p>
Hunc, quem saepe uides intra penetralia nostrae<br>
&nbsp;&nbsp;&nbsp;&nbsp;&nbsp;Pallados et templi limina, Cosme, noui<br>
cum baculo peraque senem, cui cana putrisque<br>
&nbsp;&nbsp;&nbsp;&nbsp;&nbsp;stat coma et in pectus sordida barba cadit,<br>
cerea quem nudi tegit uxor abolla grabati,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;cui dat latratos obuia turba cibos,<br>
esse putas Cynicum deceptus imagine ficta:<br>
&nbsp;&nbsp;&nbsp;&nbsp;&nbsp;non est hic Cynicus, Cosme: quid ergo? Canis.
</p>

<p class=border></P>

<p>
<b>54</B>
<p>
O cui Tarpeias licuit contingere quercus<br>
&nbsp;&nbsp;&nbsp;&nbsp;&nbsp;et meritas prima cingere fronde comas,<br>
si sapis, utaris totis, Colline, diebus<br>
&nbsp;&nbsp;&nbsp;&nbsp;&nbsp;extremumque tibi semper adesse putes.<br>
Lanificas nulli tres exorare puellas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;contigit: obseruant quem statuere diem.<br>
Diuitior Crispo, Thrasea constantior ipso,<br>
&nbsp;&nbsp;&nbsp;&nbsp;&nbsp;lautior et nitido sis Meliore licet:<br>
nil adicit penso Lachesis, fusosque sororum<br>
&nbsp;&nbsp;&nbsp;&nbsp;&nbsp;explicat et semper de tribus una secat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span>
</p>

<p class=border></P>

<p>
<b>55</B>
<p>
Luci, gloria temporum tuorum,<br>
qui Caium ueterem Tagumque nostrum<br>
Arpis cedere non sinis disertis,<br>
Argiuas generatus inter urbes<br>
Thebas carmine cantet aut Mycenas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
aut claram Rhodon aut libidinosae<br>
Ledaeas Lacedaemonos plaestras:<br>
nos Celtis genitos et ex Hiberis<br>
nostrae nomina duriora terrae<br>
grato non pudeat referre uersu:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
saeuo Bilbilin optimam metallo,<br>
quae uincit Chalypasque Noricosque,<br>
et ferro Plateam suo sonantem,<br>
quam fluctu tenui, sed inquieto<br>
armorum Salo temperator ambit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>
Tutelamque chorosque Rixa marum,<br>
et conuiuia festa Carduarum,<br>
et textis Peterin rosis rubentem,<br>
atque antiqua patrum theatra Rigas,<br>
et certos iaculo leui Silaos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>
Turgontique lacus Turasiaeque,<br>
et parua uada pura Tuetonissae,<br>
et sanctum Buradonis ilicetum,<br>
per quod uel piger ambulat uiator,<br>
et quae fortibus excolit iuuencis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25</span><br>
curuae Manlius arua Vatiuescae.<br>
Haec tam rustica, delicate lector,<br>
rides nomina? Rideas licebit,<br>
haec tam rustica malo quam Butuntus.
</p>

<p class=border></P>

<p>
<b>56</B>
<p>
Munera quod senibus uiduisque ingentia mittis,<br>
&nbsp;&nbsp;&nbsp;&nbsp;&nbsp;uis te munificum, Gargiliane, uocem?<br>
sordidius nihil est, nihil est te spurcius uno,<br>
&nbsp;&nbsp;&nbsp;&nbsp;&nbsp;qui potes insidias dona uocare tuas:<br>
sic auidis fallax indulget piscibus hamus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;callida sic stultas decipit esca feras.<br>
Quid sit largiri, quid sit donare docebo,<br>
&nbsp;&nbsp;&nbsp;&nbsp;&nbsp;si nescis: dona, Gargiliane, mihi.
</p>

<p class=border></P>

<p>
<b>57</B>
<p>
Dum nos blanda tenent lasciui stagna Lucrini<br>
&nbsp;&nbsp;&nbsp;&nbsp;&nbsp;et quae pumiceis fontibus antra calent,<br>
tu colis Argei regnum, Faustine, coloni,<br>
&nbsp;&nbsp;&nbsp;&nbsp;&nbsp;quo te bis decimus ducit ab urbe lapis.<br>
Horrida sed feruent Nemeaei pectora monstri,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;nec satis est Baias igne calere suo.<br>
Ergo sacri fontes et litora grata ualete,<br>
&nbsp;&nbsp;&nbsp;&nbsp;&nbsp;Nympharum pariter Nereidumque domus.<br>
Herculeos colles gelida uos uincite bruma,<br>
&nbsp;&nbsp;&nbsp;&nbsp;&nbsp;nunc Tiburtinis cedite frigoribus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span>
</p>

<p class=border></P>

<p>
<b>58</B>
<p>
In tenebris luges amissum, Galla, maritum:<br>
&nbsp;&nbsp;&nbsp;&nbsp;&nbsp;nam plorare pudet te, puto, Galla, uirum.
</p>

<p class=border></P>

<p>
<b>59</B>
<p>
Flentibus Heliadum ramis dum uipera repit,<br>
&nbsp;&nbsp;&nbsp;&nbsp;&nbsp;fluxit in obstantem sucina gemma feram:<br>
quae dum miratur pingui se rore teneri,<br>
&nbsp;&nbsp;&nbsp;&nbsp;&nbsp;concreto reguit uincta repente gelu.<br>
Ne tibi regali placeas, Cleopatra, sepulcro,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;uipera si tumulo nobiliore iacet.
</p>

<p class=border></P>

<p>
<b>60</B>
<p>
Ardea solstitio Castranaque rura petantur<br>
&nbsp;&nbsp;&nbsp;&nbsp;&nbsp;quique Cleonaeo sidere feruet ager,<br>
cum Tiburtinas damnet Curiatius auras<br>
&nbsp;&nbsp;&nbsp;&nbsp;&nbsp;inter laudatas ad Styga missus aquas.<br>
Nullo fata loco possis excludere: cum mors&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;uenerit, in medio Tibure Sardinia est.
</p>

<p class=border></P>

<p>
<b>61</B>
<p>
Donasse amicum tibi ducenta, Mancine,<br>
nuper superbo laetus ore iactasti.<br>
Quartus dies est, in schola poetarum<br>
dum fabulamur, milibus decem dixti<br>
emptas lacernas munus esse Pompullae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
sardonycha uerum lineisque ter cinctum<br>
duasque similes fluctibus maris gemmas<br>
dedisse Bassam Caeliamque iurasti.<br>
Here de theatro, Pollione cantante,<br>
cum subito abires, dum fugis, loquebaris,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
hereditatis tibi trecenta uenisse,<br>
et mane centum, et post meridie centum.<br>
Quid tibi sodales fecimus mali tantum?<br>
Miserere iam, crudelis, et sile tandem;<br>
aut, si tacere lingua non potest ista,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>
aliquando narra quod uelimus audire.
</p>

<p class=border></P>

<p>
<b>62</B>
<p>
Tibur in Herculeum migrauit nigra Lycoris,<br>
&nbsp;&nbsp;&nbsp;&nbsp;&nbsp;omnia dum fieri candida credit ibi.
</p>

<p class=border></P>

<p>
<b>63</B>
<p>
Dum petit a Baulis mater Caerellia Baias,<br>
&nbsp;&nbsp;&nbsp;&nbsp;&nbsp;occidit insani crimine mersa freti.<br>
Gloria quanta perit uobis! Haec monstra Neroni<br>
&nbsp;&nbsp;&nbsp;&nbsp;&nbsp;nec iussae quondam praestiteratis, aquae.
</p>

<p class=border></P>

<p>
<b>64</B>
<p>
Iuli iugera pauca Martialis<br>
hortis Hesperidum beatiora<br>
longo Ianiculi iugo recumbunt:<br>
lati collibus imminent recessus,<br>
et planus modico tumore uertex&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
caelo perfruitur sereniore,<br>
et curuas nebula tegente ualles<br>
solus luce nitet peculiari:<br>
puris leniter admouentur astris<br>
celsae culmina delicata uillae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
Hinc septem dominos uidere montis<br>
et totam licet aestimare Romam,<br>
Albanos quoque Tusculosque colles<br>
et quodcumque iacet sub urbe frigus,<br>
Fidenas ueteres breuesque Rubras,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>
et quod uirgineo cruore gaudet<br>
Annae pomiferum nemus Perennae.<br>
Illinc Flaminiae Salariaeque<br>
gestator patet essedo tacente,<br>
ne blando rota sit molesta somno,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>
quem nec rumpere nauticum celeuma<br>
nec clamor ualet helciariorum,<br>
cum sit tam prope Muluius sacrumque<br>
lapsae per Tiberim uolent carinae.<br>
Hoc rus, seu potius domus uocanda est,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25</span><br>
commendat dominus: tuam putabis,<br>
tam non inuida tamque liberalis,<br>
tam comi patet hospitalitate:<br>
credas Alcinoi pios Penates<br>
aut facti modo diuitis Molorchi.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</span><br>
Vos nunc omnia parua qui putatis,<br>
centeno gelidum ligone Tibur<br>
uel Praeneste domate pendulamque<br>
uni dedite Setiam colono,<br>
dum me iudice praeferantur istis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">35</span><br>
Iuli iugera pauca Martialis.
</p>

<p class=border></P>

<p>
<b>65</B>
<p>
Oculo Philaenis semper altero plorat.<br>
Quo fiat istud quaeritis modo? Lusca est.
</p>

<p class=border></P>

<p>
<b>66</B>
<p>
Egisti uitam semper, Line, municipalem,<br>
&nbsp;&nbsp;&nbsp;&nbsp;&nbsp;qua nihil omnino uilius esse potest.<br>
Idibus et raris togula est excussa Kalendis,<br>
&nbsp;&nbsp;&nbsp;&nbsp;&nbsp;duxit et aestates synthesis una decem.<br>
Saltus aprum, campus leporem tibi misit inemptum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;silua grauis turdos exagitata dedit,<br>
captus flumineo uenit de gurgite piscis,<br>
&nbsp;&nbsp;&nbsp;&nbsp;&nbsp;uina ruber fudit non peregrina cadus.<br>
Nec tener Argolica missus de gente minister,<br>
&nbsp;&nbsp;&nbsp;&nbsp;&nbsp;sed stetit inculti rustica turba foci.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
Vilica uel duri conpressa est nupta coloni,<br>
&nbsp;&nbsp;&nbsp;&nbsp;&nbsp;incaluit quotiens saucia uena mero.<br>
Nec nocuit tectis ignis nec Sirius agris,<br>
&nbsp;&nbsp;&nbsp;&nbsp;&nbsp;nec mersa est pelago nec fuit ulla ratis.<br>
Subposita est blando numquam tibi tessera talo,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>
&nbsp;&nbsp;&nbsp;&nbsp;&nbsp;alea sed parcae sola fuere nuces.<br>
Dic ubi sit decies, mater quod auara reliquit.<br>
&nbsp;&nbsp;&nbsp;&nbsp;&nbsp;Nusquam est: fecisti rem, Line, difficilem.
</p>

<p class=border></P>

<p>
<b>67</B>
<p>
Praetorem pauper centum sestertia Gaurus<br>
&nbsp;&nbsp;&nbsp;&nbsp;&nbsp;orabat cana notus amicitia,<br>
dicebatque suis haec tantum desse trecentis,<br>
&nbsp;&nbsp;&nbsp;&nbsp;&nbsp;ut posset domino plaudere iustus eques.<br>
Praetor ait: "Scis me Scorpo Thalloque daturum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;atque utinam centum milia sola darem."<br>
Ah! pudet ingratae, pudet ah! male diuitis arcae.<br>
&nbsp;&nbsp;&nbsp;&nbsp;&nbsp;Quod non das equiti, uis dare, praetor, equo?
</p>

<p class=border></P>

<p>
<b>68</B>
<p>
Inuitas centum quadrantibus et bene cenas.<br>
&nbsp;&nbsp;&nbsp;&nbsp;&nbsp;Vt cenem inuitor, Sexte, an ut inuideam?
</p>

<p class=border></P>

<p>
<b>69</B>
<p>
Tu Setina quidem semper uel Massica ponis,<br>
&nbsp;&nbsp;&nbsp;&nbsp;&nbsp;Papyle, sed rumor tam bona uina negat:<br>
diceris hac factus caelebs quater esse lagona.<br>
&nbsp;&nbsp;&nbsp;&nbsp;&nbsp;Nec puto nec credo, Papyle, nec sitio.
</p>

<p class=border></P>

<p>
<b>70</B>
<p>
Nihil Ammiano praeter aridam restem<br>
moriens reliquit ultimis pater ceris.<br>
Fieri putaret posse quis, Marulline,<br>
ut Ammianus mortuum patrem nollet?
</p>

<p class=border></P>

<p>
<b>71</B>
<p>
Quaero diu totam, Safroni Rufe, per urbem,<br>
&nbsp;&nbsp;&nbsp;&nbsp;&nbsp;si qua puella neget: nulla puella negat.<br>
Tamquam fas non sit, tamquam sit turpe negare,<br>
&nbsp;&nbsp;&nbsp;&nbsp;&nbsp;tamquam non liceat, nulla puella negat.<br>
Casta igitur nulla est? Sunt castae mille. Quid ergo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;casta facit? Non dat, non tamen illa negat.
</p>

<p class=border></P>

<p>
<b>72</B>
<p>
Exigis ut donem nostros tibi, Quinte, libellos.<br>
&nbsp;&nbsp;&nbsp;&nbsp;&nbsp;Non habeo, sed habet bibliopola Tryphon.<br>
"Aes dabo pro nugis et emam tua carmina sanus?<br>
&nbsp;&nbsp;&nbsp;&nbsp;&nbsp;Non, inquis, faciam tam fatue."  Nec ego.
</p>

<p class=border></P>

<p>
<b>73</B>
<p>
Cum grauis extremas Vestinus duceret horas<br>
&nbsp;&nbsp;&nbsp;&nbsp;&nbsp;et iam per Stygias esset iturus aquas,<br>
ultima uoluentis orauit pensa sorores,<br>
&nbsp;&nbsp;&nbsp;&nbsp;&nbsp;ut traherent parua stamina pulla mora,<br>
iam sibi defunctus caris dum uiuit amicis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;Mouerunt tetricas tam pia uota deas.<br>
Tunc largas partitus opes a luce recessit,<br>
&nbsp;&nbsp;&nbsp;&nbsp;&nbsp;seque mori post hoc credidit ille senem.
</p>

<p class=border></P>

<p>
<b>74</B>
<p>
Aspicis inbelles temptent quam fortia dammae<br>
&nbsp;&nbsp;&nbsp;&nbsp;&nbsp;proelia? Tam timidus quanta sit ira feris?<br>
In mortem paruis concurrere frontibus ardent.<br>
&nbsp;&nbsp;&nbsp;&nbsp;&nbsp;Vis, Caesar, dammis parcere? Mitte canes.
</p>

<p class=border></P>

<p>
<b>75</B>
<p>
O felix animo, felix, Nigrina, marito,<br>
&nbsp;&nbsp;&nbsp;&nbsp;&nbsp;atque inter Latias gloria prima nurus:<br>
te patrios miscere iuuat cum coniuge census,<br>
&nbsp;&nbsp;&nbsp;&nbsp;&nbsp;gaudentem socio participique uiro.<br>
Arserit Euhadne flammis iniecta mariti,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;nec minor Alcestin fama sub astra ferat;<br>
tu melius. Certo meruisti pignore uitae<br>
&nbsp;&nbsp;&nbsp;&nbsp;&nbsp;ut tibi non esset morte probandus amor.
</p>

<p class=border></P>

<p>
<b>76</B>
<p>
Milia misisti mihi sex bis sena petenti:<br>
&nbsp;&nbsp;&nbsp;&nbsp;&nbsp;ut bis sena feram, bis duodena petam.
</p>

<p class=border></P>

<p>
<b>77</B>
<p>
Numquam diuitias deos rogaui<br>
contentus modicis meoque laetus:<br>
paupertas, ueniam dabis, recede.<br>
Causast quae subiti nouique uoti?<br>
Pendentem uolo Zoilum uidere.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span>
</p>

<p class=border></P>

<p>
<b>78</B>
<p>
Condita cum tibi sit iam sexagensima messis<br>
&nbsp;&nbsp;&nbsp;&nbsp;&nbsp;et facies multo splendeat alba pilo,<br>
discurris tota uagus urbe, nec ulla cathedra est<br>
&nbsp;&nbsp;&nbsp;&nbsp;&nbsp;cui non mane feras inrequietus Haue;<br>
et sine te nulli fas est prodire tribuno,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;nec caret officio consul uterque tuo;<br>
et sacro decies repetis Palatia cliuo<br>
&nbsp;&nbsp;&nbsp;&nbsp;&nbsp;Sigerosque meros Partheniosque sonas.<br>
Haec faciant sane iuuenes: deformius, Afer,<br>
&nbsp;&nbsp;&nbsp;&nbsp;&nbsp;omnino nihil est ardalione sene.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span>
</p>

<p class=border></P>

<p>
<b>79</B>
<p>
Hospes eras nostri semper, Matho, Tiburtini.<br>
&nbsp;&nbsp;&nbsp;&nbsp;&nbsp;Hoc emis. Inposui: rus tibi uendo tuum.
</p>

<p class=border></P>

<p>
<b>80</B>
<p>
Declamas in febre, Maron: hanc esse phrenesin<br>
&nbsp;&nbsp;&nbsp;&nbsp;&nbsp;si nescis, non es sanus, amice Maron.<br>
Declamas aeger, declamas hemitritaeos:<br>
&nbsp;&nbsp;&nbsp;&nbsp;&nbsp;si sudare aliter non potes, est ratio.<br>
"Magna tamen res est".  Erras; cum uiscera febris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;exurit, res est magna tacere, Maron.
</p>

<p class=border></P>

<p>
<b>81</B>
<p>
Epigramma nostrum cum Fabulla legisset,<br>
negare nullam quo queror puellarum,<br>
semel rogata bisque terque neglexit<br>
preces amantis. Iam, Fabulla, promitte:<br>
negare iussi, pernegare non iussi.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span>
</p>

<p class=border></P>

<p>
<b>82</B>
<p>
Hos quoque commenda Venuleio, Rufe, libellos,<br>
&nbsp;&nbsp;&nbsp;&nbsp;&nbsp;inputet et nobis otia parua roga,<br>
immemor et paulum curarum operumque suorum<br>
&nbsp;&nbsp;&nbsp;&nbsp;&nbsp;non tetrica nugas exigat aure meas.<br>
Sed nec post primum legat haec summumue trientem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;sed sua cum medius proelia Bacchus amat.<br>
Si nimis est legisse duos, tibi charta plicetur<br>
&nbsp;&nbsp;&nbsp;&nbsp;&nbsp;altera: diuisum sic breue fiet opus.
</p>

<p class=border></P>

<p>
<b>83</B>
<p>
Securo nihil est te, Naeuole, peius; eodem<br>
&nbsp;&nbsp;&nbsp;&nbsp;&nbsp;sollicito nihil est, Naeuole, te melius.<br>
Securus nullum resalutas, despicis omnes,<br>
&nbsp;&nbsp;&nbsp;&nbsp;&nbsp;nec quisquam liber nec tibi natus homo est:<br>
sollicitus donas, dominum regemque salutas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;inuitas. Esto, Naeuole, sollicitus.
</p>

<p class=border></P>

<p>
<b>84</B>
<p>
Non est in populo nec urbe tota<br>
a se Thaida qui probet fututam,<br>
cum multi cupiant rogentque multi.<br>
Tam casta est, rogo, Thais? Immo fellat.
</p>

<p class=border></P>

<p>
<b>85</B>
<p>
Nos bibimus uitro, tu murra, Pontice. Quare?<br>
&nbsp;&nbsp;&nbsp;&nbsp;&nbsp;Prodat perspicuus ne duo uina calix.
</p>

<p class=border></P>

<p>
<b>86</B>
<p>
Si uis auribus Atticis probari,<br>
exhortor moneoque te, libelle,<br>
ut docto placeas Apollinari:<br>
nil exactius eruditiusque est,<br>
sed nec candidius benigniusque.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
Si te pectore, si tenebit ore,<br>
nec rhonchos metues maligniorum,<br>
nec scombris tunicas dabis molestas:<br>
si damnauerit, ad salariorum<br>
curras scrinia protinus licebit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
inuersa pueris arande charta.
</p>

<p class=border></P>

<p>
<b>87</B>
<p>
Infantem secum semper tua Bassa, Fabulle,<br>
&nbsp;&nbsp;&nbsp;&nbsp;&nbsp;conlocat et lusus deliciasque uocat,<br>
et, quo mireris magis, infantaria non est.<br>
&nbsp;&nbsp;&nbsp;&nbsp;&nbsp;Ergo quid in causa est? Pedere Bassa solet.
</p>

<p class=border></P>

<p>
<b>88</B>
<p>
Nulla remisisti paruo pro munere dona,<br>
&nbsp;&nbsp;&nbsp;&nbsp;&nbsp;et iam Saturni quinque fuere dies.<br>
Ergo nec argenti sex scripula Septiciam<br>
&nbsp;&nbsp;&nbsp;&nbsp;&nbsp;missa nec a querulo mappa cliente fuit,<br>
Antipolitani nec quae de sanguine thynni&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;testa rubet, nec quae cottana parua gerit,<br>
nec rugosarum uimen breue Picernarum,<br>
&nbsp;&nbsp;&nbsp;&nbsp;&nbsp;dicere te posses ut meminisse mei!<br>
Decipies alios uerbis uoltuque benigno,<br>
&nbsp;&nbsp;&nbsp;&nbsp;&nbsp;nam mihi iam notus dissimulator eris.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span>
</p>

<p class=border></P>

<p>
<b>89</B>
<p>
Ohe, iam satis est, ohe, libelle,<br>
iam peruenimus usque ad umbilicos.<br>
Tu procedere adhuc et ire quaeris,<br>
nec summa potes in schida teneri,<br>
sic tamquam tibi res peracta non sit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
quae prima quoque pagina peracta est.<br>
Iam lector queriturque deficitque,<br>
iam librarius hoc et ipse dicit<br>
"Ohe, iam satis est, ohe, libelle."
</p>
<div class="footer">
	<p>
		<a href="/martial.html">Martial</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY>
</HTML>