<html>
	<head>
		<title>
			Martial V
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>M. VALERI MARTIALIS EPIGRAMMATON LIBER V
</p>

<p class=border></b>
</p>

<p>
<b>1</b>
</p>

<p>
Hoc tibi, Palladiae seu collibus uteris Albae,<br>
&nbsp;&nbsp;&nbsp;&nbsp;&nbsp;Caesar, et hinc Triuiam prospicis, inde Thetin,<br>
seu tua ueridicae discunt responsa sorores,<br>
&nbsp;&nbsp;&nbsp;&nbsp;&nbsp;plana suburbani qua cubat unda freti,<br>
seu placet Aeneae nutrix seu filia Solis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;siue salutiferis candidus Anxur aquis,<br>
mittimus, o rerum felix tutela salusque,<br>
&nbsp;&nbsp;&nbsp;&nbsp;&nbsp;sospite quo gratum credimus esse Iouem.<br>
Tu tantum accipias: ego te legisse putabo<br>
&nbsp;&nbsp;&nbsp;&nbsp;&nbsp;et tumidus Galla credulitate fruar.
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span>
</p>

<p class=shortborder>
</p>

<p>
<b>2</b>
</p>

<p>
Matronae puerique uirginesque,<br>
uobis pagina nostra dedicatur.<br>
Tu, quem nequitiae procaciores<br>
delectant nimius salesque nudi,<br>
lasciuos lege quattuor libellos:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
quintus cum domino liber iocatur;<br>
quem Germanicus ore non rubenti<br>
coram Cecropia legat puella.
</p>

<p class=shortborder>
</p>

<p>
<b>3</b>
</p>

<p>
Accola iam nostrae Degis, Germanice, ripae,<br>
&nbsp;&nbsp;&nbsp;&nbsp;&nbsp;a famulis Histri qui tibi uenit aquis,<br>
laetus et attonitus uiso modo praeside mundi,<br>
&nbsp;&nbsp;&nbsp;&nbsp;&nbsp;adfatus comites dicitur esse suos:<br>
"Sors mea quam fratris melior, cui tam prope fas est&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;cernere, tam longe quem colit ille deum".
</p>

<p class=shortborder>
</p>

<p>
<b>4</b>
</p>

<p>
Fetere multo Myrtale solet uino,<br>
sed fallat ut nos, folia deuorat lauri<br>
merumque cauta fronde, non aqua, miscet.<br>
Hanc tu rubentem prominentibus uenis<br>
quotiens uenire, Paule, uideris contra,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
dicas licebit "Myrtale bibit laurum."
</p>

<p class=shortborder>
</p>

<p>
<b>5</b>
</p>

<p>
Sexte, Palatinae cultor facunde Mineruae,<br>
&nbsp;&nbsp;&nbsp;&nbsp;&nbsp;ingenio frueris qui propiore dei -<br>
nam tibi nascentes domini cognoscere curas<br>
&nbsp;&nbsp;&nbsp;&nbsp;&nbsp;et secreta ducis pectora nosse licet -:<br>
sit locus et nostris aliqua tibi parte libellis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;qua Pedo, qua Marsus quaque Catullus erit.<br>
Ad Capitolini caelestia carmina belli<br>
&nbsp;&nbsp;&nbsp;&nbsp;&nbsp;grande cothurnati pone Maronis opus.
</p>

<p class=shortborder>
</p>

<p>
<b>6</b>
</p>

<p>
Si non est graue nec nimis molestum,<br>
Musae, Parthenium rogate uestrum:<br>
sic te serior et beata quondam<br>
saluo Caesare finiat senectus<br>
et sis inuidia fauente felix,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
sic Burrus cito sentiat parentem:<br>
admittas timidam breuemque chartam<br>
intra limina sanctioris aulae.<br>
Nosti tempora tu Iouis sereni,<br>
cum fulget placido suoque uoltu,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
quo nil supplicibus solet negare.<br>
Non est quod metuas preces iniquas:<br>
numquam grandia nec molesta poscit<br>
quae cedro decorata purpuraque<br>
nigris pagina creuit umbilicis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>
Nec porrexeris ista, sed teneto<br>
sic tamquam nihil offeras agasque.<br>
Si noui dominum nouem sororum,<br>
ultro purpureum petet libellum.
</p>

<p class=shortborder>
</p>

<p>
<b>7</b>
</p>

<p>
Qualiter Assyrios renouant incendia nidos,<br>
&nbsp;&nbsp;&nbsp;&nbsp;&nbsp;una decem quotiens saecula uixit auis,<br>
taliter exuta est ueterem noua Roma senctam<br>
&nbsp;&nbsp;&nbsp;&nbsp;&nbsp;et sumpsit uoltus praesidis ipsa sui.<br>
Iam, precor, oblitus notae, Vulcane, querelae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;parce: sumus Martis turba, sed et Veneris;<br>
parce, pater: sic Lemniacis lasciua catenis<br>
&nbsp;&nbsp;&nbsp;&nbsp;&nbsp;ignoscat coniunx et patienter amet.
</p>

<p class=shortborder>
</p>

<p>
<b>8</b>
</p>

<p>
Edictum domini deique nostri,<br>
quo subsellia certiora fiunt<br>
et puros eques ordines recepit,<br>
dum laudat modo Phasis in theatro,<br>
Phasis purpureis rubens lacernis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
et iactat tumido superbus ore:<br>
"Tandem commodius licet sedere,<br>
nunc est reddita dignitas equestris;<br>
turba non premimur, nec inquinamur":<br>
haec et talia dum refert supinus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
illas purpureas et adrogantes<br>
iussit surgere Leitus lacernas.
</p>

<p class=shortborder>
</p>

<p>
<b>9</b>
</p>

<p>
Languebam: sed tu comitatus protinus ad me<br>
&nbsp;&nbsp;&nbsp;&nbsp;&nbsp;uenisti centum, Symmache, discipulis.<br>
Centum me tetigere manus aquilone gelatae:<br>
&nbsp;&nbsp;&nbsp;&nbsp;&nbsp;non habui febrem, Symmache, nunc habeo.
</p>

<p class=shortborder>
</p>

<p>
<b>10</b>
</p>

<p>
"Esse quid hoc dicam uiuis quod fama negatur<br>
&nbsp;&nbsp;&nbsp;&nbsp;&nbsp;et sua quod rarus tempora lector amat?"<br>
Hi sunt inuidiae nimirum, Regule, mores,<br>
&nbsp;&nbsp;&nbsp;&nbsp;&nbsp;praeferat antiquos semper ut illa nouis.<br>
Sic ueterem ingrati Pompei quaerimus umbram,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;sic laudant Catuli uilia templa senes;<br>
Ennius est lectus saluo tibi, Roma, Marone,<br>
&nbsp;&nbsp;&nbsp;&nbsp;&nbsp;et sua riserunt saecula Maeoniden;<br>
rara coronato plausere theatra Menandro;<br>
&nbsp;&nbsp;&nbsp;&nbsp;&nbsp;norat Nasonem sola Corinna suum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
Vos tamen o nostri ne festinate libelli;<br>
&nbsp;&nbsp;&nbsp;&nbsp;&nbsp;si post fata uenit gloria, non propero.
</p>

<p class=shortborder>
</p>

<p>
<b>11</b>
</p>

<p>
Sardonychas, zmaragdos, adamantas, iaspidas uno<br>
&nbsp;&nbsp;&nbsp;&nbsp;&nbsp;uersat in articulo Stella, Seuere, meus.<br>
Multas in digitis, plures in carmine gemmas<br>
&nbsp;&nbsp;&nbsp;&nbsp;&nbsp;inuenies: inde est haec, puto, culta manus.
</p>

<p class=shortborder>
</p>

<p>
<b>12</b>
</p>

<p>
Quod nutantia fronte perticata<br>
gestat pondera Masclion superbus,<br>
aut grandis Ninus omnibus lacertis<br>
septem quod pueros leuat uel octo,<br>
res non difficilis mihi uidetur,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
uno cum digito uel hoc uel illo<br>
portet Stella meus decem puellas.
</p>

<p class=shortborder>
</p>

<p>
<b>13</b>
</p>

<p>
Sum, fateor, semperque fui, Callistrate, pauper,<br>
&nbsp;&nbsp;&nbsp;&nbsp;&nbsp;sed non obscurus nec male notus eques,<br>
sed toto legor orbe frequens et dicitur "Hic est";<br>
&nbsp;&nbsp;&nbsp;&nbsp;&nbsp;quodque cinis paucis, hoc mihi uita dedit.<br>
At tua centenis incumbunt tecta columnis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;et libertinas arca flagellat opes,<br>
magnaque Niliacae seruit tibi gleba Syenes,<br>
&nbsp;&nbsp;&nbsp;&nbsp;&nbsp;tondet et innumeros Gallica Parma greges.<br>
Hoc ego tuque sumus: sed quod sum non potes esse;<br>
&nbsp;&nbsp;&nbsp;&nbsp;&nbsp;tu quod es, e populo quilibet esse potest.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span>
</p>

<p class=shortborder>
</p>

<p>
<b>14</b>
</p>

<p>
Sedere primo solitus in gradu semper<br>
tunc, cum liceret occupare, Nanneius<br>
bis excitatus terque transtulit castra,<br>
et inter ipsas paene tertius sellas<br>
post Gaiumque Luciumque consedit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
Illinc cucullo prospicit caput tectus<br>
oculoque ludos spectat indecens uno;<br>
et hinc miser deiectus in uiam transit,<br>
subsellioque semifultus extremo<br>
et male receptus altero genu iactat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
equiti sedere Leitoque se stare.
</p>

<p class=shortborder>
</p>

<p>
<b>15</b>
</p>

<p>
Quintus nostrorum liber est, Auguste, iocorum<br>
&nbsp;&nbsp;&nbsp;&nbsp;&nbsp;et queritur laesus carmine nemo meo;<br>
gaudet honorato sed multus nomine lector,<br>
&nbsp;&nbsp;&nbsp;&nbsp;&nbsp;cui uictura meo munere fama datur.<br>
"Quid tamen haec prosunt quamuis uenerantia multos?"&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;Non prosit sane, me tamen ista iuuant.
</p>

<p class=shortborder>
</p>

<p>
<b>16</b>
</p>

<p>
Seria cum possim, quod delectantia malo<br>
&nbsp;&nbsp;&nbsp;&nbsp;&nbsp;scribere, tu causa es, lector amice, mihi,<br>
qui legis et tota cantas mea carmina Roma:<br>
&nbsp;&nbsp;&nbsp;&nbsp;&nbsp;sed nescis quanti stet mihi talis amor.<br>
Nam si falciferi defendere templa Tonantis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;sollicitisque uelim uendere uerba reis,<br>
plurimus Hispanas mittet mihi nauta metretas<br>
&nbsp;&nbsp;&nbsp;&nbsp;&nbsp;et fiet uario sordidus aere sinus.<br>
At nunc conuiua est comissatorque libellus<br>
&nbsp;&nbsp;&nbsp;&nbsp;&nbsp;et tantum gratis pagina nostra placet.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
Sed non et ueteres contenti laude fuerunt,<br>
&nbsp;&nbsp;&nbsp;&nbsp;&nbsp;cum minimum uati munus Alexis erat.<br>
"Belle" inquis "dixti: iuuat et laudabimus usque."<br>
&nbsp;&nbsp;&nbsp;&nbsp;&nbsp;Dissimulas? Facies me, puto, causidicum.
</p>

<p class=shortborder>
</p>

<p>
<b>17</b>
</p>

<p>
Dum proauos atauosque refers et nomina magna,<br>
&nbsp;&nbsp;&nbsp;&nbsp;&nbsp;dum tibi noster eques sordida condicio est,<br>
dum te posse negas nisi lato, Gellia, clauo<br>
&nbsp;&nbsp;&nbsp;&nbsp;&nbsp;nubere, nupsisti, Gellia, cistibero.
</p>

<p class=shortborder>
</p>

<p>
<b>18</b>
</p>

<p>
Quod tibi Decembri mense, quo uolant mappae<br>
gracilesque ligulae cereique chartaeque<br>
et acuta senibus testa cum Damascenis,<br>
praeter libellos uernulas nihil misi,<br>
fortasse auarus uidear aut inhumanus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
Odi dolosas munerum et malas artes;<br>
imitantur hamos dona: namque quis nescit<br>
auidum uorata decipi scarum musca?<br>
Quotiens amico diuiti nihil donat,<br>
o Quintiane, liberalis est pauper.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span>
</p>

<p class=shortborder>
</p>

<p>
<b>19</b>
</p>

<p>
Si qua fides ueris, praeferri, maxime Caesar,<br>
&nbsp;&nbsp;&nbsp;&nbsp;&nbsp;temporibus possunt saecula nulla tuis.<br>
Quando magis dignos licuit spectare triumphos?<br>
&nbsp;&nbsp;&nbsp;&nbsp;&nbsp;Quando Palatini plus meruere dei?<br>
Pulchrior et maior quo sub duce Martia Roma?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;Sub quo libertas principe tanta fuit?<br>
Est tamen hoc uitium sed non leue, sit licet unum,<br>
&nbsp;&nbsp;&nbsp;&nbsp;&nbsp;quod colit ingratas pauper amicitias.<br>
Quis largitur opes ueteri fidoque sodali,<br>
&nbsp;&nbsp;&nbsp;&nbsp;&nbsp;aut quem prosequitur non alienus eques?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
Saturnaliciae ligulam misisse selibrae<br>
&nbsp;&nbsp;&nbsp;&nbsp;&nbsp;flammatisue togae scripula tota decem<br>
uxuria est, tumidique uocant haec munera reges:<br>
&nbsp;&nbsp;&nbsp;&nbsp;&nbsp;qui crepet aureolos forsitan unus erit.<br>
Quatenus hi non sunt, esto tu, Caesar, amicus;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>
&nbsp;&nbsp;&nbsp;&nbsp;&nbsp;nulla ducis uirtus dulcior esse potest.<br>
Iam dudum tacito rides, Germanice, naso<br>
&nbsp;&nbsp;&nbsp;&nbsp;&nbsp;utile quod nobis do tibi consilium.
</p>

<p class=shortborder>
</p>

<p>
<b>20</b>
</p>

<p>
Si tecum mihi, care Martialis,<br>
securis liceat frui diebus,<br>
si disponere tempus otiosum<br>
et uerae pariter uacare uitae:<br>
nec nos atria nec domos potentum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
nec litis tetricas forumque triste<br>
nossemus nec imagines superbas;<br>
sed gestatio, fabulae, libelli,<br>
campus, porticus, umbra, Virgo, thermae,<br>
haec essent loca semper, hi labores.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
Nunc uiuit necuter sibi, bonosque<br>
soles effugere atque abire sentit,<br>
qui nobis pereunt et inputantur.<br>
Quisquam uiuere cum sciat, moratur?
</p>

<p class=shortborder>
</p>

<p>
<b>21</b>
</p>

<p>
Quintum pro Decimo, pro Crasso, Regule, Macrum<br>
&nbsp;&nbsp;&nbsp;&nbsp;&nbsp;ante salutabat rhetor Apollodotus:<br>
nunc utrumque suo resalutat nomine. Quantum<br>
&nbsp;&nbsp;&nbsp;&nbsp;&nbsp;cura laborque potest! Scripsit et edidicit.
</p>

<p class=shortborder>
</p>

<p>
<b>22</b>
</p>

<p>
Mane domi nisi te uolui meruitque uidere,<br>
&nbsp;&nbsp;&nbsp;&nbsp;&nbsp;sint mihi, Paule, tuae longius Esquiliae.<br>
Sed Tiburtinae sum proximus accola pilae,<br>
&nbsp;&nbsp;&nbsp;&nbsp;&nbsp;qua uidet anticum rustica Flora Iouem:<br>
alta Suburani uincenda est semita cliui&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;et numquam sicco sordida saxa gradu,<br>
uixque datur longas mulorum rumpere mandras<br>
&nbsp;&nbsp;&nbsp;&nbsp;&nbsp;quaeque trahi multo marmora fune uides.<br>
Illud adhuc grauius quod te post mille labores,<br>
&nbsp;&nbsp;&nbsp;&nbsp;&nbsp;Paule, negat lasso ianitor esse domi.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
Exitus hic operis uani togulaeque madentis:<br>
&nbsp;&nbsp;&nbsp;&nbsp;&nbsp;uix tanti Paulum mane uidere fuit.<br>
Semper inhumanos habet officiosus amicos:<br>
&nbsp;&nbsp;&nbsp;&nbsp;&nbsp;rex, nisi dormieris, non potes esse meus.
</p>

<p class=shortborder>
</p>

<p>
<b>23</b>
</p>

<p>
Herbarum fueras indutus, Basse, colores,<br>
&nbsp;&nbsp;&nbsp;&nbsp;&nbsp;iura theatralis dum siluere loci.<br>
Quae postquam placidi censoris cura renasci<br>
&nbsp;&nbsp;&nbsp;&nbsp;&nbsp;iussit et Oceanum certior audit eques,<br>
non nisi uel cocco madida uel murice tincta&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;uest nites et te sic dare uerba putas.<br>
Quadringentorum nullae sunt, Basse, lacernae,<br>
&nbsp;&nbsp;&nbsp;&nbsp;&nbsp;aut meus ante omnis Cordus haberet equum.
</p>

<p class=shortborder>
</p>

<p>
<b>24</b>
</p>

<p>
Hermes Martia saeculi uoluptas,<br>
Hermes omnibus eruditus armis,<br>
Hermes et gladiator et magister,<br>
Hermes turbo sui tremorque ludi,<br>
Hermes, quem timet Helius, sed unum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
Hermes, cui cadit Aduolans, sed uni,<br>
Hermes uincere nec ferire doctus,<br>
Hermes subpositicius sibi ipse,<br>
Hermes diuitiae locariorum,<br>
Hermes cura laborque ludiarum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
Hermes belligera superbus hasta,<br>
Hermes aequoreo minax tridente,<br>
Hermes casside languida timendus,<br>
Hermes gloria Martis uniuersi,<br>
Hermes omnia solus et ter unus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span>
</p>

<p class=shortborder>
</p>

<p>
<b>25</b>
</p>

<p>
"Quadringenta tibi non sunt, Chaerestrate: surge,<br>
&nbsp;&nbsp;&nbsp;&nbsp;&nbsp;Leitus ecce uenit: sta, fuge, curre, late."<br>
Ecquis, io, reuocat discedentemque reducit?<br>
&nbsp;&nbsp;&nbsp;&nbsp;&nbsp;Ecquis, io, largas pandit amicus opes?<br>
Quem chartis famaeque damus populisque loquendum?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;Quis Stygios non uolt totus adire lacus?<br>
Hoc, rogo, non melius quam rubro pulpita nimbo<br>
&nbsp;&nbsp;&nbsp;&nbsp;&nbsp;spargere et effuso permaduisse croco?<br>
Quam non sensuro dare quadringenta caballo,<br>
&nbsp;&nbsp;&nbsp;&nbsp;&nbsp;aureus ut Scorpi nasus ubique micet?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
O frustra locuples, o dissimulator amici,<br>
&nbsp;&nbsp;&nbsp;&nbsp;&nbsp;haec legis et laudas? Quae tibi fama perit!
</p>

<p class=shortborder>
</p>

<p>
<b>26</b>
</p>

<p>
Quod alpha dixi, Corde, paenulatorum<br>
te nuper, aliqua cum iocarer in charta,<br>
si forte bilem mouit hic tibi uersus,<br>
dicas licebit beta me togatorum.
</p>

<p class=shortborder>
</p>

<p>
<b>27</b>
</p>

<p>
Ingenium studiumque tibi moresque genusque<br>
&nbsp;&nbsp;&nbsp;&nbsp;&nbsp;sunt equitis, fateor: cetera plebis habes.<br>
Bis septena tibi non sint subsellia tanti,<br>
&nbsp;&nbsp;&nbsp;&nbsp;&nbsp;ut sedeas uiso pallidus Oceano.
</p>

<p class=shortborder>
</p>

<p>
<b>28</b>
</p>

<p>
Vt bene loquatur sentiatque Mamercus,<br>
efficere nullis, Aule, moribus possis:<br>
pietate fratres Curuios licet uincas,<br>
quiete Neruas, comitate Rusones,<br>
probitate Macros, aequitate Mauricos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
oratione Regulos, iocis Paulos:<br>
robiginosis cuncta dentibus rodit.<br>
Hominem malignum forsan esse tu credas:<br>
ego esse miserum credo, cui placet nemo.
</p>

<p class=shortborder>
</p>

<p>
<b>29</b>
</p>

<p>
Si quando leporem mittis mihi, Gellia, dicis:<br>
&nbsp;&nbsp;&nbsp;&nbsp;&nbsp;"Formonsus septem, Marce, diebus eris."<br>
Si non derides, si uerum, lux mea, narras,<br>
&nbsp;&nbsp;&nbsp;&nbsp;&nbsp;edisti numquam, Gellia, tu leporem.
</p>

<p class=shortborder>
</p>

<p>
<b>30</b>
</p>

<p>
Varro, Sophocleo non infitiande cothurno<br>
&nbsp;&nbsp;&nbsp;&nbsp;&nbsp;nec minus in Calabra suspiciende lyra,<br>
differ opus nec te facundi scaena Catulli<br>
&nbsp;&nbsp;&nbsp;&nbsp;&nbsp;detineat cultis aut elegia comis;<br>
sed lege fumoso non aspernanda Decembri&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;carmina, mittuntur quae tibi mense suo:<br>
commodius nisi forte tibi potiusque uidetur<br>
&nbsp;&nbsp;&nbsp;&nbsp;&nbsp;Saturnalicias perdere, Varro, nuces.
</p>

<p class=shortborder>
</p>

<p>
<b>31</b>
</p>

<p>
Aspice quam placidis insultet turba iuuencis<br>
&nbsp;&nbsp;&nbsp;&nbsp;&nbsp;et sua quam facilis pondera taurus amet.<br>
Cornibus hic pendet summis, uagus ille per armos<br>
&nbsp;&nbsp;&nbsp;&nbsp;&nbsp;currit et in toto uentilat arma boue.<br>
At feritas immota riget: non esset harena&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;tutior et poterant fallere plana magis.<br>
Nec trepidant gestus, sed de discrimine palmae<br>
&nbsp;&nbsp;&nbsp;&nbsp;&nbsp;securus puer est sollicitumque pecus.
</p>

<p class=shortborder>
</p>

<p>
<b>32</b>
</p>

<p>
Quadrantem Crispus tabulis, Faustine, supremis<br>
&nbsp;&nbsp;&nbsp;&nbsp;&nbsp;non dedit uxori. "Cui dedit ergo?" Sibi.
</p>

<p class=shortborder>
</p>

<p>
<b>33</b>
</p>

<p>
Carpere causidicus fertur mea carmina: qui sit<br>
&nbsp;&nbsp;&nbsp;&nbsp;&nbsp;nescio. Si sciero, uae tibi, causidice.
</p>

<p class=shortborder>
</p>

<p>
<b>34</b>
</p>

<p>
Hanc tibi, Fronto pater, genetrix Flaccilla, puellam<br>
&nbsp;&nbsp;&nbsp;&nbsp;&nbsp;oscula commendo deliciasque meas,<br>
paruola ne nigras horrescat Erotion umbras<br>
&nbsp;&nbsp;&nbsp;&nbsp;&nbsp;oraque Tartarei prodigiosa canis.<br>
Impletura fuit sextae modo frigora brumae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;uixisset totidem ni minus illa dies.<br>
Inter tam ueteres ludat lasciua patronos<br>
&nbsp;&nbsp;&nbsp;&nbsp;&nbsp;et nomen blaeso garriat ore meum.<br>
Mollia non rigidus caespes tegat ossa nec illi,<br>
&nbsp;&nbsp;&nbsp;&nbsp;&nbsp;terra, grauis fueris: non fuit illa tibi.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span>
</p>

<p class=shortborder>
</p>

<p>
<b>35</b>
</p>

<p>
Dum sibi redire de Patrensibus fundis<br>
ducena clamat coccinatus Euclides<br>
Corinthioque plura de suburbano<br>
longumque pulchra stemma repetit a Leda<br>
et suscitanti Leito reluctatur,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
equiti superbo, nobili, lucupleti<br>
cecidit repente magna de sinu clauis.<br>
Numquam, Fabulle, nequior fuit clauis.
</p>

<p class=shortborder>
</p>

<p>
<b>36</b>
</p>

<p>
Laudatus nostro quidam, Faustine, libello<br>
&nbsp;&nbsp;&nbsp;&nbsp;&nbsp;dissimulat, quasi nil debeat: inposuit.
</p>

<p class=shortborder>
</p>

<p>
<b>37</b>
</p>

<p>
Puella senibus dulcior mihi cycnis,<br>
agno Galaesi mollior Phalantini,<br>
concha Lucrini delicatior stagni,<br>
cui nec lapillos praeferas Erythraeos<br>
nec modo politum pecudis Indicae dentem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
niuesque primas liliumque non tactum;<br>
quae crine uicit Baetici gregis uellus<br>
Rhenique nodos aureamque nitelam;<br>
fragrauit ore quod rosarium Paesti,<br>
quod Atticarum prima mella cerarum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
quod sucinorum rapta de manu gleba;<br>
cui conparatus indecens erat pauo,<br>
inamabilis sciurus et frequens phoenix,<br>
adhuc recenti tepet Erotion busto,<br>
quam pessimorum lex amara fatorum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>
sexta peregit hieme, nec tamen tota,<br>
nostros amores gaudiumque lususque.<br>
Et esse tristem me meus uetat Paetus,<br>
pectusque pulsans pariter et comam uellens:<br>
"Deflere non te uernulae pudet mortem?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>
Ego coniugem" inquit "extuli et tamen uiuo,<br>
notam, superbam, nobilem, lucupletem."<br>
Quid esse nostro fortius potest Paeto?<br>
Ducentiens accepit, et tamen uiuit!
</p>

<p class=shortborder>
</p>

<p>
<b>38</b>
</p>

<p>
Calliodorus habet censum &#151; quis nescit? &#151; equestrem,<br>
&nbsp;&nbsp;&nbsp;&nbsp;&nbsp;Sexte, sed et fratrem Calliodorus habet.<br>
"Quadringenta seca" qui dicit <i>suka merizei</i><br>
&nbsp;&nbsp;&nbsp;&nbsp;&nbsp;uno credis equo posse sedere duos?<br>
Quid cum fratre tibi, quid cum Polluce molesto?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;Non esset Pollux si tibi, Castor eras.<br>
Vnus cum sitis, duo, Calliodore, sedebis?<br>
&nbsp;&nbsp;&nbsp;&nbsp;&nbsp;surge: soloikismovn, Calliodore, facis.<br>
Aut imitare genus Ledae: cum fratre sedere<br>
&nbsp;&nbsp;&nbsp;&nbsp;&nbsp;non potes, alternis, Calliodore, sede.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span>
</p>

<p class=shortborder>
</p>

<p>
<b>39</b>
</p>

<p>
Supremas tibi triciens in anno<br>
signanti tabulas, Charine, misi<br>
Hyblaeis madidas thymis placentas.<br>
Defeci: miserere iam, Charine:<br>
signa rarius, aut semel fac illud,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
mentitur tua quod subinde tussis.<br>
Excussi loculosque sacculumque:<br>
Croeso diuitior licet fuissem,<br>
Iro pauperior forem, Charine, <br>
si conchem totiens meam comesses.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span>
</p>

<p class=shortborder>
</p>

<p>
<b>40</b>
</p>

<p>
Pinxisti Venerem, colis, Artemidore, Mineruam:<br>
&nbsp;&nbsp;&nbsp;&nbsp;&nbsp;et miraris opus displicuisse tuum?
</p>

<p class=shortborder>
</p>

<p>
<b>41</b>
</p>

<p>
Spadone cum sis euiratior fluxo,<br>
et concubino mollior Celaenaeo,<br>
quem sectus ululat matris entheae Gallus,<br>
theatra loqueris et gradus et edicta<br>
trabeasque et Idus fibulasque censusque,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
et pumicata pauperes manu monstras.<br>
Sedere in equitum liceat an tibi scamnis<br>
uidebo, Didyme: non licet maritorum.
</p>

<p class=shortborder>
</p>

<p>
<b>42</b>
</p>

<p>
Callidus effracta nummos fur auferet arca,<br>
&nbsp;&nbsp;&nbsp;&nbsp;&nbsp;prosternet patrios impia flamma lares;<br>
debitor usuram pariter sortemque negabit,<br>
&nbsp;&nbsp;&nbsp;&nbsp;&nbsp;non reddet sterilis semina iacta seges;<br>
dispensatorem fallax spoliabit amica,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;mercibus extructas obruet unda rates.<br>
Extra fortunam est quidquid donatur amicis:<br>
&nbsp;&nbsp;&nbsp;&nbsp;&nbsp;quas dederis solas semper habebis opes.
</p>

<p class=shortborder>
</p>

<p>
<b>43</b>
</p>

<p>
Thais habet nigros, niueos Laecania dentes.<br>
&nbsp;&nbsp;&nbsp;&nbsp;&nbsp;Quae ratio est? Emptos haec habet, illa suos.
</p>

<p class=shortborder>
</p>

<p>
<b>44</b>
</p>

<p>
Quid factum est, rogo, quid repente factum,<br>
ad cenam mihi, Dento, quod uocanti -<br>
quis credat? - quater ausus es negare?<br>
Sed nec respicis et fugis sequentem,<br>
quem thermis modo quaerere et theatris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
et conclauibus omnibus solebas.<br>
Sic est, captus es unctiore mensa<br>
et maior rapuit canem culina.<br>
Iam te, sed cito, cognitum et relictum<br>
cum fastidierit popina diues,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
antiquae uenies ad ossa cenae.
</p>

<p class=shortborder>
</p>

<p>
<b>45</b>
</p>

<p>
Dicis formonsam, dicis te, Bassa, puellam:<br>
&nbsp;&nbsp;&nbsp;&nbsp;&nbsp;istud quae non est dicere, Bassa, solet.
</p>

<p class=shortborder>
</p>

<p>
<b>46</b>
</p>

<p>
Basia dum nolo nisi quae luctantia carpsi,<br>
&nbsp;&nbsp;&nbsp;&nbsp;&nbsp;et placet ira mihi plus tua quam facies,<br>
ut te saepe rogem, caedo, Diadumene, saepe:<br>
&nbsp;&nbsp;&nbsp;&nbsp;&nbsp;consequor hoc, ut me nec timeas nec ames.
</p>

<p class=shortborder>
</p>

<p>
<b>47</b>
</p>

<p>
Numquam se cenasse domi Philo iurat, et hoc est:<br>
&nbsp;&nbsp;&nbsp;&nbsp;&nbsp;non cenat, quotiens nemo uocauit eum.
</p>

<p class=shortborder>
</p>

<p>
<b>48</b>
</p>

<p>
Quid non cogit amor! Secuit nolente capillos<br>
&nbsp;&nbsp;&nbsp;&nbsp;&nbsp;Encolpos domino, non prohibente tamen.<br>
Permisit fleuitque Pudens: sic cessit habenis<br>
&nbsp;&nbsp;&nbsp;&nbsp;&nbsp;audaci questus de Phaethonte pater;<br>
talis raptus Hylas, talis deprensus Achilles&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;deposuit gaudens, matre dolente, comas.<br>
Sed tu ne propera - breuibus ne crede capillis -<br>
&nbsp;&nbsp;&nbsp;&nbsp;&nbsp;tardaque pro tanto munere, barba, ueni.
</p>

<p class=shortborder>
</p>

<p>
<b>49</b>
</p>

<p>
Vidissem modo forte cum sedentem<br>
solum te, Labiene, tres putaui.<br>
Caluae me numerus tuae fefellit:<br>
sunt illinc tibi, sunt et hinc capilli<br>
quales uel puerum decere possunt;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
nudumst in medio caput nec ullus<br>
in longa pilus area notatur.<br>
Hic error tibi profuit Decembri,<br>
tunc cum prandia misit Imperator:<br>
cum panariolis tribus redisti.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
Talem Geryonem fuisse credo.<br>
Vites censeo porticum Philippi:<br>
si te uiderit Hercules, peristi.
</p>

<p class=shortborder>
</p>

<p>
<b>50</b>
</p>

<p>
Ceno domi quotiens, nisi te, Charopine, uocaui,<br>
&nbsp;&nbsp;&nbsp;&nbsp;&nbsp;protinus ingentes sunt inimicitiae,<br>
meque potes stricto medium transfigere ferro,<br>
&nbsp;&nbsp;&nbsp;&nbsp;&nbsp;si nostrum sine te scis caluisse focum.<br>
Nec semel ergo mihi furtum fecisse licebit?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;inprobius nihil est hac, Charopine, gula.<br>
Desine iam nostram, precor, obseruare culinam<br>
&nbsp;&nbsp;&nbsp;&nbsp;&nbsp;atque aliquando meus det tibi uerba cocus.
</p>

<p class=shortborder>
</p>

<p>
<b>51</b>
</p>

<p>
Hic, qui libellis praegrauem gerit laeuam,<br>
notariorum quem premit chorus leuis,<br>
qui codicillis hinc et inde prolatis<br>
epistolisque commodat grauem uoltum<br>
similis Catoni Tullioque Brutoque,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
exprimere, Rufe, fidiculae licet cogant,<br>
haue Latinum, <i>chaire</i> non potest Graecum.<br>
Si fingere istud me putas, salutemus.
</p>

<p class=shortborder>
</p>

<p>
<b>52</b>
</p>

<p>
Quae mihi praestiteris memini semperque tenebo.<br>
&nbsp;&nbsp;&nbsp;&nbsp;&nbsp;Cur igitur taceo, Postume? Tu loqueris.<br>
Incipio quotiens alicui tua dona referre,<br>
&nbsp;&nbsp;&nbsp;&nbsp;&nbsp;protinus exclamat: "Dixerat ipse mihi."<br>
Non belle quaedam faciunt duo: sufficit unus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;huic operi: si uis ut loquar, ipse tace.<br>
Crede mihi, quamuis ingentia, Postume, dona<br>
&nbsp;&nbsp;&nbsp;&nbsp;&nbsp;auctoris pereunt garrulitate sui.
</p>

<p class=shortborder>
</p>

<p>
<b>53</b>
</p>

<p>
Colchida quid scribis, quid scribis, amice, Thyesten?<br>
&nbsp;&nbsp;&nbsp;&nbsp;&nbsp;quo tibi uel Nioben, Basse, uel Andromachen?<br>
Materia est, mihi crede, tuis aptissima chartis<br>
&nbsp;&nbsp;&nbsp;&nbsp;&nbsp;Deucalion uel, si non placet hic, Phaethon.
</p>

<p class=shortborder>
</p>

<p>
<b>54</b>
</p>

<p>
Extemporalis factus est meus rhetor:<br>
Calpurnium non scripsit, et salutauit.
</p>

<p class=shortborder>
</p>

<p>
<b>55</b>
</p>

<p>
Dic mihi, quem portas, uolucrum regina? "Tonantem."<br>
&nbsp;&nbsp;&nbsp;&nbsp;&nbsp;Nulla manu quare fulmina gestat? "Amat."<br>
Quo calet igne deus? "Pueri." Cur mitis aperto<br>
&nbsp;&nbsp;&nbsp;&nbsp;&nbsp;respicis ore Iouem? "De Ganymede loquor."
</p>

<p class=shortborder>
</p>

<p>
<b>56</b>
</p>

<p>
Cui tradas, Lupe, filium magistro<br>
quaeris sollicitus diu rogasque.<br>
Omnes grammaticosque rhetorasque<br>
deuites moneo: nihil sit illi<br>
cum libris Ciceronis aut Maronis;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
famae Tutilium suae relinquat;<br>
si uersus facit, abdices poetam.<br>
Artes discere uolt pecuniosas?<br>
Fac discat citharoedus aut choraules;<br>
si duri puer ingeni uidetur,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
praeconem facias uel architectum.
</p>

<p class=shortborder>
</p>

<p>
<b>57</b>
</p>

<p>
Cum uoco te dominum, noli tibi, Cinna, placere:<br>
&nbsp;&nbsp;&nbsp;&nbsp;&nbsp;saepe etiam seruum sic resaluto tuum.
</p>

<p class=shortborder>
</p>

<p>
<b>58</b>
</p>

<p>
Cras te uicturum, cras dicis, Postume, semper:<br>
&nbsp;&nbsp;&nbsp;&nbsp;&nbsp;dic mihi, cras istud, Postume, quando uenit?<br>
Quam longe cras istud! ubi est? aut unde petendum?<br>
&nbsp;&nbsp;&nbsp;&nbsp;&nbsp;Numquid apud Parthos Armeniosque latet?<br>
Iam cras istud habet Priami uel Nestoris annos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;Cras istud quanti, dic mihi, possit emi?<br>
Cras uiues? Hodie iam uiuere, Postume, serum est:<br>
&nbsp;&nbsp;&nbsp;&nbsp;&nbsp;ille sapit quisquis, Postume, uixit heri.
</p>

<p class=shortborder>
</p>

<p>
<b>59</b>
</p>

<p>
Quod non argentum, quod non tibi mittimus aurum,<br>
&nbsp;&nbsp;&nbsp;&nbsp;&nbsp;hoc facimus causa, Stella diserte, tua.<br>
Quisquis magna dedit, uoluit sibi magna remitti;<br>
&nbsp;&nbsp;&nbsp;&nbsp;&nbsp;fictibus nostris exoneratus eris.
</p>

<p class=shortborder>
</p>

<p>
<b>60</b>
</p>

<p>
Adlatres licet usque nos et usque<br>
et gannitibus inprobis lacessas,<br>
certum est hanc tibi pernegare famam,<br>
olim petis, in meis libellis<br>
qualiscumque legaris ut per orbem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
Nam te cur aliquis sciat fuisse?<br>
Ignotus pereas, miser, necesse est.<br>
Non derunt tamen hac in urbe forsan<br>
unus uel duo tresue quattuorue,<br>
pellem rodere qui uelint caninam:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
nos hac a scabie tenemus ungues.
</p>

<p class=shortborder>
</p>

<p>
<b>61</b>
</p>

<p>
Crispulus iste quis est, uxori semper adhaeret<br>
&nbsp;&nbsp;&nbsp;&nbsp;&nbsp;qui, Mariane, tuae? Crispulus iste quis est?<br>
Nescio quid dominae teneram qui garrit in aurem<br>
&nbsp;&nbsp;&nbsp;&nbsp;&nbsp;et sellam cubito dexteriore premit?<br>
Per cuius digitos currit leuis anulus omnis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;crura gerit nullo qui uiolata pilo?<br>
Nil mihi respondes? "Vxoris res agit" inquis<br>
&nbsp;&nbsp;&nbsp;&nbsp;&nbsp;"iste meae." Sane certus et asper homo est,<br>
procuratorem uoltu qui praeferat ipso:<br>
&nbsp;&nbsp;&nbsp;&nbsp;&nbsp;acrior hoc Chius non erit Aufidius.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
O quam dignus eras alapis, Mariane, Latini:<br>
&nbsp;&nbsp;&nbsp;&nbsp;&nbsp;te successurum credo ego Panniculo.<br>
Res uxoris agit? Res ullas crispulus iste?<br>
&nbsp;&nbsp;&nbsp;&nbsp;&nbsp;Res non uxoris, res agit iste tuas.
</p>

<p class=shortborder>
</p>

<p>
<b>62</b>
</p>

<p>
Iure tuo nostris maneas licet, hospes, in hortis,<br>
&nbsp;&nbsp;&nbsp;&nbsp;&nbsp;si potes in nudo ponere membra solo,<br>
aut si portatur tecum tibi magna supellex:<br>
&nbsp;&nbsp;&nbsp;&nbsp;&nbsp;nam mea iam digitum sustulit hospitibus.<br>
Nulla tegit fractos &#151; nec inanis &#151; culcita lectos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;putris et abrupta fascia reste iacet.<br>
Sit tamen hospitium nobis commune duobus:<br>
&nbsp;&nbsp;&nbsp;&nbsp;&nbsp;emi hortos; plus est: instrue tu; minus est.
</p>

<p class=shortborder>
</p>

<p>
<b>63</b>
</p>

<p>
"Quid sentis" inquis "de nostris, Marce, libellis?"<br>
&nbsp;&nbsp;&nbsp;&nbsp;&nbsp;Sic me sollicitus, Pontice, saepe rogas.<br>
Admiror, stupeo: nihil est perfectius illis,<br>
&nbsp;&nbsp;&nbsp;&nbsp;&nbsp;ipse tuo cedet Regulus ingenio.<br>
"Hoc sentis?" inquis "faciat tibi sic bene Caesar,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;sic Capitolinus Iuppiter." Immo tibi.
</p>

<p class=shortborder>
</p>

<p>
<b>64</b>
</p>

<p>
Sextantes, Calliste, duos infunde Falerni,<br>
&nbsp;&nbsp;&nbsp;&nbsp;&nbsp;tu super aestiuas, Alcime, solue niues;<br>
pinguescat nimio madidus mihi crinis amomo<br>
&nbsp;&nbsp;&nbsp;&nbsp;&nbsp;lassenturque rosis tempora sutilibus.<br>
Tam uicina iubent non uiuere Mausolea,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;cum doceant ipsos posse perire deos.
</p>

<p class=shortborder>
</p>

<p>
<b>65</b>
</p>

<p>
Astra polumque dedit, quamuis obstante nouerca,<br>
&nbsp;&nbsp;&nbsp;&nbsp;&nbsp;Alcidae Nemees terror et Arcas aper<br>
et castigatum Libycae ceroma palaestrae<br>
&nbsp;&nbsp;&nbsp;&nbsp;&nbsp;et grauis in Siculo puluere fusus Eryx,<br>
siluarumque tremor, tacita qui fraude solebat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;ducere non rectas Cacus in antra boues.<br>
Ista tuae, Caesar, quota pars spectatur harenae?<br>
&nbsp;&nbsp;&nbsp;&nbsp;&nbsp;Dat maiora nouus proelia mane dies.<br>
Quot grauiora cadunt Nemeaeo pondera monstro!<br>
&nbsp;&nbsp;&nbsp;&nbsp;&nbsp;quot tua Maenalios conlocat hasta sues!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
Reddatur si pugna triplex pastoris Hiberi,<br>
&nbsp;&nbsp;&nbsp;&nbsp;&nbsp;est tibi qui possit uincere Geryonen.<br>
Saepe licet Graiae numeretur belua Lernae,<br>
&nbsp;&nbsp;&nbsp;&nbsp;&nbsp;inproba Niliacis quid facit Hydra feris?<br>
Pro meritis caelum tantis, Auguste, dederunt&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>
&nbsp;&nbsp;&nbsp;&nbsp;&nbsp;Alcidae cito di, sed tibi sero dabunt.
</p>

<p class=shortborder>
</p>

<p>
<b>66</b>
</p>

<p>
Saepe salutatus numquam prior ipse salutas:<br>
&nbsp;&nbsp;&nbsp;&nbsp;&nbsp;sic eris Aeternum, Pontiliane, Vale.
</p>

<p class=shortborder>
</p>

<p>
<b>67</b>
</p>

<p>
Hibernos peterent solito cum more recessus<br>
&nbsp;&nbsp;&nbsp;&nbsp;&nbsp;Atthides, in nidis una remansit auis.<br>
Deprendere nefas ad tempora uerna reuersae<br>
&nbsp;&nbsp;&nbsp;&nbsp;&nbsp;et profugam uolucres diripuere suae.<br>
Sero dedit poenas: discerpi noxia mater&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;debuerat, sed tunc cum lacerauit Ityn.
</p>

<p class=shortborder>
</p>

<p>
<b>68</b>
</p>

<p>
Arctoa de gente comam tibi, Lesbia, misi,<br>
&nbsp;&nbsp;&nbsp;&nbsp;&nbsp;ut scires quanto sit tua flaua magis.
</p>

<p class=shortborder>
</p>

<p>
<b>69</b>
</p>

<p>
Antoni Phario nihil obiecture Pothino<br>
&nbsp;&nbsp;&nbsp;&nbsp;&nbsp;et leuius tabula quam Cicerone nocens,<br>
quid gladium demens Romana stringis in ora?<br>
&nbsp;&nbsp;&nbsp;&nbsp;&nbsp;hoc admisisset nec Catilina nefas.<br>
Impius infando miles corrumpitur auro,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;et tantis opibus uox tacet una tibi.<br>
Quid prosunt sacrae pretiosa silentia linguae?<br>
&nbsp;&nbsp;&nbsp;&nbsp;&nbsp;Incipient omnes pro Cicerone loqui.
</p>

<p class=shortborder>
</p>

<p>
<b>70</b>
</p>

<p>
Infusum sibi nuper a patrono<br>
plenum, Maxime, centiens Syriscus<br>
in sellariolis uagus popinis<br>
circa balnea quattuor pergit.<br>
O quanta est gula, centiens comesse! &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
Quanto maior adhuc, nec accubare!
</p>

<p class=shortborder>
</p>

<p>
<b>71</b>
</p>

<p>
Vmida qua gelidas summittit Trebula ualles<br>
&nbsp;&nbsp;&nbsp;&nbsp;&nbsp;et uiridis cancri mensibus alget ager,<br>
rura Cleonaeo numquam temerata leone<br>
&nbsp;&nbsp;&nbsp;&nbsp;&nbsp;et domus Aeolio semper amica Noto<br>
te, Faustine, uocant: longas his exige messes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;collibus; hibernum iam tibi Tibur erit.
</p>

<p class=shortborder>
</p>

<p>
<b>72</b>
</p>

<p>
Qui potuit Bacchi matrem dixisse Tonantem,<br>
&nbsp;&nbsp;&nbsp;&nbsp;&nbsp;ille potest Semelen dicere, Rufe, patrem.
</p>

<p class=shortborder>
</p>

<p>
<b>73</b>
</p>

<p>
Non donem tibi cur meos libellos<br>
oranti totiens et exigenti<br>
miraris, Theodore? Magna causa est:<br>
dones tu mihi ne tuos libellos.
</p>

<p class=shortborder>
</p>

<p>
<b>74</b>
</p>

<p>
Pompeios iuuenes Asia atque Europa, sed ipsum<br>
&nbsp;&nbsp;&nbsp;&nbsp;&nbsp;terra tegit Libyes, si tamen ulla tegit.<br>
Quid mirum toto si spargitur orbe? Iacere<br>
&nbsp;&nbsp;&nbsp;&nbsp;&nbsp;uno non poterat tanta ruina loco.
</p>

<p class=shortborder>
</p>

<p>
<b>75</b>
</p>

<p>
Quae legis causa nupsit tibi Laelia, Quinte,<br>
&nbsp;&nbsp;&nbsp;&nbsp;&nbsp;uxorem potes hanc dicere legitimam.
</p>

<p class=shortborder>
</p>

<p>
<b>76</b>
</p>

<p>
Profecit poto Mithridates saepe ueneno<br>
&nbsp;&nbsp;&nbsp;&nbsp;&nbsp;toxica ne possent saeua nocere sibi.<br>
Tu quoque cauisti cenando tam male semper<br>
&nbsp;&nbsp;&nbsp;&nbsp;&nbsp;ne posses umquam, Cinna, perire fame.
</p>

<p class=shortborder>
</p>

<p>
<b>77</b>
</p>

<p>
Narratur belle quidam dixisse, Marulle,<br>
&nbsp;&nbsp;&nbsp;&nbsp;&nbsp;qui te ferre oleum dixit in auricula.
</p>

<p class=shortborder>
</p>

<p>
<b>78</b>
</p>

<p>
Si tristi domicenio laboras,<br>
Torani, potes esurire mecum.<br>
Non derunt tibi, si soles <i>propinein</i>,<br>
uiles Cappadocae grauesque porri,<br>
diuisis cybium latebit ouis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
Ponetur digitus tenendus unctis<br>
nigra coliculus uirens patella,<br>
algentem modo qui reliquit hortum,<br>
et pultem niueam premens botellus,<br>
et pallens faba cum rubente lardo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
Mensae munera si uoles secundae,<br>
marcentes tibi porrigentur uuae<br>
et nomen pira quae ferunt Syrorum,<br>
et quas docta Neapolis creauit,<br>
lento castaneae uapore tostae:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>
uinum tu facies bonum bibendo.<br>
Post haec omnia forte si mouebit<br>
Bacchus quam solet esuritionem,<br>
succurrent tibi nobiles oliuae,<br>
Piceni modo quas tulere rami,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>
et feruens cicer et tepens lupinus.<br>
Parua est cenula&#151;quis potest negare?&#151;<br>
Sed finges nihil audiesue fictum<br>
et uoltu placidus tuo recumbes;<br>
nec crassum dominus leget uolumen&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25</span><br>
nec de Gadibus inprobis puellae<br>
uibrabunt sine fine prurientes<br>
lasciuos docili tremore lumbos;<br>
sed quod nec graue sit nec infacetum,<br>
parui tibia Condyli sonabit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</span><br>
Haec est cenula. Claudiam sequeris.<br>
Quam nobis cupis esse tu priorem?
</p>

<p class=shortborder>
</p>

<p>
<b>79</b>
</p>

<p>
Vndecies una surrexti, Zoile, cena,<br>
&nbsp;&nbsp;&nbsp;&nbsp;&nbsp;et mutata tibi est synthesis undecies,<br>
sudor inhaereret madida ne ueste retentus<br>
&nbsp;&nbsp;&nbsp;&nbsp;&nbsp;et laxam tenuis laederet aura cutem.<br>
Quare ego non sudo, qui tecum, Zoile, ceno?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;&nbsp;&nbsp;Frigus enim magnum synthesis una facit.
</p>

<p class=shortborder>
</p>

<p>
<b>80</b>
</p>

<p>
Non totam mihi, si uacabis, horam<br>
dones et licet inputes, Seuere,<br>
dum nostras legis exigisque nugas.<br>
"Durum est perdere ferias": rogamus<br>
iacturam patiaris hanc ferasque.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
Quod si legeris ista cum diserto<br>
&#151;sed numquid sumus inprobi?&#151; Secundo,<br>
plus multo tibi debiturus hic est<br>
quam debet domino suo libellus.<br>
Nam securus erit, nec inquieta&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
lassi marmora Sisyphi uidebit,<br>
quem censoria cum meo Seuero<br>
docti lima momorderit Secundi.
</p>

<p class=shortborder>
</p>

<p>
<b>81</b>
</p>

<p>
Semper pauper eris, si pauper es, Aemiliane:<br>
&nbsp;&nbsp;&nbsp;&nbsp;&nbsp;dantur opes nullis nunc nisi diuitibus.
</p>

<p class=shortborder>
</p>

<p>
<b>82</b>
</p>

<p>
Quid promittebas mihi milia, Gaure, ducenta,<br>
&nbsp;&nbsp;&nbsp;&nbsp;&nbsp;si dare non poteras milia, Gaure, decem?<br>
An potes et non uis? Rogo, non est turpius istud?<br>
&nbsp;&nbsp;&nbsp;&nbsp;&nbsp;I, tibi dispereas, Gaure: pusillus homo es.
</p>

<p class=shortborder>
</p>

<p>
<b>83</b>
</p>

<p>
Insequeris, fugio; fugis, insequor. Haec mihi mens est:<br>
uelle tuum nolo, Dindyme, nolle uolo.
</p>

<p class=shortborder>
</p>

<p>
<b>84</b>
</p>

<p>
Iam tristis nucibus puer relictis<br>
clamoso reuocatur a magistro,<br>
et blando male proditus fritillo,<br>
arcana modo raptus e popina,<br>
aedilem rogat udus aleator.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
Saturnalia transiere tota,<br>
nec munuscula parua nec minora<br>
misisti mihi, Galla, quam solebas.<br>
Sane sic abeat meus December:<br>
scis certe, puto, uestra iam uenire&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
Saturnalia, Martias Kalendas;<br>
tunc reddam tibi, Galla, quod dedisti.
</p>
<div class="footer">
	<p>
		<a href="/martial.html">Martial</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY>
</HTML>
