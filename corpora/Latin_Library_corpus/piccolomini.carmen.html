<HTML>
<HEAD>
<TITLE>Enea Silvio Piccolomini (1405-1464, Pope Pius II from 1458)</TITLE>
</HEAD>
<BODY BACKGROUND="10.jpg" BGCOLOR="#FFFFFF">
<LINK REL="SHORTCUT ICON" HREF="http://www.thelatinlibrary.com/icon.ico">
<BR>
<FONT SIZE=5><CENTER>CARMINA SELECTA</CENTER></FONT>
<BR>
<FONT SIZE=5><CENTER>Enea Silvio Piccolomini (1405-1464, Pope Pius II from 1458)</CENTER></FONT>
<BR>
<HR>
<HR>
<BR>
<FONT Size=4>
<BLOCKQUOTE><BLOCKQUOTE>
<P>
<I>Carmina</I> 1.4 <I>In Cynthiam</I><P>
Quid nimis elata es praestanti, Cynthia, forma?<BR>
&nbsp;&nbsp;&nbsp;&nbsp;Labitur occulto pulchra iuventa pede.<BR>
Non ita semper eris: variatur tempore vultus,<BR>
&nbsp;&nbsp;&nbsp;&nbsp;nec semper roseo splendet in ore nitor.<BR>
Mane, vides, primo candescunt lilia sole,<BR>
&nbsp;&nbsp;&nbsp;&nbsp;vespere succisa languidiora rosa.<BR>
Te quoque destituet fugientis forma iuventae,<BR>
&nbsp;&nbsp;&nbsp;&nbsp;inque suos veniet curva senecta dies.<BR>
Te miseram dices, rugis cum tempus arabit<BR>
&nbsp;&nbsp;&nbsp;&nbsp;et faciet crispas in tua damna genas.<BR>
Nunc tibi tempus adest, respondet lusibus aetas,<BR>
&nbsp;&nbsp;&nbsp;&nbsp;talia lascivus tempora quaerit amor.<BR>
Te moneat facies, moneant te frontis honores,<BR>
&nbsp;&nbsp;&nbsp;&nbsp;qui perit, o, miseri, sit tibi cura proci.<BR>
Aspice, deficio, morienti consule amanti:<BR>
&nbsp;&nbsp;&nbsp;&nbsp;si moriar magnum, Cynthia, crimen habes.<BR>
Tu me sola potes longos deducere in annos,<BR>
&nbsp;&nbsp;&nbsp;&nbsp;sola potes nostris addere, nympha, dies.<BR>
Si mihi tu faveas, si me spectabis amantem,<BR>
&nbsp;&nbsp;&nbsp;&nbsp;confiteor vitae spes eris una meae.<BR>
Sumne adeo informis? nullon' sum dignus amore?<BR>
&nbsp;&nbsp;&nbsp;&nbsp;Sumne ego pro gente degener ipse mea?<BR>
O utinam facilis quantum formosa fuisses!<BR>
&nbsp;&nbsp;&nbsp;&nbsp;Sic mihi tu semper, Cynthia, grata fores.<BR>
Dum faciem specto, digna es quam Phoebus amaret.<BR>
&nbsp;&nbsp;&nbsp;&nbsp;Maius an ipsa suo, Cynthia, lumen habes?<BR>
Et cui non placeas, cum sis placitura Tonanti,<BR>
&nbsp;&nbsp;&nbsp;&nbsp;cum dederis ventis post tua terga comas,<BR>
vel cum contextum crines nodantur in aurum<BR>
&nbsp;&nbsp;&nbsp;&nbsp;membraque purpurea cetera veste tegis?<BR>
Quicquid formosas decuisset habere puellas,<BR>
&nbsp;&nbsp;&nbsp;&nbsp;unum si demo, Cynthia dives habet.<BR>
Hoc unum est pietas, quam si modo, Cynthia, sumis,<BR>
&nbsp;&nbsp;&nbsp;&nbsp;usque adeo felix semper amator ero.<BR>
Ergo vale et nostro cura indulgere furori,<BR>
&nbsp;&nbsp;&nbsp;&nbsp;et socies mores cum pietate tuos.
<P>
<HR>
<P>
<I>Carmina</I> 1.51 <I>De Roma</I><P>
Oblectat me, Roma, tuas spectare ruinas<BR>
&nbsp;&nbsp;&nbsp;&nbsp;ex cuius lapsu, gloria prisca patet.<BR>
Sed tuus hic populus, muris defossa vetustis<BR>
&nbsp;&nbsp;&nbsp;&nbsp;calcis in obsequium, marmora dura coquit.<BR>
Impia tercentum si sic gens egerit annos,<BR>
&nbsp;&nbsp;&nbsp;&nbsp;nullum hic inditium nobilitatis erit.
<P>
<HR>
<P>
<I>Carmina</I> 1.66b <I>Puella in Amatorem</I><P>
Noctu me quaeris, sed habet me nocte maritus:<BR>
&nbsp;&nbsp;&nbsp;&nbsp;iura maritorum laedere, crede, nefas.<BR>
Ille diem patrio totam consumit in agro:<BR>
&nbsp;&nbsp;&nbsp;&nbsp;cur me nocte petis, tempora lucis habens?<BR>
Forsitan et totus nudusque viderier horres?<BR>
&nbsp;&nbsp;&nbsp;&nbsp;Mi tenebrosa potest nulla placere venus.<BR>
Quid prodest noctu formosas esse puellas?<BR>
&nbsp;&nbsp;&nbsp;&nbsp;Saepe fuit iuvenis credita turpis anus.<BR>
Ergo placere magis si vis mihi, luce venito:<BR>
&nbsp;&nbsp;&nbsp;&nbsp;nam mihi per tenebras gratia nulla tui est.<BR>
<P>
</BLOCKQUOTE></BLOCKQUOTE>
<HR><HR>
<TABLE BORDER=0 CELLSPACING=15 CELLPADDING=0 ALIGN=Center>
<TR>
	<TD><A HREF="piccolomini.html">Piccolomini</A>
	<TD><A HREF="neo.html">Neo-Latin</A>
	<TD><a href="index.html">The Latin Library</A>
	<TD><a href="classics.html">The Classics Page</A>
</TABLE>
</BODY>
</HTML>