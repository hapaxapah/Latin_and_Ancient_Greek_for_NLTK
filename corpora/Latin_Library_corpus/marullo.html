<html>
	<head>
		<title>
			Michele Marullo
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>MICHELE MARULLO<br>
<span style="font-size: 80%;">(c. 1450-1500)</SPAN>
</p>

<p class=pagehead>EPIGRAMMATA SELECTA
</p>

<p class=border></P>

<p>
<i>Epigrammata</I> 1.3 <i>De Neaera</I>
</p>

<p>
Inventa nuper, nervum cum tenderet acrem,<br>
&nbsp;&nbsp;&nbsp;&nbsp;obstipuit visa victus Amor domina.<br>
Sensit laeta suas vires oculosque retorsit,<br>
&nbsp;&nbsp;&nbsp;&nbsp;dum fugiat: ventis ocior ille fugit.<br>
Sed dum forte fugit, plenae cecidere pharetrae,<br>
&nbsp;&nbsp;&nbsp;&nbsp;devicti spolium quas tulit illa dei,<br>
induiturque humerum pariterque hominesque deosque<br>
&nbsp;&nbsp;&nbsp;&nbsp;una ferit: victus errat inermis Amor.
</p>

<p>
<i>Epigrammata</I> 1.13 <i>Ad Neaeram</I>
</p>

<p>
Sic me, blanda, tui, Neaera, ocelli,<br>
sic candentia colla, sic patens frons,<br>
sic pares minio genae perurunt,<br>
ex quo visa mihi et simul cupita es,<br>
ut, ni me lacrimae rigent perennes,<br>
totus in tenues eam favillas.<br>
Sic rursum lacrimae rigant perennes,<br>
ex quo visa mihi et simul cupita es,<br>
ut ni, blanda, tui, Neaera, ocelli,<br>
ni candentia colla, ni patens frons<br>
ni pares minio genae perurant,<br>
totus in riguos eam liquores.<br>
O vitam miseram et cito caducam!
</p>

<p>
<i>Epigrammata </I>1.28 <i>Ad Nearam</I>
</p>

<p>
Rogas quae mea vita sit, Neaera:<br>
qualem scilicet ipsa das amanti, est:<br>
infelix, misera, inquies, molesta<br>
aut si triste magis potest quid esse.<br>
Haec est, quam mihi das, Neaera, vitam.<br>
Qui - dicis - comites? Dolor, Querelae,<br>
Lamentatio, Lacrimae perennes,<br>
Langor, Anxietas, Amaritudo,<br>
aut si triste magis potest quid esse.<br>
Hos tu das comites, Neaera, vitae.
</p>

<p>
<i>Epigrammata</I> 1.53 <i>De Neaera</I>
</p>

<p>
Viderat intactam nuper Venus alma Neaeram,<br>
&nbsp;&nbsp;&nbsp;&nbsp;et puero "Cessant quid tua spicula?" ait.<br>
Cui deus humentes lacrimis deiectus ocellos,<br>
&nbsp;&nbsp;&nbsp;&nbsp;"Spicula" ait, "mater, quae tenet illa, refers".
</p>

<p>
<i>Epigrammata</I> 2.4
</p>

<p>
Suaviolum invitae rapio dum, casta Neaera,<br>
&nbsp;&nbsp;&nbsp;&nbsp;imprudens vestris liqui animam in labiis,<br>
exanimusque diu, cum nec per se ipsa rediret<br>
&nbsp;&nbsp;&nbsp;&nbsp;et mora letalis quantulacumque foret,<br>
Misi cor quaesitum animam; sed cor quoque blandis<br>
&nbsp;&nbsp;&nbsp;&nbsp;captum oculis nunquam deinde mihi rediit.<br>
Quod, nisi suaviolo flammam quoque, casta Neaera,<br>
&nbsp;&nbsp;&nbsp;&nbsp;hausissem, quae me sustinet exanimum,<br>
Ille dies misero, mihi crede, supremus amanti<br>
&nbsp;&nbsp;&nbsp;&nbsp;luxisset, rapui cum tibi suaviolum.
</p>

<p>
<i>Epigrammata</I> 2.25 <i>Ad Petram</I>
</p>

<p>
Et petra es, mea lux, et vere Petra vocaris.<br>
&nbsp;&nbsp;&nbsp;&nbsp;et peream si quo nomine digna alio es:<br>
non tam quod Parium certas evincere marmor<br>
&nbsp;&nbsp;&nbsp;&nbsp;et facies caeli rara videtur opus<br>
attritisque nitet corpus magis aequore saxis,<br>
&nbsp;&nbsp;&nbsp;&nbsp;litore quae primo casta puella legit,<br>
Quam quia Caucaseas vincunt tua pectora cautes<br>
&nbsp;&nbsp;&nbsp;&nbsp;et quoscumque vides saxea signa facis.<br>
Et tamen hic etiam vaesana incendia durant:<br>
&nbsp;&nbsp;&nbsp;&nbsp;me miserum, cinerem hoc, non facere est lapidem!
</p>
<p class=border></P>
<p>
 <table border=0 cellspacing=15 cellpadding=0 align=CENTER>
<tr>
	<td><a href="neo.html">Neo-Latin</A>
	<td><a href="index.html">The Latin Library</A>
	<td><a href="classics.html">The Classics Page</A>
</TABLE>
</P>
</BODY>
</HTML>