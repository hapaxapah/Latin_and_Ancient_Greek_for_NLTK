<HTML><HEAD><TITLE>Walter of Ch&#226;tillon</TITLE></HEAD><BODY BACKGROUND="rackham.gif" BGCOLOR="#FFFFFF"><BR><DIV ALIGN="center"><FONT SIZE=5>Walter of Ch&#226;tillon
<P>
Carmen VII</FONT><P><HR><HR><P><FONT Size=4>
<P>
I<BR>
Eliconis rivulo modice respersus <BR>
vereor ne pondere sim verborum mersus;<BR>
set quoniam scriptitat mundus universus,<BR>
<I>incipe Menalios mecum, mea tibia, versus.</I>
<P>
II<BR>
Accusator criminum judexque sedebo<BR>
omnium, que video fieri sub Phebo;<BR>
vitiosus siquidem vitia delebo,<BR>
<I>munus et officium nil scribens ipse docebo.</I>
<P>
III<BR>
Dicta fuit aurea vita proavorum,<BR>
quando nec simonia vendicabat chorum<BR>
nec regnabant scismata, set vi modernorum<BR>
<I>effodiuntur opes irritamenta malorum.</I>
<P>
IV<BR>
Ecce papas geminos instruxere reges,<BR>
set cui adhereas, nescis, vel quem neges;<BR>
utrobique pullulat vitiorum seges,<BR>
<I>amissae pereunt nullo discrimine leges.</I>
<P>
V<BR>
Fortassis Ecclesia non hunc jure repulit,<BR>
non hunc jure cathedra dignitatis extulit,<BR>
nam saepe, cum ratio male sibi consulit,<BR>
<I>pro vitio virtus crimina sepe tulit.</I>
<P>
VI<BR>
A Christo neuter est forsitan electus,<BR>
neuter michi sufficit, uterque suspectus;<BR>
nescio, quis horum sit obliquus vel rectus,<BR>
<I>in diversa trahunt unum duo nomina pectus.</I>
<P>
VII<BR>
Suam Christus vineam amodo non fodit,<BR>
illam vorat ambitus, illam scisma rodit;<BR>
sponsa Christi coniugis jussa non custodit,<BR>
<I>saepe etenim mulier, quem coniunx diligit, odit.</I>
<P>
VIII<BR>
Sponsa dicit aput se: 'Heu, quam diu teror!<BR>
Quo me rapit impetus scismatis, quo feror?<BR>
Sponsum, per quem meus hic relevetur maeror,<BR>
<I>ultra promissum tempus abesse quaeror.</I>
<P>
IX<BR>
Hinc me Rheus opprimit, hinc Francorum chori,<BR>
dubito, cui debeam cedere favori;<BR>
veniat mors, veniat terminus maerori:<BR>
<I>impia quid dubitas Dejanira mori?</I>
<P>
X<BR>
Non erat a Caesare Papa statuendus,<BR>
set secundum canones erat eligendus,<BR>
non qui sic eligitur hic est reverendus.<BR>
<I>hic tibi precipue sit pura mente colendus.</I>
<P>
XI<BR>
Illi, per quos hereses scismataque vici<BR>
quondam, michi facti sunt nuper inimici;<BR>
que cecidi, stabilis non debebam dici:<BR>
<I>quid me felicem totiens iactastis, amici?</I>
<P>
XII<BR>
Mea gens antiquitus dici Nazarea,<BR>
id est sancta, potuit, set nunc Pharisea;<BR>
unam duas faciunt, et cum non sim rea,<BR>
praelati partiti sunt vestimenta mea.
<P>
XIII<BR>
Jam casura videor, quia tota nuto,<BR>
mea propugnacula muri carent scuto;<BR>
aurum meum scoria, vilius est luto,<BR>
et princeps provinciae facta sub tributo.
<P>
XIV<BR>
Set ne vos detineam turbine sermonum:<BR>
caput mundi corruit, non habet patronum;<BR>
ubinam est hodie virtus Scipionum?<BR>
<I>Marcellusque loquax et nomina vana Catonum?</I>
<P>
XV<BR>
Veni, coniunx optime, nam hinc turba Rheni,<BR>
illinc me cum Glalicis lacerant Rutheni;<BR>
veni, ne tardaveris, et lugentes leni,<BR>
<I>nil michi rescribas, attamen ipse veni.</I>
<P>
XVI<BR>
Me desertam creditis forsitan ex toto,<BR>
set sponsum ad nuptias hoste jam remoto,<BR>
aspiciens a longe venientem noto'.<BR>
<I>Sic ait et longo consumit gaudia voto.</I>
<P>
<HR width=50%>
<P>
Carmen VII A
<P>
I<BR>
Inter curas hominum curis depravata<BR>
jam virtutum probitas jacet improbata;<BR>
viatores devii, via non curata,<BR>
<I>nitimur in vetitum cupimus semperque negata.</I>
<P>
II<BR>
Nescimus vestigia veterum moderni<BR>
regni nos aeternitas non trahit superni,<BR>
ardentis set nitimur per viam Inferni,<BR>
<I>cum sit tamen facilis descensus Averni.</I>
<P>
III<BR>
Cur per carnis vitium peccant sic moderni?<BR>
Fert malus judicium judicis aeterni.<BR>
Quidquid talis turpiter, debet prorsus sperni,<BR>
<I>instabile est etenim, facilis descensus Averni.</I>
<P>
IV<BR>
Hic potus, hic vitio Veneris laborat,<BR>
hic fraudis, hic ambitus nodos non ignorat,<BR>
hunc futurae gloriae vanitas colorat,<BR>
<I>per diversa tamen exitus acta probat.</I>
<P>
V<BR>
Vide maestos exitus magnis in personis,<BR>
vide durum publicae jus conditionis.<BR>
O Circeae fugias virus potionis!<BR>
<I>Est virtus placidis abstinuisse bonis.</I>
<P>
VI<BR>
Omnis inest vanitas mundi speciebus,<BR>
est Phebo mobilius, quidquid lustrat Phebus,<BR>
alternantur singula singulis diebus,<BR>
<I>ludit in humanis divina potentia rebus.</I>
<P>
VII<BR>
Mors inexorabilis secum trahit optima,<BR>
set nec parcit pessimis, fert cum parvis maxima,<BR>
infimis sublimia, summis equat infima,<BR>
<I>tendimus huc omnes, domus est haec ultima.</I>
<P>
VIII<BR>
Cum ubique saeviat error inconsultus,<BR>
cum passim praeveniat sapientem stultus,<BR>
cum rotundent quadrata insani tumultus,<BR>
<I>quo teneam nodo mutantem Prothea vultus?</I>
<P>
IX<BR>
Igitur consilio si velimus uti,<BR>
rebus vitam dubiis emendemus uti,<BR>
sola virtus hominis consulit saluti,<BR>
nulla via creditur invia virtuti.
<P>
X<BR>
Ut virtus inhabitet me constanter, precor,<BR>
nam si pono vitium, si virtutem sequor,<BR>
quocumque diverterim, me sequetur decor,<BR>
<I>omne solum forti patria est ut piscibus aequor.</I>
<P>
XI<BR>
Virtus prodest, si potest ad finem teneri;<BR>
quid enim ciconias credimus maereri,<BR>
hodie si perdimus acquisitum heri?<BR>
<I>Non minor est virtus quam quaerer parta tueri.</I>
<P>
XII<BR>
Quid dixisse proderit de virtute multa?<BR>
An mirabor pecora vitiis sepulta,<BR>
pecora volentia semper esse stulta?<BR>
<I>Est quodam prodire tenus, si non datur ultra.</I>
<P>
XIII<BR>
Hiis opponet aliquis: 'Turpiter nos mordes,<BR>
cum sis eger medicus, cum plus cunctis sordes.'<BR>
Set hic nostras audiat qui defendit partes:<BR>
<I>'Non prosunt Domino, que prosunt omnibus, artes.</I>
<P>
XIV<BR>
O quicumque niteris, ut stes in virtute,<BR>
gemmae non sis immemor quamvis obvolutae;<BR>
a quocumque recipe verbum de salute,<BR>
<I>mel quia sugit apis etiam de flore cicutae.</I>
<P>
XV<BR>
Prudenti, si stultus es, non exemplum fies,<BR>
sis me fuge, melior aliis tu si es,<BR>
corrigi non differas, hinc sit procul quies,<BR>
<I>optima vindictae proxima quaeque dies.</I>
<P>
XVI<BR>
Stultus quid inducias corrigendi quaerit?<BR>
Quid sequatur, videat, si pollutus perit;<BR>
mors incerto gladio, etsi certa, ferit:<BR>
<I>qui non est hodie, cras minus aptus erit.</I>
</DIV>
<P><P><HR><HR><CENTER><TABLE BORDER=0 CELLSPACING=15 CELLPADDING=0 ALIGN=Center><TR>	<TD><A HREF="medieval">Medieval Latin</A>	<TD><a href="index.html">The Latin Library</A>	<TD><a href="classics.html">The Classics Homepage</A></TABLE></CENTER></BODY></HTML>
