<html>
	<head>
		<title>
			Descartes: Epistula
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>SAPIENTISSIMIS CLARISSIMISQUE VIRIS<br>
SACRAE FACULTATIS THEOLOGIAE PARISIENSIS DECANO &amp; DOCTORIBUS<br>
RENATUS DES CARTES S. D.
</p>

<p class=border></P>

<p>
<a name="1"></A>1. Tam justa causa me impellit ad hoc scriptum vobis offerendum,
&amp; tam justam etiam vos habituros esse confido ad ejus deffensionem suscipiendam,
postquam instituti mei rationem intelligetis, ut null&acirc; re melius illud
h&icirc;c possim commendare, qu&agrave;m si quid in eo sequutus sim paucis
dicam.
</p>

<p>

<a name="2"></A>2. Semper existimavi duas quaestiones, de Deo &amp; de Anim&acirc;,
praecipuas esse ex iis quae Philosophiae potius qu&agrave;m Theologiae ope
sunt demonstrandae: nam quamvis nobis fidelibus animam humanam cum corpore
non interire, Deumque existere, fide credere sufficiat, certe infidelibus
nulla religio, nec fere etiam ulla moralis virtus, videtur posse persuaderi,
nisi prius illis ista duo ratione naturali probentur: c&ugrave;mque saepe
in hac vit&acirc; majora vitiis qu&agrave;m virtutibus praemia proponantur,
pauci rectum utili praeferrent, si nec Deum timerent, nec aliam vitam expectarent.
Et quamvis omnino verum sit, Dei existentiam credendam esse, quoniam in
sacris scripturis docetur, &amp; vice vers&acirc; credendas sacras scripturas,
quoniam habentur a Deo; quia nempe, c&ugrave;m fides sit donum Dei, ille
idem qui dat gratiam ad reliqua credenda, potest etiam dare, ut ipsum existere
credamus; non tamen hoc infidelibus proponi potest, quia circulum esse judicarent.
Et quidem animadverti non modo vos omnes aliosque Theologos affirmare Dei
existentiam naturali ratione posse probari, sed &amp; ex sacr&acirc; Scriptur&acirc;
inferri, ejus cognitionem multis, quae de rebus creatis habentur, esse faciliorem,
atque omnino esse tam facilem, ut qui illam non habent sint culpandi. Patet
enim Sap. 13 ex his verbis: <i>Nec his debet ignosci. Si enim tantum potuerunt
scire, ut possent aestimare saeculum, quomodo hujus dominum non facilius
invenerunt? </I>Et ad Rom. cap. I, dicitur illos esse <i>inexcusabiles.
</I>Atque ibidem etiam per haec verba: <i>Quod notum est Dei, manifestum
est in illis, </I>videmur admoneri ea omnia quae de Deo sciri possunt, rationibus
non aliunde petitis qu&agrave;m ab ips&acirc;met nostr&acirc; mente posse
ostendi. Quod idcirco quomodo fiat, &amp; qu&acirc; vi&acirc; Deus facilius
&amp; certius qu&agrave;m res saeculi cognoscatur, non putavi a me esse
alienum inquirere.
</p>

<p>

<a name="3"></A>3. Atque quantum ad animam, etsi multi ejus naturam [3] non facile
investigari posse judicarint, &amp; nonnulli etiam dicere ausi sint rationes
humanas persuadere illam simul cum corpore interire, sol&acirc;que fide
contrarium teneri, quia tamen hos condemnat Concilium Lateranense sub Leone
10 habitum, sessione 8, &amp; expresse mandat Christianis Philosophis ut
eorum argumenta dissolvant, &amp; veritatem pro viribus probent, hoc etiam
aggredi non dubitavi.
</p>

<p>
<a name="4"></A>4. Praeterea, quoniam scio plerosque impios non aliam ob causam
nolle credere Deum esse, mentemque humanam a corpore distingui, qu&agrave;m
quia dicunt haec duo a nemine hactenus potuisse demonstrari: etsi nullo
modo iis assentiar, sed contr&agrave; rationes fere omnes, quae pro his
quaestionibus a magnis viris allatae sunt, c&ugrave;m satis intelliguntur,
vim demonstrationis habere putem, vixque ullas dari posse mihi persuadeam,
quae non prius ab aliquibus aliis fuerint inventae: nihil tamen utilius
in Philosophi&acirc; praestare posse existimo, qu&agrave;m si semel omnium
optimae studiose quaerantur, tamque accurate &amp; perspicue exponantur,
ut apud omnes constet in posterum eas esse demonstrationes. Ac denique,
quoniam nonnulli quibus notum est me quandam excoluisse Methodum ad quaslibet
difficultates in scientiis resolvendas, non quidem novam, quia nihil est
veritate antiquius, sed qu&acirc; me saepe in aliis non infoeliciter uti
viderunt, hoc a me summopere flagitarunt: ideoque officii mei esse putavi
nonnihil hac in re conari.
</p>

<p>
<a name="5"></A>5. Quicquid autem praestare potui, totum in hoc Tractatu continetur.
Non quod in eo diversas omnes rationes, quae ad eadem probanda afferri possent,
colligere conatus sim, neque enim hoc videtur operae pretium esse, nisi
ubi nulla habetur satis certa; sed primas tant&ugrave;m &amp; praecipuas
ita prosecutus sum, ut jam pro certissimis &amp; evidentissimis demonstrationibus
illas ausim proponere. Addamque etiam tales esse, ut non putem ullam viam
humano ingenio patere, per quam meliores inveniri unquam possint: cogit
enim me causae necessitas, &amp; gloria Dei, ad quam totum hoc refertur,
ut h&icirc;c aliquanto liberius de meis loquar qu&agrave;m mea fert consuetudo.
Atqui quantumvis certas &amp; evidentes illas putem, non tamen ideo mihi
persuadeo ad omnium captum esse accommodatas: sed, quemadmodum in Geometri&acirc;
multae sunt ab Archimede, Apollonio, Pappo, aliisve scriptae, quae, etsi
pro evidentibus etiam ac certis ab omnibus habeantur, quia nempe nihil plane
continent quod seorsim spectatum non sit cognitu facillimum, nihilque in
quo sequentia cum antecedentibus non accurate cohaereant, quia tamen longiusculae
sunt, &amp; valde attentum lectorem desiderant, non nisi ab admodum paucis
intelliguntur: ita, quamvis eas quibus h&icirc;c utor, certitudine &amp;
evidenti&acirc; Geometricas aequare, vel etiam superare, existimem, vereor
tamen ne a multis satis percipi non possint, tum quia etiam longiusculae
sunt, &amp; aliae ab aliis pendent, tum praecipue quia requirunt mentem
a praejudiciis plane liberam, &amp; quae se ipsam a sensuum consortio facile
subducat. Nec certe plures in mundo Metaphysicis studiis qu&agrave;m Geometricis
apti reperiuntur. Ac [5] praeterea in eo differentia est, quod in Geometri&acirc;,
c&ugrave;m omnibus sit persuasum nihil scribi solere, de quo certa demonstratio
non habeatur, saepius in eo peccant imperiti, quod falsa approbent, dum
ea videri volunt intelligere, qu&agrave;m quod vera refutent: contr&agrave;
ver&ograve; in Philosophi&acirc;, c&ugrave;m credatur nihil esse de quo
non possit in utramque partem disputari, pauci veritatem investigant, &amp;
multo plures, ex eo quod ausint optima quacque impugnare, famam ingenii
aucupantur.
</p>

<p>
<a name="6"></A>6. Atque ideo, qualescunque meae rationes esse possint, quia tamen
ad Philosophiam spectant, non spero me illarum ope magnum operae pretium
esse facturum, nisi me patrocinio vestro adjuvetis. Sed c&ugrave;m tanta
inhaereat omnium mentibus de vestr&acirc; Facultate opinio, tantaeque sit
authoritatis SORBONAE nomen, ut non modo in rebus fidei nulli unquam Societati
post sacra Concilia tantum creditum sit qu&agrave;m vestrae, sed etiam in
human&acirc; Philosophi&acirc; nullibi major perspicacia &amp; soliditas,
nec ad ferenda judicia major integritas &amp; sapientia esse existimetur;
non dubito quin, si tantam hujus scripti curam suscipere dignemini, <i>primo
</I>quidem, ut a vobis corrigatur: memor enim, non modo humanitatis, sed
maxime etiam inscitiae meae, non affirmo nullos in eo esse errores; <i>deinde,
</I>ut quae vel desunt, vel non satis absoluta sunt, vel majorem explicationem
desiderant, addantur, perficiantur, illustrentur, aut a vobis ipsis, aut
saltem a me, postquam a vobis ero admonitus; ac <i>denique, </I>ut postquam
rationes in eo contentae, quibus Deum esse, mentemque a corpore aliam esse
probatur, ad eam perspicuitatem erunt perductae, ad quam ipsas perduci posse
confido, ita [6] nempe ut pro accuratissimis demonstrationibus habendae
sint, hoc ipsum declarare &amp; publice testari velitis: non dubito, inquam,
quin, si hoc fiat, omnes errores, qui de his quaestionibus unquam fuerunt,
brevi ex hominum mentibus deleantur. Veritas enim ipsa facile efficiet ut
reliqui ingeniosi &amp; docti vestro judicio subscribant; &amp; authoritas,
ut Athei, qui scioli magis qu&agrave;m ingeniosi aut docti esse solent,
contradicendi animum deponant, atque etiam ut forte rationes, quas ab omnibus
ingenio praeditis pro demonstrationibus haberi scient, ipsi propugnent,
ne non intelligere videantur. Ac denique caeteri omnes tot testimoniis facile
credent, nemoque amplius erit in mundo, qui vel Dei existentiam, vel realem
humanae animae a corpore distinctionem ausit in dubium revocare. Cujus rei
quanta esset utilitas, vos ipsi, pro vestr&acirc; singulari sapienti&acirc;,
omnium optime aestimare potestis; nec deceret me vobis, qui maximum Ecclesiae
Catholicae columen semper fuistis, Dei &amp; Religionis causam pluribus
h&icirc;c commendare. 
</p>
<p class=border></P>
<p>
<table border=0 cellspacing=15 cellpadding=0 align=CENTER>
<tr>
	<td><a href="/des.html">Descartes</A>
	<td><a href="/neo.html">Neo-Latin</A>
	<td><a href="/index.html">The Latin Library</A>
	<td><a href="/classics.html">The Classics Page</A>
</TABLE>
</p>
</BODY>
</HTML>