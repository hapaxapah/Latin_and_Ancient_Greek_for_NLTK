<html>
	<head>
		<title>
			Auli Gellii Noctes Atticae: Liber V
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>AVLI GELLI NOCTES ATTICAE: LIBER  V
</p>

<p class=smallborder></P>

<p class=margin><a href=#1>1</A> <a href=#2>2</A> <a href=#3>3</A> <a href=#4>4</A> <a href=#5>5</A>  <a href=#6>6</A> <a href=#7>7</A> <a href=#8>8</A> <a href=#9>9</A> <a href=#10>10</A>  <a href=#11>11</A> <a href=#12>12</A> <a href=#13>13</A> <a href=#14>14</A> <a href=#15>15</A>  <a href=#16>16</A> <a href=#17>17</A> <a href=#18>18</A> <a href=#19>19</A> <a href=#20>20</A>  <a href=#21>21</A>
</P>
<p class=smallborder></P>
<p>
<b><a name=1>I.</a></B> <i>Quod Musonius philosophus reprehendit inprobavitque laudari philosophum disserentem a vociferantibus et in laudando gestientibus. </I> <font size=2>1</FONT>  . . . Musonium philosophum solitum accepimus. "Cum philosophus" inquit "hortatur, monet, suadet, obiurgat aliudve quid disciplinarum disserit,  tum, qui audiunt, si de summo et soluto pectore obvias vulgatasque laudes  effutiunt, si clamitant etiam, si gestiunt, si vocum eius festivitatibus,  si modulis verborum, si quibusdam quasi fritamentis orationis moventur,  exagitantur et gestiunt, tum scias et qui dicit et qui audiunt frustra esse neque illi philosophum loqui, sed tibicinem canere.  <font size=2>2</FONT>  Animus" inquit "audientis philosophum, dum, quae dicuntur, utilia ac salubria sunt et errorum atque vitiorum medicinas ferunt, laxamentum atque  otium prolixe profuseque laudandi non habet.  <font size=2>3</FONT>  Quisquis ille est, qui audit, nisi ille est plane deperditus, inter ipsam philosophi orationem et perhorrescat necesse est et pudeat tacitus et  paeniteat et gaudeat et admiretur,  <font size=2>4</FONT>  varios adeo vultus disparilesque sensus gerat, proinde ut eum conscientiamque eius adfecerit utrarumque animi partium aut sincerarum aut  aegrarum philosophi pertractatio."  <font size=2>5</FONT>  Praeterea dicebat magnam laudem non abesse ab admiratione, admirationem autem, quae maxima est, non verba parere, sed silentium.  <font size=2>6</FONT>  "Idcirco" inquit "poetarum sapientissimus auditores illos Vlixi labores suos inlustrissime narrantis, ubi loquendi finis factus, non exsultare nec  strepere nec vociferari facit, sed consiluisse universos dicit quasi  attonitos et obstupidos delenimentis aurium ad origines usque vocis  permanantibus: hos phato; toi d'ara pantes aken egenonto siopei, kelethmoi d'eschonto kata megara skioenta. 
</p>

<p>
 <b><a name=2>II.</a></B> <i>Super equo Alexandri regis, qui Bucephalas appellatus est. </I> <font size=2>1</FONT>  Equus Alexandri regis et capite et nomine "Bucephalas" fuit.  <font size=2>2</FONT>  Emptum Chares scripsit talentis tredecim et regi Philippo donatum; hoc autem aeris nostri summa est sestertia trecenta duodecim.  <font size=2>3</FONT>  Super hoc equo dignum memoria visum, quod, ubi ornatus erat armatusque ad proelium, haud umquam inscendi sese ab alio nisi ab rege passus sit.  <font size=2>4</FONT>  Id etiam de isto equo memoratum est, quod, cum insidens in eo Alexander bello Indico et facinora faciens fortia in hostium cuneum non satis sibi  providens inmisisset coniectisque undique in Alexandrum telis vulneribus  altis in cervice atque in latere equus perfossus esset, moribundus tamen ac  prope iam exsanguis e mediis hostibus regem vivacissimo cursu retulit  atque, ubi eum extra tela extulerat, ilico concidit et domini iam  superstitis securus quasi cum sensus humani solacio animam exspiravit.  <font size=2>5</FONT>  Tum rex Alexander parta eius belli victoria oppidum in isdem locis condidit idque ob equi honores "Bucephalon" appellavit.  
</p>

<p>
 <b><a name=3>III.</a></B> <i>Quae causa quodque initium fuisse dicatur Protagorae ad philosophiae litteras adeundi. </I> <font size=2>1</FONT>  Protagoram, virum in studiis doctrinarum egregium, cuius nomen Plato libro suo illi incluto inscripsit, adulescentem aiunt victus quaerendi  gratia in mercedem missum vecturasque onerum corpore suo factitavisse,  <font size=2>2</FONT>  quod genus Graeci achthophorous vocant, Latine "baiulos" appellamus.  <font size=2>3</FONT>  Is de proximo rure Abdera in oppidum, cuius popularis fuit, caudices ligni plurimos funiculo brevi circumdatos portabat.  <font size=2>4</FONT>  Tum forte Democritus, civitatis eiusdem civis, homo ante alios virtutis et philosophiae gratia venerandus, cum egrederetur extra urbem, videt eum  cum illo genere oneris tam impedito ac tam incohibili facile atque expedite  incedentem et prope accedit et iuncturam posituramque ligni scite periteque  factam considerat petitque, ut paululum adquiescat.  <font size=2>5</FONT>  Quod ubi Protagoras, ut erat petitum, fecit atque itidem Democritus acervum illum et quasi orbem caudicum brevi vinculo comprehensum ratione  quadam quasi geometrica librari continerique animadvertit, interrogavit,  quis id lignum ita composuisset, et, cum ille a se compositum dixisset,  desideravit, uti solveret ac denuo in modum eundem collocaret.  <font size=2>6</FONT>  At postquam ille solvit ac similiter composuit, tum Democritus animi aciem sollertiamque hominis non docti demiratus: "mi adulescens," inquit  "cum ingenium bene faciendi habeas, sunt maiora melioraque, quae facere  mecum possis", abduxitque eum statim secumque habuit et sumptum ministravit  et philosophias docuit et esse eum fecit, quantus postea fuit.  <font size=2>7</FONT>  Is tamen Protagoras insincerus quidem philosophus, sed acerrimus sophistarum fuit; pecuniam quippe ingentem cuma discipulis acciperet  annuam, pollicebatur se id docere, quanam verborum industria causa  infirmior fieret fortior, quam rem Graece ita dicebat: ton hetto logon  kreitto poiein. 
</p>

<p>
 <b><a name=4>IV.</a></B> <i>De verbo "duovicesimo", quod volgo incognitum, set a viris doctis  multifariam in libris scriptum est. </I> <font size=2>1</FONT>  Apud Sigillaria forte in libraria ego et Iulius Paulus poeta, vir memoria nostra doctissimus, consideramus; atque ibi expositi erant Fabii  annales, bonae atque sincerae vetustatis libri, quos venditor sine mendis  esse contendebat.  <font size=2>2</FONT>  Grammaticus autem quispiam de nobilioribus ab emptore ad spectandos libros adhibitus repperisse unum in libro mendum dicebat; sed contra  librarius in quodvis pignus vocabat, si in una uspiam littera delictum  esset.  <font size=2>3</FONT>  Ostendebat grammaticus ita scriptum in libro quarto: "Quapropter tum primum ex plebe alter consul factus est duovicesimo anno, postquam Romam  Galli ceperunt."  <font size=2>4</FONT>  "Non" inquit ""duovicesimo", sed "duoetuicesimo" scribi oportuit.  <font size=2>5</FONT>  Quid enim est "duovicesimo?"" ... hic ita scripsit: "Mortuus est anno duovicesimo; rex fuit annos XXI ..." 
</p>

<p>
 <b><a name=5>V.</a></B> <i>Cuiusmodi ioco incavillatus sit Antiochum regem Poenus Hannibal. </I> <font size=2>1</FONT>  In libris veterum memoriarum scriptum est Hannibalem Carthaginiensem apud regem Antiochum facetissime cavillatum esse.  <font size=2>2</FONT>  Ea cavillatio huiuscemodi fuit: Ostendebat ei Antiochus in campo copias ingentis, quas bellum populo Romano facturus comparaverat, convertebatque  exercitum insignibus argenteis et aureis florentem;  <font size=2>3</FONT>  inducebat etiam currus cum falcibus et elephantos cum turribus equitatumque frenis, ephippiis, monilibus, phaleris praefulgentem.  <font size=2>4</FONT>  Atque ibi rex contemplatione tanti ac tam ornati exercitus gloriabundus Hannibalem aspicit et "putasne" inquit "conferri posse ac satis esse  Romanis haec omnia?"  <font size=2>5</FONT>  Tum Poenus eludens ignaviam inbelliamque militum eius pretiose armatorum: "Satis, plane satis esse credo Romanis haec omnia, etiamsi  avarissimi sunt."  <font size=2>6</FONT>  Nihil prorsum neque tam lepide neque tam acerbe dici potest:  <font size=2>7</FONT>  rex de numero exercitus sui ac de aestimanda aequiperatione quaesiverat, respondit Hannibal de praeda. 
</p>

<p>
 <b><a name=6>VI.</a></B> <i>De coronis militaribus; quae sit earum triumphalis, quae obsidionalis, quae  civica, quae muralis, quae castrensis, quae navalis, quae ovalis, quae  oleaginea. </I> <font size=2>1</FONT>  Militares coronae multae, variae sunt.  <font size=2>2</FONT>  Quarum quae nobilissimae sunt, has ferme esse accepimus: "triumphalem, obsidionalem, civicam, muralem, castrensem, navalem";  <font size=2>3</FONT>  est ea quoque corona,  <font size=2>4</FONT>  quae "ovalis" dicitur, est item postrema "oleaginea", qua uti solent, qui in proelio non fuerunt, sed triumphum procurant.  <font size=2>5</FONT>  "Triumphales" coronae sunt aureae, quae imperatoribus ob honorem triumphi mittuntur.  <font size=2>6</FONT>  Id vulgo dicitur "aurum coronarium".  <font size=2>7</FONT>  Haec antiquitus e lauru erant, post fieri ex auro coeptae.  <font size=2>8</FONT>  "Obsidionalis" est, quam ii, qui liberati obsidione sunt, dant ei duci, qui liberavit.  <font size=2>9</FONT>  Ea corona graminea est, observarique solitum, ut fieret e gramine, quod in eo loco gnatum esset, intra quem clausi erant, qui obsidebantur.  <font size=2>10</FONT>  Hanc coronam gramineam senatus populusque Romanus Q. Fabio Maximo dedit bello Poenorum secundo, quod urbem Romam obsidione hostium liberasset.   <font size=2>11</FONT>  "Civica" corona appellatur, quam civis civi, a quo in proelio servatus est, testem vitae salutisque perceptae dat.  <font size=2>12</FONT>  Ea fit e fronde quernea, quoniam cibus victusque antiquissimus quercus capi solitus; fuit etiam ex ilice, quod genus superiori proximum est,  sicuti scriptum est in quadam comoedia Caecilii:<br> "advehuntur" inquit "cum ilignea corona et chlamyde: di vestram fidem!"  <font size=2>13</FONT>  Masurius autem Sabinus in undecimo librorum memorialium civicam coronam tum dari solitam dicit, cum is, qui civem servaverat, eodem tempore  etiam hostem occiderat neque locum in ea pugna reliquerat; aliter ius  civicae coronae negat concessum.  <font size=2>14</FONT>  Tiberium tamen Caesarem consultum, an civicam coronam capere posset, qui civem in proelio servasset et hostes ibidem duos interfecisset, sed  locum, in quo pugnabat, non retinuisset eoque loco hostes potiti essent,  rescripsisse dicit eum quoque civica dignum videri, quod appareret e tam  iniquo loco civem ab eo servatum, ut etiam a fortiter pugnantibus retineri  non quiverit.  <font size=2>15</FONT>  Hac corona civica L. Gellius, vir censorius, in senatu Ciceronem consulem donari a republica censuit, quod eius opera esset atrocissima illa  Catilinae coniuratio detecta vindicataque.   <font size=2>16</FONT>  "Muralis" est corona, qua donatur ab imperatore, qui primus murum subiit inque oppidum hostium per vim ascendit; idcirco quasi muri pinnis  decorata est.   <font size=2>17</FONT>  "Castrensis" est corona, qua donat imperator eum, qui primus hostium castra pugnans introivit; ea corona insigne valli habet.  <font size=2>18</FONT>  "Navalis" est, qua donari solet, maritimo proelio qui primus in hostium navem vi armatus transiluit; ea quasi navium rostris insignita est.   <font size=2>19</FONT>  Et "muralis" autem et "castrensis" et "navalis" fieri ex auro solent.  <font size=2>20</FONT>  "Ovalis" corona murtea est;  <font size=2>21</FONT>  ea utebantur imperatores, qui ovantes urbem introibant. Ovandi ac non triumphandi causa est, cum aut bella non rite indicta neque cum iusto hoste  gesta sunt aut hostium nomen humile et non idoneum est, ut servorum  piratarumque, aut deditione repente facta inpulverea, ut dici solet,  incruentaque victoria obvenit.  <font size=2>22</FONT>  Cui facilitati aptam esse Veneris frondem crediderunt, quod non Martius, sed quasi Venerius quidam triumphus foret.  <font size=2>23</FONT>  Ac murteam coronam M. Crassus, cum bello fugitivorum confecto ovans rediret, insolenter aspernatus est senatusque consultum faciundum per  gratiam curavit, ut lauro, non murto, coronaretur.  <font size=2>24</FONT>  Marcus Cato obicit M. Fulvio Nobiliori, quod milites per ambitum coronis de levissimis causis donasset.  <font size=2>25</FONT>  De qua re verba ipsa apposui Catonis. "Iam principio quis vidit corona donari quemquam, cum oppidum captum non esset aut castra hostium non  incensa essent?"  <font size=2>26</FONT>  Fulvius autem, in quem hoc a Catone dictum est, coronis donaverat milites, quia vallum curaverant, aut qui puteum strenue foderant.   <font size=2>27</FONT>  Praetereundum non est, quod ad ovationes attinet, super quo dissensisse veteres scriptores accipio. Partim enim scripserunt, qui  ovaret, introire solitum equo vehentem; set Sabinus Masurius pedibus  ingredi ovantes dicit sequentibus eos non militibus, sed universo senatu.  
</p>

<p>
 <b><a name=7>VII.</a></B> <i>"Personae" vocabulum quam lepide interpretatus sit quamque esse vocis eius  originem dixerit Gavius Bassus. </I> <font size=2>1</FONT>  Lepide mi hercules et scite Gavius Bassus in libris, quos de origine vocabulorum composuit, unde appellata "persona" sit, interpretatur; a  personando enim id vocabulum factum esse coniectat.  <font size=2>2</FONT>  Nam "caput" inquit "et os coperimento personae tectum undique unaque tantum vocis emittendae via pervium, quoniam non vaga neque diffusa est,  set in unum tantummodo exitum collectam coactamque vocem ciet, magis  claros canorosque sonitus facit. Quoniam igitur indumentum illud oris  clarescere et resonare vocem facit, ob eam causam "persona" dicta est "o"  littera propter vocabuli formam productiore." 
</p>

<p>
 <b><a name=8>VIII.</a></B> <i>Defensus erroe a Vergilii versibus, quos arguerat Iulius Hyginus grammaticus; et ibidem, quid sit lituus; deque etimologiai vocis eius. </I> <font size=2>1</FONT>  Ipse Quirinali lituo parvaque sedebat<br> subcinctus trabea laevaque ancile gerebat.<br> In his versibus errasse Hyginus Vergilium scripsit, tamquam non  animadverterit deesse aliquid hisce verbis: <br> ipse Quirinali lituo.  <font size=2>2</FONT>  "Nam si nihil" inquit "deesse animadverterimus, videtur ita dictum, ut fiat "lituo et trabea subcinctus", quod est" inquit "absurdissimum; quippe  cum lituus sit virga brevis in parte, qua robustior est, incurva, qua  augures utuntur, quonam modo "subcinctus lituo" videri potest?"  <font size=2>3</FONT>  Immo ipse Hyginus parum animadvertit sic hoc esse dictum, ut pleraque dici per defectionem solent.  <font size=2>4</FONT>  Veluti cum dicitur "M. Cicero homo magna eloquentia" et "Q. Roscius histrio summa venustate", non plenum hoc utrumque neque perfectum est, sed  enim pro pleno atque perfecto auditur.  <font size=2>5</FONT>  Vt Vergilius alio in loco: victorem Buten inmani corpore, id est corpus inmane habentem, et item alibi: <br> in medium geminos inmani pondere caestus proiecit<br> ac similiter: <br> domus sanie dapibusque cruentis, <br> intus opaca, ingens.  <font size=2>6</FONT>  Sic igitur id quoque videri dictum debet: "Picus Quirinali lituo erat", sicuti dicimus: "statua grandi capite erat".  <font size=2>7</FONT>  Et "est" autem et "erat" et "fuit" plerumque absunt cum elegantia sine detrimento sententiae.  <font size=2>8</FONT>  Et quoniam facta litui mentio est, non praetermittendum est, quod posse quaeri animadvertimus, utrum lituus auguralis a tuba, quae lituus  appellatur, an tuba a lituo augurum lituus dicta sit;  <font size=2>9</FONT>  utrumque enim pari forma et pariter incurvum est.  <font size=2>10</FONT>  Sed si, ut quidam putant, tuba a sonitu lituus appellata est ex illo Homerico verbo:  linxe bios, necesse est ita accipi, ut virga auguralis a tubae similitudine lituus  vocetur.  <font size=2>11</FONT>  Vtitur autem vocabulo isto Vergilius et pro tuba: et lituo pugnas insignis obibat et hasta.  
</p>

<p>
 <b><a name=9>IX.</a></B> <i>Historia de Croesi filio sumpta ex Herodoti libris. </I> <font size=2>1</FONT>  Filius Croesi regis, cum iam fari per aetatem posset, infans erat et, cum iam multum adolevisset, item nihil fari quibat.  <font size=2>2</FONT>  Mutus adeo et elinguis diu habitus est. Cum in patrem eius bello magno victum et urbe, in qua erat, capta hostis gladio educto regem esse ignorans  invaderet, diduxit adulescens os clamare nitens eoque nisu atque impetu  spiritus vitium nodumque linguae rupit planeque et articulate elocutus est  clamans in hostem, ne rex Croesus occideretur.  <font size=2>3</FONT>  Tum et hostis gladium reduxit, et rex vita donatus est, et adulescens loqui prorsum deinceps incepit.   <font size=2>4</FONT>  Herodotus in historiis huius memoriae scriptor est, eiusque verba sunt, quae prima dixisse filium Croesi refert: Anthrope, me kteine Kroison.  <font size=2>5</FONT>  Sed et quispiam Samius athleta, - nomen illi fuit Echeklous - cum antea non loquens fuisset, ob similem dicitur causam loqui coepisse.  <font size=2>6</FONT>  Nam cum in sacro certamine sortitio inter ipsos et adversarios non bona fide fieret et sortem nominis falsam subici animadvertisset, repente in  eum, qui id faciebat, videre sese, quid faceret, magnum inclamavit. Atque  is oris vinculo solutus per omne inde vitae tempus non turbide neque  adhaese locutus est.  
</p>

<p>
 <b><a name=10>X.</a></B> <i>De argumentis, quae Graece antistrephonta appellantur, a nobis "reciproca" dici possunt. </I> <font size=2>1</FONT>  Inter vitia argumentorum longe maximum esse vitium videtur, quae antistrephonta Graeci dicunt.  <font size=2>2</FONT>  Ea quidam e nostris non hercle nimis absurde "reciproca" appellaverunt.  <font size=2>3</FONT>  Id autem vitium accidit hoc modo, cum argumentum propositum referri contra convertique in eum potest, a quo dictum est, et utrimque pariter  valet; quale est pervolgatum illud, quo Protagoram, sophistarum acerrimum,  usum esse ferunt adversus Evathlum, discipulum suum.   <font size=2>4</FONT>  Lis namque inter eos et controversia super pacta mercede haec fuit.  <font size=2>5</FONT>  Evathlus, adulescens dives, eloquentiae discendae causarumque orandi cupiens fuit.  <font size=2>6</FONT>  Is in disciplinam Protagorae sese dedit daturumque promisit mercedem grandem pecuniam, quantam Protagoras petiverat, dimidiumque eius dedit iam  tunc statim, priusquam disceret, pepigitque, ut relicum dimidium daret, quo  primo die causam apud iudices orasset et vicisset.  <font size=2>7</FONT>  Postea cum diutule auditor adsectatorque Protagorae fuisset et in studio quidem facundiae abunde promovisset, causas tamen non reciperet  tempusque iam longum transcurreret et facere id videretur, ne relicum  mercedis daret, capit consilium Protagoras, ut tum existimabat, astutum:  <font size=2>8</FONT>  petere institit ex pacto mercedem, litem cum Evathlo contestatur.  <font size=2>9</FONT>  Et cum ad iudices coniciendae consistendaeque causae gratia venissent, tum Protagoras sic exorsus est: "Disce," inquit "stultissime adulescens,  utroque id modo fore, uti reddas, quod peto, sive contra te pronuntiatum  erit sive pro te.   <font size=2>10</FONT>  Nam si contra te lis data erit, merces mihi ex sententia tia debebitur, quia ego vicero; sin vero secundum te iudicatum erit, merces mihi ex pacto  debebitur, quia tu viceris."  <font size=2>11</FONT>  Ad ea respondit Evathlus: "Potui" inquit "huic tuae tam ancipiti captioni isse obviam, si verba non ipse facerem atque alio patrono uterer.   <font size=2>12</FONT>  Sed maius mihi in ista victoria prolubium est, cum te non in causa tantum, sed in argumento quoque isto vinco.  <font size=2>13</FONT>  Disce igitur tu quoque, magister sapientissime, utroque modo fore, uti non reddam, quod petis, sive contra me pronuntiatum fuerit sive pro me.  <font size=2>14</FONT>  Nam si iudices pro causa mea senserint, nihil tibi ex sententia debebitur, quia ego vicero; sin contra me pronuntiaverint, nihil tibi ex  pacto debebo, quia non vicero."  <font size=2>15</FONT>  Tum iudices dubiosum hoc inexplicabileque esse, quod utrimque dicebatur, rati, ne sententia sua, utramcumque in partem dicta esset, ipsa  sese rescinderet, rem iniudicatam reliquerunt causamque in diem longissimam  distulerunt.  <font size=2>16</FONT>  Sic ab adulescente discipulo magister eloquentiae inclutus suo sibi argumento confutatus est et captionis versute excogitatae frustratus fuit. 
</p>

<p>
 <b><a name=11>XI.</a></B> <i>Biantis de re uxoria syllogismum non posse videri antistrephein. </I> <font size=2>1</FONT>  Existimant quidam etiam illud Biantis, viri sapientis ac nobilis, responsum consimile esse atque est Protagorion illud, de quo dixi modo,  antistrephon.  <font size=2>2</FONT>  Nam cum rogatus esset a quodam Bias, deberetne uxorem ducere, an vitam vivere caelibem: etoi, inquit kalen axeis e aischran; kai ei kalen, hexeis koinen, ei de aischran, hexeis poinen; hekateron de ou lepteon; ou gameteon ara.   <font size=2>3</FONT>  Sic autem hoc rursum convertunt: Ei men kalen axo, ouch hexo poinen; ei de aischran, ouch exo koinen; gameteon ara.   <font size=2>4</FONT>  Sed minime hoc esse videtur antistrephon, quoniam ex altero latere conversum frigidius est infirmiusque.  <font size=2>5</FONT>  Nam Bias proposuit non esse ducendam uxorem propter alterutrum incommodum, quod necessario patiendum erit ei, qui duxerit.   <font size=2>6</FONT>  Qui convertit autem, non ab eo se defendit incommodo, quod adest, sed carere se altero dicit, quod non adest.  <font size=2>7</FONT>  Satis est autem tuendae sententiae, quam Bias dixit, quod eum, qui duxit uxorem, pati necesse est ex duobus incommodis alterum, ut aut koinen  habeat aut poinen.   <font size=2>8</FONT>  Sed Favorinus noster, cum facta esset forte mentio syllogismi istius, quo Bias usus est, cuius prima protasis est: etoi kalen axeis e aischran,  non ratum id neque iustum diiunctivum esse ait, quoniam non necessum sit  alterum ex duobus, quae diiunguntur, verum esse, quod in proloquio  diiviictivo necessarium est.  <font size=2>9</FONT>  Eminentia enim quadam significari formarum turpes et pulcrae videntur.  <font size=2>10</FONT>  "Est autem" inquit "tertium quoque inter duo ista, quae diiunguntur, cuius rationem prospectumque Bias non habuit.  <font size=2>11</FONT>  Inter enim pulcherrimam feminam et deformissimam media forma quaedam est, quae et a nimiae pulcritudinis periculo et a summae deformitatis odio  vacat;  <font size=2>12</FONT>  qualis a Quinto Ennio in Melanippa perquam eleganti vocabulo "stata" dicitur, quae neque koine futura sit neque poine."  <font size=2>13</FONT>  Quam formam modicam et modestam Favorinus non mi hercule inscite appellabat "uxoriam".  <font size=2>14</FONT>  Ennius autem in ista, quam dixit, tragoedia eas fere feminas ait incolumi pudicitia esse, quae stata forma forent. 
</p>

<p>
 <b><a name=12>XII.</a></B> <i>De nominibus deorum populi Romani Diovis et Vediovis. </I> <font size=2>1</FONT>  In antiquis precationibus nomina haec deorum inesse animadvertimus: "Diovis" et "Vediovis";  <font size=2>2</FONT>  est autem etiam aedes Vediovis Romae inter arcem et Capitolium.  <font size=2>3</FONT>  Eorum nominum rationem esse hanc comperi:  <font size=2>4</FONT>  "Iovem" Latini veteres a "iuvando" appellavere eundemque alio vocabulo iuncto "patrem" dixerunt.  <font size=2>5</FONT>  Nam quod est elisis aut inmutatis quibusdam litteris "Iupiter", id plenum atque integrum est "Iovispater". Sic et "Neptunuspater" coniuncte  dictus est et "Saturnuspater" et "Ianuspater" et "Marspater" - hoc enim  est "Marspiter" - itemque Iovis "Diespiter" appellatus, id est diei et lucis pater.  <font size=2>6</FONT>  Idcircoque simili nomine Iovis "Diovis" dictus est et "Lucetius", quod nos die et luce quasi vita ipsa afficeret et iuvaret.  <font size=2>7</FONT>  "Lucetium" autem Iovem Cn. Naevius in libris belli Poenici appellat.  <font size=2>8</FONT>  Cum Iovem igitur et Diovem a iuvando nominassent, eum contra deum, qui non iuvandi potestatem, sed vim nocendi haberet - nam deos quosdam, ut  prodessent, celebrabant, quosdam, ut ne obessent, placabant -, "Vediovem"  appellaverunt dempta atque detracta iuvandi facultate.  <font size=2>9</FONT>  "Ve" enim particula, quae in aliis atque aliis vocabulis varia, tum per has duas litteras, tum "a" littera media inmissa dicitur, duplicem  significatum eundemque inter sese diversum capit.  <font size=2>10</FONT>  Nam et augendae rei et minuendae valet, sicuti aliae particulae plurimae; propter quod accidit, ut quaedam vocabula, quibus particula ista  praeponitur, ambigua sint et utroqueversum dicantur, veluti "vescum",  "vehemens" et "vegrande", de quibus alio in loco uberiore tractatu facto  admonuimus; "vesani" autem et "vecordes" ex una tantum parte dicti, quae  privativa est, quam Graeci kata steresin dicunt.  <font size=2>11</FONT>  Simulacrum igitur dei Vediovis, quod est in aede, de qua supra dixi, sagittas tenet, quae sunt videlicet partae ad nocendum.  <font size=2>12</FONT>  Quapropter eum deum plerumque Apollinem esse dixerunt; immolaturque ritu humano capra, eiusque animalis figmentum iuxta simulacrum stat.   <font size=2>13</FONT>  Propterea Vergilium quoque aiunt multae antiquitatis hominem sine ostentationis odio peritum numina laeva in georgicis deprecari  significantem vim quandam esse huiuscemodi deorum in laedendo magis quam in  iuvando potentem. Versus Vergilii sunt:<br> in tenui labor; at tenuis non gloria, si quem <br> numina laeva sinunt auditque vocatus Apollo.   <font size=2>14</FONT>  In istis autem diis, quos placari oportet, uti mala a nobis vel a frugibus natis amoliantur, Auruncus quoque habetur et Robigus. 
</p>

<p>
 <b><a name=13>XIII.</a></B> <i>De officiorum gradu atque ordine moribus populi Romani observato. </I> <font size=2>1</FONT>  Seniorum hominum et Romae nobilium atque in morum disciplinarumque veterum doctrina memoriaque praestantium disceptatio quaedam fuit praesente  et audiente me de gradu atque ordine officiorum. Cumque quaereretur, quibus  nos ea prioribus potioribusque facere oporteret, si necesse esset in opera  danda faciendoque officio alios aliis anteferre, non consentiebatur.  <font size=2>2</FONT>  Conveniebat autem facile constabatque ex moribus populi Romani primum iuxta parentes locum tenere pupillos debere fidei tutelaeque nostrae  creditos; secundum eos proximum locum clientes habere, qui sese itidem in  fidem patrociniumque nostrum dediderunt; tum in tertio loco esse hospites;  postea esse cognatos adfinesque.  <font size=2>3</FONT>  Huius moris observationisque multa sunt testimonia atque documenta in antiquitatibus perscripta, ex quibus unum hoc interim de clientibus  cognatisque, quod prae manibus est, ponemus.  <font size=2>4</FONT>  M. Cato in oratione, quam dixit apud censores in Lentulum, ita scripsit: "Quod maiores sanctius habuere defendi pupillos quam clientem non  fallere. Adversus cognatos pro cliente testatur, testimonium adversus  clientem nemo dicit. Patrem primum, postea patronum proximum nomen  habuere."  <font size=2>5</FONT>  Masurius autem Sabinus in libro iuris civilis tertio antiquiorem locum hospiti tribuit quam clienti. Verba ex eo libro haec sunt: "In officiis  apud maiores ita observatum est: primum tutelae, deinde hospiti, deinde  clienti, tum cognato, postea adfini. Aequa causa feminae viris potiores  habitae pupillarisque tutela muliebri praelata. Etiam adversus quem  adfuissent, eius filiis tutores relicti in eadem causa pupillo aderant."  <font size=2>6</FONT>  Firmum atque clarum isti rei testimonium perhibet auctoritas C. Caesaris pontificis maximi, qui in oratione quam pro Bithynis dixit, hoc  principio usus est: "Vel pro hospitio regis Nicomedis vel pro horum  necessitate, quorum res agitur, refugere hoc munus, M. Iunce, non potui.  Nam neque hominum morte memoria deleri debet, quin a proximis retineatur,  neque clientes sine summa infamia deseri possunt, quibus etiam a propinquis  nostris opem ferre instituimus." 
</p>

<p>
 <b><a name=14>XIV.</a></B> <i>Quod Apion, doctus homo, qui "Plistonices" appellatus est, vidisse se Romae  scripsit recognitionem inter sese mutuam ex vetere notitia hominis et  leonis. </I> <font size=2>1</FONT>  Apion, qui "Plistonices" appellatus est, litteris homo multis praeditus rerumque Graecarum plurima atque varia scientia fuit.  <font size=2>2</FONT>  Eius libri non incelebres feruntur, quibus omnium ferme, quae mirifica in Aegypto visuntur audiunturque, historia comprehenditur.  <font size=2>3</FONT>  Sed in his, quae vel audisse vel legisse sese dicit, fortassean vitio studioque ostentationis sit loquacior - est enim sane quam in praedicandis  doctrinis sui venditator -;  <font size=2>4</FONT>  hoc autem, quod in libro Aegyptiacorum quinto scripsit, neque audisse neque legisse, sed ipsum sese in urbe Roma vidisse oculis suis confirmat.  <font size=2>5</FONT>  "In circo maximo" inquit "venationis amplissimae pugna populo dabatur.  <font size=2>6</FONT>  Eius rei, Romae cum forte essem, spectator" inquit "fui.  <font size=2>7</FONT>  Multae ibi saevientes ferae, magnitudines bestiarum excellentes, omniumque invisitata aut forma erat aut ferocia.  <font size=2>8</FONT>  Sed praeter alia omnia leonum" inquit "immanitas admirationi fuit praeterque omnis ceteros unus.  <font size=2>9</FONT>  Is unus leo corporis impetu et vastitudine terrificoque fremitu et sonoro, toris comisque cervicum fluctuantibus animos oculosque omnium in  sese converterat.  <font size=2>10</FONT>  Introductus erat inter compluris ceteros ad pugnam bestiarum datus servus viri consularis ; ei servo Androclus nomen fuit.  <font size=2>11</FONT>  Hunc ille leo ubi vidit procul, repente" inquit "quasi admirans stetit ac deinde sensim atque placide tamquam noscitabundus ad hominem accedit.  <font size=2>12</FONT>  Tum caudam more atque ritu adulantium canum clementer et blande movet hominisque se corpori adiungit cruraque eius et manus prope iam exanimati  metu lingua leniter demulcet.  <font size=2>13</FONT>  Homo Androclus inter illa tam atrocis ferae blandimenta amissum animum recuperat, paulatim oculos ad contuendum leonem refert.  <font size=2>14</FONT>  Tum quasi mutua recognitione facta laetos" inquit "et gratulabundos videres hominem et leonem."  <font size=2>15</FONT>  Ea re prorsus tam admirabili maximos populi clamores excitatos dicit accersitumque a Caesare Androclum quaesitamque causam, cur illi  atrocissimus leo uni parsisset.  <font size=2>16</FONT>  Ibi Androclus rem mirificam narrat atque admirandam.  <font size=2>17</FONT>  "Cum provinciam" inquit "Africam proconsulari imperio meus dominus obtineret, ego ibi iniquis eius et cotidianis verberibus ad fugam sum  coactus et, ut mihi a domino, terrae illius praeside, tutiores latebrae  forent, in camporum et arenarum solitudines concessi ac, si defuisset  cibus, consilium fuit mortem aliquo pacto quaerere.  <font size=2>18</FONT>  Tum sole medio" inquit "rabido et flagranti specum quandam nanctus remotam latebrosamque in eam me penetro et recondo.  <font size=2>19</FONT>  Neque multo post ad eandem specum venit hic leo debili uno et cruento pede gemitus edens et murmura dolorem cruciatumque vulneris commiserantia."  Atque illic primo quidem conspectu advenientis leonis territum sibi et  pavefactum animum dixit.<br> ........<br>  <font size=2>21</FONT>  "Sed postquam introgressus" inquit "leo, uti re ipsa apparuit, in habitaculum illud suum, videt me procul delitescentem, mitis et mansues  accessit et sublatum pedem ostendere mihi et porrigere quasi opis petendae  gratia visus est.   <font size=2>22</FONT>  Ibi" inquit "ego stirpem ingentem vestigio pedis eius haerentem revelli conceptamque saniem volnere intimo expressi accuratiusque sine magna iam formidine siccavi penitus atque detersi cruorem.  <font size=2>23</FONT>  Illa tunc mea opera et medella levatus pede in manibus meis posito recubuit et quievit,  <font size=2>24</FONT>  atque ex eo die triennium totum ego et leo in eadem specu eodemque et victu viximus.  <font size=2>25</FONT>  Nam, quas venabatur feras, membra opimiora ad specum mihi subgerebat, quae ego ignis copiam non habens meridiano sole torrens edebam.  <font size=2>26</FONT>  Sed ubi me" inquit "vitae illius ferinae iam pertaesum est, leone in venatum profecto reliqui specum et viam ferme tridui permensus a militibus  visus adprehensusque sum et ad dominum ex Africa Romam deductus.  <font size=2>27</FONT>  Is me statim rei capitalis damnandum dandumque ad bestias curavit.  <font size=2>28</FONT>  Intellego autem" inquit "hunc quoque leonem me tunc separato captum gratiam mihi nunc beneficii et medicinae referre."  <font size=2>29</FONT>  Haec Apion dixisse Androclum tradit eaque omnia scripta circumlataque tabula populo declarata atque ideo cunctis petentibus dimissum Androclum et  poena solutum leonemque ei suffragiis populi donatum.  <font size=2>30</FONT>  "Postea" inquit "videbamus Androclum et leonem loro tenui revinctum urbe tota circum tabernas ire, donari aere Androclum, floribus spargi  leonem, omnes ubique obvios dicere: "Hic est leo hospes hominis, hic est  homo medicus leonis"." 
</p>

<p>
 <b><a name=15>XV.</a></B> <i>Corpusne sit vox an asomaton, varias esse philosophorum sententias. </I> <font size=2>1</FONT>  Vetus atque perpetua quaestio inter nobilissimos philosophorum agitata est, corpusne sit vox an incorporeum.  <font size=2>2</FONT>  Hoc enim vocabulum quidam finxerunt proinde quod Graece dicitur asomaton.  <font size=2>3</FONT>  Corpus autem est, quod aut efficiens est aut patiens; id Graece definitur: to etoi poioun e paschon.  <font size=2>4</FONT>  Quam definitionem significare volens Lucretius poeta ita scripsit: tangere enim aut tangi nisi corpus nulla potest res.   <font size=2>5</FONT>  Alio quoque modo corpus esse Graeci dicunt to triche diastaton.  <font size=2>6</FONT>  Sed vocem Stoici corpus esse contendunt eamque esse dicunt ictum aera;  <font size=2>7</FONT>  Plato autem non esse vocem corpus putat: "non enim percussus" inquit "aer, sed plaga ipsa atque percussio, id vox est".  <font size=2>8</FONT>  Democritus ac deinde Epicurus ex individuis corporibus vocem constare dicunt eamque, ut ipsis eorum verbis utar, rheuma atomon appellant.  <font size=2>9</FONT>  Hos aliosque talis argutae delectabilisque desidiae aculeos cum audiremus vel lectitaremus neque in his scrupulis aut emolumentum aliquod  solidum ad rationem vitae pertinens aut finem ullum quaerendi videremus,  Ennianum Neoptolemum probabamus, qui profecto ita ait:<br> philosophandum est paucis; nam omnino haud placet.  
</p>

<p>
 <b><a name=16>XVI.</a></B> <i>De vi oculorum deque videndi rationibus. </I> <font size=2>1</FONT>  De videndi ratione deque cernendi natura diversas esse opiniones philosophorum animadvertimus.  <font size=2>2</FONT>  Stoici causas esse videndi dicunt radiorum ex oculis in ea, quae videri queunt, emissionem aerisque simul intentionem.  <font size=2>3</FONT>  Epicurus afluere semper ex omnibus corporibus simulacra quaedam corporum ipsorum eaque sese in oculos inferre atque ita fieri sensum  videndi putat.  <font size=2>4</FONT>  Plato existimat genus quoddam ignis lucisque de oculis exire idque coniunctum continuatumque vel cum luce solis vel cum alterius ignis lumine  sua vi et externa nixum efficere, ut, quaecumque offenderit  inlustraveritque, cernamus.  <font size=2>5</FONT>  Sed hic aeque non diutius muginandum, eiusdemque illius Enniani Neoptolemi, de quo supra scripsimus, consilio utendum est, qui degustandum  ex philosophia censet, non in eam ingurgitandum. 
</p>

<p>
 <b><a name=17>XVII.</a></B> <i>Quam ob causam dies primi post Kalendas, Nonas, Idus atri habeantur; et cur diem quoque quartum ante Kalendas vel Nonas vel Idus quasi religiosum  plerique vitent. </I> <font size=2>1</FONT>  Verrius Flaccus in quarto de verborum significatu dies, qui sunt postridie kalendas, Nonas, Idus, quos vulgus imperite "nefastos" dicit,  propter hanc causam dictos habitosque "atros" esse scribit.  <font size=2>2</FONT>  "Vrbe" inquit "a Gallis Senonibus recuperata L. Atilius in senatu verba fecit Q. Sulpicium tribunum militum ad Alliam adversus Gallos pugnaturum  rem divinam dimicandi gratia postridie Idus fecisse; tum exercitum populi  Romani occidione occisum et post diem tertium eius diei urbem praeter  Capitolium captam esse; compluresque alii senatores recordari sese  dixerunt, quotiens belli gerendi gratia res divina postridie Kalendas,  Nonas, Idus a magistratu populi Romani facta esset, eius belli proximo  deinceps proelio rem publicam male gestam esse. Tum senatus eam rem ad  pontifices reiecit, ut ipsi, quod videretur, statuerent. Pontifices  decreverunt nullum his diebus sacrificium recte futurum."  <font size=2>3</FONT>  Ante diem quoque quartum kalendas vel Nonas vel Idus tamquam inominalem diem plerique vitant.  <font size=2>4</FONT>  Eius observationis an religio ulla sit tradita, quaeri solet.  <font size=2>5</FONT>  Nihil nos super ea re scriptum invenimus, nisi quod Q. Claudius annalium quinto cladem illam pugnae Cannensis vastissimam factam dicit ante diem  quartum Nonas Sextiles.  
</p>

<p>
 <b><a name=18>XVIII.</a></B> <i>An quid et quantum differat historia ab annalibus; superque ea re verba  posita ex libro rerum gestarum Sempronii Asellionis primo. </I> <font size=2>1</FONT>  "Historiam" ab "annalibus" quidam differre eo putant, quod, cum utrumque sit rerum gestarum narratio, earum tamen proprie rerum sit "historia",  quibus rebus gerendis interfuerit is, qui narret;   <font size=2>2</FONT>  eamque esse opinionem quorundam Verrius Flaccus refert in libro de significatu verborum quarto. Ac se quidem dubitare super ea re dicit, posse  autem videri putat nonnihil esse rationis in ea opinione, quod historia  Graece significet rerum cognitionem praesentium.   <font size=2>3</FONT>  Sed nos audire soliti sumus annales omnino id esse,  <font size=2>4</FONT>  quod historiae sint, historias non omnino esse id, quod annales sint:  <font size=2>5</FONT>  sicuti, quod est homo, id necessario animal est; quod est animal, non id necesse est hominem esse.   <font size=2>6</FONT>  Ita "historias" quidem esse aiunt rerum gestarum vel expositionem vel demonstrationem vel quo alio nomine id dicendum est, "annales" vero esse,  cum res gestae plurium annorum observato cuiusque anni ordine deinceps  componuntur.   <font size=2>7</FONT>  Cum vero non per annos, sed per dies singulos res gestae scribuntur, ea historia Graeco vocabulo ephemeris dicitur, cuius Latinum  interpretamentum scriptum est in libro Semproni Asellionis primo, ex quo  libro plura verba ascripsimus, ut simul, ibidem quid ipse inter res gestas  et annales esse dixerit, ostenderemus.  <font size=2>8</FONT>  "Verum inter eos", inquit "qui annales relinquere voluissent, et eos, qui res gestas a Romanis perscribere conati essent, omnium rerum hoc  interfuit. Annales libri tantummodo, quod factum quoque anno gestum sit, ea  demonstrabant, id est quasi qui diarium scribunt, quam Graeci ephemerida  vocant. Nobis non modo satis esse video, quod factum esset, id pronuntiare,  sed etiam, quo consilio quaque ratione gesta essent, demonstrare."  <font size=2>9</FONT>  Paulo post idem Asellio in eodem libro: "Nam neque alacriores" inquit "ad rempublicam defendundam neque segniores ad rem perperam faciundam  annales libri commovere quicquam possunt. Scribere autem, bellum initum quo  consule et quo confectum sit et quis triumphans introierit, et eo libro,  quae in bello gesta sint, non praedicare autem interea quid senatus  decreverit aut quae lex rogatiove lata sit, neque quibus consiliis ea gesta  sint, iterare: id fabulas pueris est narrare, non historias scribere." 
</p>

<p>
 <b><a name=19>XIX.</a></B> <i>Quid sit adoptatio, quid item sit adrogatio, quantumque haec inter se differant; verbaque eius quae qualiaque sint, qui in liberis adrogandis  super ea re populum rogat. </I> <font size=2>1</FONT>  Cum in alienam familiam inque liberorum locum extranei sumuntur, aut per praetorem fit aut per populum.   <font size=2>2</FONT>  Quod per praetorem fit, "adoptatio" dicitur, quod per populum, "arrogatio".  <font size=2>3</FONT>  Adoptantur autem, cum a parente, in cuius potestate sunt, tertia mancipatione in iure ceduntur atque ab eo, qui adoptat, apud eum, apud quem  legis actio est, vindicantur;   <font size=2>4</FONT>  adrogantur hi, qui, cum sui iuris sunt, in alienam sese potestatem tradunt eiusque rei ipsi auctores fiunt.  <font size=2>5</FONT>  Sed adrogationes non temere nec inexplorate committuntur;  <font size=2>6</FONT>  nam comitia arbitris pontificibus praebentur, quae "curiata" appellantur, aetasque eius, qui adrogare vult, an liberis potius gignundis  idonea sit, bonaque eius, qui adrogatur, ne insidiose adpetita sint,  consideratur, iusque iurandum a Q. Mucio pontifice maximo conceptum  dicitur, quod in adrogando iuraretur.  <font size=2>7</FONT>  Sed adrogari non potest, nisi iam vesticeps.  <font size=2>8</FONT>  "Adrogatio" autem dicta, quia genus hoc in alienam familiam transitus per populi rogationem fit.   <font size=2>9</FONT>  Eius rogationis verba haec sunt: "Velitis, iubeatis, uti L. Valerius L. Titio tam iure legeque filius siet, quam si ex eo patre matreque familias  eius natus esset, utique ei vitae necisque in eum potestas siet, uti patri  endo filio est. Haec ita, uti dixi, ita vos, Quirites, rogo."  <font size=2>10</FONT>  Neque pupillus autem neque mulier, quae in parentis potestate non est, adrogari possunt: quoniam et cum feminis nulla comitiorum communio est et  tutoribus in pupillos tantam esse auctoritatem potestatemque fas non est,  ut caput liberum fidei suae commissum alienae dicioni subiciant.  <font size=2>11</FONT>  Libertinos vero ab ingenuis adoptari quidem iure posse Masurius Sabinus scripsit.  <font size=2>12</FONT>  Sed id neque permitti dicit neque permittendum esse umquam putat, ut homines libertini ordinis per adoptiones in iura ingenuorum invadant.  <font size=2>13</FONT>  "Alioquin", inquit "si iuris ista antiquitas servetur, etiam servus a domino per praetorem dari in adoptionem potest."  <font size=2>14</FONT>  Idque ait plerosque iuris veteris auctores posse fieri scripsisse.  <font size=2>15</FONT>  Animadvertimus in oratione P. Scipionis, quam censor habuit ad populum de moribus, inter ea, quae reprehendebat, quod contra maiorum instituta  fierent, id etiam eum culpavisse, quod filius adoptivos patri adoptatori  inter praemia patrum prodesset.  <font size=2>16</FONT>  Verba ex ea oratione haec sunt: "In alia tribu patrem, in alia filium suffragium ferre, filium adoptivum tam procedere, quam si se natum habeat; absentis censeri iubere, ut ad censum nemini necessus sit venire." 
</p>

<p>
 <b><a name=20>XX.</a></B> <i>Quod vocabulum Latinum soloecismo fecerit Capito Sinnius, quid autem id  ipsum appellaverint veteres Latini; quibusque verbis soloecismum definierit  idem Capito Sinnius. </I> <font size=2>1</FONT>  "Soloecismus" Latino vocabulo a Sinnio Capitone eiusdemque aetatis aliis "inparilitas" appellatus vetustioribus Latinis "stribiligo" dicebatur a  versura videlicet et pravitate tortuosae orationis tamquam "strobiligo"  quaedam.  <font size=2>2</FONT>  Quod vitium Sinnius Capito in litteris, quas ad Clodium Tuscum dedit, hisce verbis definit: ""Soloecismus" est" inquit "impar atque inconveniens  compositura partium orationis."  <font size=2>3</FONT>  Cum Graecum autem vocabulum sit "soloecismus", an Attici homines, qui elegantius locuti sunt, usi eo sint, quaeri solet.   <font size=2>4</FONT>  Sed nos neque "soloecismum" neque "barbarismum" apud Graecorum idoneos adhuc invenimus;   <font size=2>5</FONT>  nam sicut barbaron, ita soloikon dixerunt.  <font size=2>6</FONT>  Nostri quoque antiquiores "soloecum" facile, "soloecismum" haut scio an umquam dixerunt.   <font size=2>7</FONT>  Quod si ita est, neque in Graeca neque in Latina lingua "soloecismus" probe dicitur.  
</p>

<p>
 <b><a name=21>XXI.</a></B> <i>"Pluria" qui dicat et "compluria" et "compluriens", non barbare dicere, sed  Latine. </I> <font size=2>1</FONT>  "Pluria" forte quis dixit sermocinans vir adprime doctus, meus amicus, non hercle studio se ferens ostentandi neque quo "plura" non dicendum  putaret.  <font size=2>2</FONT>  Est enim doctrina homo seria et ad vitae officia devincta ac nihil de verbis laborante.  <font size=2>3</FONT>  Sed, opinor, assidua veterum scriptorum tractatione inoleverat linguae illius vox, quam in libris saepe offenderat.   <font size=2>4</FONT>  Aderat, cum ille hoc dicit, reprehensor audaculus verborum, qui perpauca eademque a volgo protrita legerat habebatque nonnullas disciplinae  grammaticae inauditiunculas partim rudes inchoatasque partim non probas  easque quasi pulverem ob oculos, cum adortus quemque fuerat, adspergebat.   <font size=2>5</FONT>  Sicut tunc amico nostro: "barbare" inquit "dixisti "pluria"; nam neque rationem verbum hoc neque auctoritates habet."  <font size=2>6</FONT>  Ibi ille amicus ridens: "amabo te," inquit "vir bone, quia nunc mihi a magis seriis rebus otium est, velim doceas nos, cur "pluria" sive  "compluria" - nihil enim differt - non Latine, sed barbare dixerint M.  Cato, Q. Claudius, Valerius Antias, L. Aelius, P. Nigidius, M. Varro, quos  subscriptores approbatoresque huius verbi habemus praeter poetarum  oratorumque veterum multam copiam."  <font size=2>7</FONT>  Atque ille nimis arroganter: "tibi" inquit "habeas auctoritates istas ex Faunorum et Aboriginum saeculo repetitas atque huic rationi respondeas.   <font size=2>8</FONT>  Nullum enim vocabulum neutrum comparativum numero plurativo recto casu ante extremum "a" habet "i" litteram, sicuti "meliora, maiora,  graviora." Proinde igitur "plura", non "pluria" dici convenit, ne contra  formam perpetuam in comparativo "i" littera sit ante extremum "a"."  <font size=2>9</FONT>  Tum ille amicus noster, cum hominem confidentem pluribus verbis non dignum existimaret: "Sinni" inquit "Capitonis, doctissimi veri, epistulae  sunt uno in libro multae positae, opinor, in templo Pacis.  <font size=2>10</FONT>  Prima epistula scripta est ad Pacuvium Labeonem, cui titulus praescriptus est pluria, non plura dici debere.  <font size=2>11</FONT>  In ea epistula rationes grammaticas posuit, per quas docet "pluria" Latinum esse, "plura" barbarum.   <font size=2>12</FONT>  Ad Capitonem igitur te dimittimus.  <font size=2>13</FONT>  Ex eo id quoque simul disces, si modo assequi poteris, quod in ea epistula scriptum est, "pluria" sive "plura" absolutum esse et simplex,  non, ut tibi videtur, comparativum."  <font size=2>14</FONT>  Huius opinionis Sinnianae id quoque adiumentum est, quod, "complures" cum dicimus, non comparative dicimus.   <font size=2>15</FONT>  Ab eo autem, quod est "compluria", adverbium est factum "compluriens".  <font size=2>16</FONT>  Id quoniam minus usitatum est, versum Plauti subscripsi ex comoedia? quae Persa inscribitur: <br> quid metuis? - metuo hercle vero; sensi ego compluriens.   <font size=2>17</FONT>  Item M. Cato in IV. originum eodem in loco ter hoc verbum posuit: "Compluriens eorum milites mercennarii inter se multi alteri alteros in  castris occidere, compluriens multi simul ad hostis transfugere,  compluriens in imperatorem impetum facere."
</p>

<div class="footer">
	<p>
		<a href="/gellius.html">Gellius</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY>
</HTML>