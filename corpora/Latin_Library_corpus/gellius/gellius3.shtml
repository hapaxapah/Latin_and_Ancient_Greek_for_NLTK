<html>
	<head>
		<title>
			Auli Gellii Noctes Atticae: Liber III
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>AVLI GELLI NOCTES ATTICAE: LIBER  III
</p>

<p class=smallborder></P>

<p class=margin><a href=#1>1</A> <a href=#2>2</A> <a href=#3>3</A> <a href=#4>4</A> <a href=#5>5</A>  <a href=#6>6</A> <a href=#7>7</A> <a href=#8>8</A> <a href=#9>9</A> <a href=#10>10</A>  <a href=#11>11</A> <a href=#12>12</A> <a href=#13>13</A> <a href=#14>14</A> <a href=#15>15</A>  <a href=#16>16</A> <a href=#17>17</A> <a href=#18>18</A> <a href=#19>19</A>
</P>
<p class=smallborder></P>
<p>
<b><a name=1>I.</B></A> <i>Quaesitum atque tractatum, quam ob causam Sallustius avaritiam dixerit non animum modo virilem, sed corpus quoque ipsum effeminare. </I> <font size=2>1</FONT> Hieme iam decedente apud balneas Titias in area subcalido sole cum Favorino philosopho ambulabamus, atque ibi inter ambulandum legebatur  Catilina Sallustii, quem in manu amici conspectum legi iusserat. <font size=2>2</FONT>  Cumque haec verba ex eo libro lecta essent: "Avaritia pecuniae studium habet, quam nemo sapiens concupivit; ea quasi venenis malis inbuta corpus  animumque virilem effeminat, semper infinita et insatiabilis est, neque  copia neque inopia minuitur", tum Favorinus me aspiciens "quo" inquit  "pacto corpus hominis avaritia effeminat? <font size=2>3</FONT>  quid enim istuc sit, quod animum virilem ab ea effeminari dixit, videor ferme assequi; set quonam modo corpus quoque hominis effeminet,  nondum reperio." <font size=2>4</FONT>  "Et ego" inquam "longe iamdiu in eo ipse quaerendo fui ac, nisi tu occupasses, ultro te hoc rogassem." <font size=2>5</FONT>  Vix ego haec dixeram cunctabundus, atque inibi quispiam de sectatoribus Favorini, qui videbatur esse in litteris veterator, "Valerium" inquit  "Probum audivi hoc dicere: usum esse Sallustium circumlocutione quadam  poetica et, cum dicere vellet hominem avaritia corrumpi, corpus et animum  dixisse, quae duae res hominem demonstrarent; namque homo ex animo et  corpore est." <font size=2>6</FONT>  "Numquam," inquit Favorinus "quod equidem scio, tam inportuna tamque audaci argutia fuit noster Probus, ut Sallustium, vel subtilissimum  brevitatis artificem, periphrasis poetarum facere diceret."  <font size=2>7</FONT>  Erat tum nobiscum in eodem ambulacro homo quispiam sane doctus. <font size=2>8</FONT>  Is quoque a Favorino rogatus, ecquid haberet super ea re dicere, huiuscemodi verbis usus est: <font size=2>9</FONT>  "Quorum" inquit "avaritia mentem tenuit et corrupit quique sese quaerundae undique pecuniae dediderunt, eos plerosque tali genere vitae  occupatos videmus, ut sicuti alia in his omnia prae pecunia, ita labor  quoque virilis exercendique corporis studium relictui sit. <font size=2>10</FONT>  Negotiis enim se plerumque umbraticis et sellulariis quaestibus intentos habent, in quibus omnis eorum vigor animi corporisque elanguescit et, quod Sallustius ait, "effeminatur"." <font size=2>11</FONT>  Tum Favorinus legi denuo verba eadem Sallustii iubet atque, ubi lecta sunt, "quid igitur" inquit "dicimus, quod multos videre est pecuniae  cupidos et eosdem tamen corpore esse vegeto ac valenti?" <font size=2>12</FONT>  Tum ille ita respondit non hercle inscite. "Quisquis" inquit "est pecuniae cupiens et corpore tamen est bene habito ac strenuo, aliarum  quoque rerum vel studio vel exercitio eum teneri necessum est atque in sese  colendo non aeque esse parcum. <font size=2>13</FONT>  Nam si avaritia sola summa omnes hominis partes affectionesque occupet et si ad incuriam usque corporis grassetur, ut per illam unam neque  virtutis neque virium neque corporis neque animi cura adsit, tum denique id  vere dici potest effeminando esse et animo et corpori, qui neque sese neque  aliud curent, nisi pecuniam." <font size=2>14</FONT>  Tum Favorinus: "aut hoc," inquit "quod dixisti, probabile est, aut Sallustius odio avaritiae plus, quam oportuit, eam criminatus est." 
</p>

<p>
<b><a name=2>II.</B></A> <i>Quemnam esse natalem diem M. Varro dicat, qui ante noctis horam sextam  postve eam nati sunt; atque de temporibus terminisque dierum, qui civiles  nominantur et usquequaque gentium varie observantur; et praeterea quid Q.  Mucius scripserit super ea muliere, quae a marito non iure se usurpavisset,  quod rationem civilis anni non habuerit. </I> <font size=2>1</font>  Quaeri solitum est, qui noctis hora tertia quartave sive qua alia nati sunt, uter dies natalis haberi appellarique debeat, isne, quem nox ea  consecuta est, an qui dies noctem consecutus est. <font size=2>2</FONT>  M. Varro in libro rerum humanarum, quem de diebus scripsit: "homines", inquit "qui inde a media nocte ad proximam mediam noctem in his horis  viginti quattuor nati sunt, uno die nati dicuntur."  <font size=2>3</FONT>  Quibus verbis ita videtur dierum observationem divisisse, ut qui post solem occasum ante mediam noctem natus sit, is ei dies natalis sit, a quo  die ea nox coeperit; contra vero, qui in sex noctis horis posterioribus  nascatur, eo die videri natum, qui post eam noctem diluxerit. <font size=2>4</FONT>  Athenienses autem aliter observare idem Varro in eodem libro scripsit eosque a sole occaso ad solem iterum occidentem omne id medium tempus unum  diem esse dicere. <font size=2>5</FONT>  Babylonios porro aliter; a sole enim exorto ad exortum eiusdem incipientem totum id spatium unius diei nomine appellare; <font size=2>6</FONT>  multos vero in terra Vmbria unum et eundem diem esse dicere a meridie ad insequentem meridiem; "quod quidem" inquit "nimis absurdum est. Nam qui  Kalendis hora sexta apud Vmbros natus est, dies eius natalis videri debebit  et Kalendarum dimidiarum et qui est post Kalendas dies ante horam eius diei  sextam." <font size=2>7</FONT>  Populum autem Romanum ita, uti Varro dixit, dies singulos adnumerare a media nocte ad mediam proximam multis argumentis ostenditur. <font size=2>8</FONT>  Sacra sunt Romana partim diurna, alia nocturna; sed ea, quae inter noctem fiunt, diebus addicuntur, non noctibus; <font size=2>9</FONT>  quae igitur sex posterioribus noctis horis fiunt, eo die fieri dicuntur, qui proximus eam noctem inlucescit. <font size=2>10</FONT>  Ad hoc ritus quoque et mos auspicandi eandem esse observationem docet: nam magistratus, quando uno die eis auspicandum est et id, super quo  auspicaverunt, agendum, post mediam noctem auspicantur et post meridialem  solem agunt, auspicatique esse et egisse eodem die dicuntur. <font size=2>11</FONT>  Praeterea tribuni plebei, quos nullum diem abesse Roma licet, cum post mediam noctem proficiscuntur et post primam facem ante mediam sequentem  revertuntur, non videntur afuisse unum diem, quoniam ante horam noctis  sextam regressi parte aliqua illius in urbe Roma sunt. <font size=2>12</FONT>  Q. quoque Mucium iureconsultum dicere solitum legi non esse usurpatam mulierem, quae, cum Kalendis Ianuariis apud virum matrimonii  causa esse coepisset, ante diem IV. <font size=2>13</FONT>  kalendas Ianuarias sequentes usurpatum isset: non enim posse impleri trinoctium, quod abesse a viro usurpandi causa ex duodecim tabulis deberet,  quoniam tertiae noctis posteriores sex horae alterius anni essent, qui  inciperet ex Kalendis. <font size=2>14</FONT>  Ista autem omnia de dierum temporibus et finibus ad observationem disciplinamque iuris antiqui pertinentia cum in libris veterum inveniremus,  non dubitabamus, quin Vergilius quoque id ipsum ostenderit, non exposite  atque aperte, sed, ut hominem decuit poeticas res agentem, recondita et  quasi operta veteris ritus significatione: <font size=2>15</FONT>  "torquet" inquit "medios nox umida cursus, et me saevus equis oriens afflavit anhelis." <font size=2>16</FONT>  His enim versibus oblique, sicuti dixi, admonere voluit diem, quem Romani "civilem" appellaverunt, a sexta noctis hora oriri. 
</p>

<p>
<b><a name=3>III.</B></A> <i>De noscendis explorandisque Plauti comoediis, quoniam promisce verae atque  falsae nomine eius inscriptae feruntur; atque inibi, quod Plautus et Naevius in carcere fabulas scriptitarint. </I><font size=2>1</FONT>  Verum esse comperior, quod quosdam bene litteratos homines dicere audivi, qui plerasque Plauti comoedias curiose atque contente lectitarunt,  non indicibus Aelii nec Sedigiti nec Claudii nec Aurelii nec Accii nec  Manilii super his fabulis, quae dicuntur "ambiguae", crediturum, sed ipsi  Plauto moribusque ingeni atque linguae eius. <font size=2>2</FONT>  Hac enim iudicii norma Varronem quoque usum videmus. <font size=2>3</FONT>  Nam praeter illas unam et viginti, quae "Varronianae" vocantur, quas idcirco a ceteris segregavit, quoniam dubiosae non erant, set consensu  omnium Plauti esse censebantur, quasdam item alias probavit adductus filo  atque facetia sermonis Plauto congruentis easque iam nominibus aliorum  occupatas Plauto vindicavit, sicuti istam, quam nuperrime legebamus, cui  est nomen Boeotia. <font size=2>4</FONT>  Nam cum in illis una et viginti non sit et esse Aquili dicatur, nihil tamen Varro dubitavit, quin Plauti foret, neque alius quisquam non  infrequens Plauti lector dubitaverit, si vel hos solos ex ea fabula versus  cognoverit, qui quoniam sunt, ut de illius Plauti more dicam,  Plautinissimi, propterea et meminimus eos et ascripsimus. <font size=2>5</FONT>  Parasitus ibi esuriens haec dicit: <br>ut illum di perdant, primus qui horas repperit, <br>quique adeo primus statuit hic solarium! <br>qui mihi conminuit misero articulatim diem. <br>Nam me puero venter erat solarium <br>multo omnium istorum optimum et verissimum: <br>ubi is te monebat, esses, nisi cum nihil erat. <br>Nunc etiam quod est, non estur, nisi soli libet; <br>itaque adeo iam oppletum oppidum est solariis, <br>maior pars populi aridi reptant fame. <font size=2>6</FONT>  Favorinus quoque noster, cum Nervulariam Plauti legerem, quae inter incertas habita est, et audisset ex ea comoedia versum hunc: scrattae, scrupedae, strittivillae sordidae,  delectatus faceta verborum antiquitate meretricum vitia atque deformitates  significantium: "vel unus hercle" inquit "hic versus Plauti esse hanc  fabulam satis potest fidei fecisse". <font size=2>7</FONT>  Nos quoque ipsi nuperrime, cum legeremus Fretum - nomen est id comoediae, quam Plauti esse quidam non putant -, haut quicquam dubitavimus,  quin ea Plauti foret, et omnium quidem maxime genuina. <font size=2>8</FONT>  Ex qua duo hos versus exscripsimus, ut historiam quaereremus oraculi Arretini:  nunc illud est, quod "responsum Arreti" ludis magnis dicitur: peribo, si non fecero, si faxo, vapulabo.  <font size=2>9</FONT>  M. tamen Varro in libro de comoediis Plautinis primo Accii verba haec ponit: "Nam nec Geminei lenones nec Condalium nec Anus Plauti nec Bis  compressa nec Boeotia unquam fuit neque adeo Agroecus neque Commorientes  Macci Titi." <font size=2>10</FONT>  In eodem libro Varronis id quoque scriptum et Plautium fuisse quempiam poetam comoediarum. Quoniam fabulae illae" "Plauti" inscriptae forent,  acceptas esse quasi Plautinas, cum essent non a Plauto Plautinae, sed a  Plautio Plautianae. <font size=2>11</FONT>  Feruntur autem sub Plauti nomine comoediae circiter centum atque triginta; <font size=2>12</FONT>  sed homo eruditissimus L. Aelius quinque et viginti eius esse solas existimavit. <font size=2>13</FONT>  Neque tamen dubium est, quin istaec, quae scriptae a Plauto non videntur et nomini eius addicuntur, veterum poetarum fuerint et ab eo  retractatae, expolitae sint ac propterea resipiant stilum Plautinum. <font size=2>14</FONT>  Sed enim Saturionem et Addictum et tertiam quandam, cuius nunc mihi nomen non subpetit, in pistrino eum scripsisse Varro et plerique alii  memoriae tradiderunt, cum pecunia omni, quam in operis artificum  scaenicorum pepererat, in mercatibus perdita inops Romam redisset et ob  quaerendum victum ad circumagendas molas, quae "trusatiles" appellantur,  operam pistori locasset.  <font size=2>15</FONT>  Sicuti de Naevio quoque accepimus fabulas eum in carcere duas scripsisse, Hariolum et Leontem, cum ob assiduam maledicentiam et probra in  principes civitatis de Graecorum poetarum more dicta in vincula Romae a  triumviris coniectus esset. Vnde post a tribunis plebis exemptus est, cum  in his, quas supra dixi, fabulis delicta sua et petulantias dictorum,  quibus multos ante laeserat, diluisset.  
</p>

<p>
<b><a name=4>IV.</B></A> <i>Quod P. Africano et aliis tunc viris nobilibus ante aetatem senectam barbam  et genas radere mos patrius fuit. </I> <font size=2>1</font>  In libris, quos de vita P. Scipionis Africani compositos legimus, scriptum esse animadvertimus P. Scipioni, Pauli filio, postquam de Poenis  triumphaverat censorque fuerat, diem dictum esse ad populum a Claudio  Asello tribuno plebis, cui equum in censura ademerat, eumque, cum esset reus, neque barbam desisse radi neque non candida veste uti neque fuisse  cultu solito reorum. <font size=2>2</FONT>  Sed cum in eo tempore Scipionem minorem quadraginta annorum fuisse constaret, quod de barba rasa ita scriptum esset, mirabamur. <font size=2>3</FONT>  Comperimus autem ceteros quoque in isdem temporibus nobiles viros barbam in eiusmodi aetate rasitavisse, idcircoque plerasque imagines  veterum, non admodum senum, sed in medio aetatis, ita factas videmus.  
</p>

<p>
<b><a name=5>V.</B></A> <i>Deliciarum vitium et mollities oculorum et corporis ab Arcesila philosopho cuidam obprobrata acerbe simul et festiviter. </I> <font size=2>1</font>  Plutarchus refert Arcesilaum philosophum vehementi verbo usum esse de quodam nimis delicato divite, qui incorruptus tamen et a stupro integer  dicebatur. <font size=2>2</FONT>  Nam cum vocem eius infractam capillumque arte compositum et oculos ludibundos atque inlecebrae voluptatisque plenos videret : "nihil  interest," inquit "quibus membris cinaedi sitis, posterioribus an  prioribus". 
</p>

<p>
<b><a name=6>VI.</B></A> <i>De vi atque natura palmae arboris, quod lignum ex ea ponderibus positis renitatur. </I> <font size=2>1</font>  Per hercle rem mirandam Aristoteles in septimo problematorum et Plutarchus in octavo symposiacorum dicit. <font size=2>2</FONT>  "Si super palmae" inquiunt "arboris lignum magna pondera inponas ac tam graviter urgeas oneresque, ut magnitudo oneris sustineri non queat, non  deorsum palma cedit nec intra flectitur, sed adversus pondus resurgit et  sursum nititur recurvaturque";  <font size=2>3</FONT>  "propterea" inquit Plutarchus "in certaminibus palmam signum esse placuit victoriae, quoniam ingenium ligni eiusmodi est, ut urgentibus  opprimentibusque non cedat." 
</p>

<p>
<b><a name=7>VII.</B></A> <i>Historia ex annalibus sumpta de Q. Caedicio tribuno militum; verbaque ex  originibus M. Catonis apposita, quibus Caedici virtutem cum Spartano  Leonida aequiperat. </I> <font size=2>1</font>  Pulcrum, dii boni, facinus Graecarumque facundiarum magniloquentia condignum M. Cato libris originum de Q. Caedicio tribuno militum scriptum  reliquit.  <font size=2>2</FONT>  Id profecto est ad hanc ferme sententiam: <font size=2>3</FONT>  Imperator Poenus in terra Sicilia bello Carthaginiensi primo obviam Romano exercitu progreditur, colles locosque idoneos prior occupat. <font size=2>4</FONT>  Milites Romani, uti res nata est, in locum insinuant fraudi et perniciei obnoxium. <font size=2>5</FONT>  Tribunus ad consulem venit, ostendit exitium de loci importunitate et hostium circumstantia maturum. <font size=2>6</FONT>  "Censeo," inquit "si rem servare vis, faciundum, ut quadringentos aliquos milites ad verrucam illam" - sic enim Cato locum editum asperumque  appellat - "ire iubeas, eamque uti occupent, imperes horterisque; hostes  profecto ubi id viderint, fortissimus quisque et promptissimus ad  occursandum pugnandumque in eos praevertentur unoque illo negotio sese  alligabunt, atque illi omnes quadringenti procul dubio obtruncabuntur. <font size=2>7</FONT>  Tunc interea occupatis in ea caede hostibus tempus exercitus ex hoc loco educendi habebis. <font size=2>8</FONT>  Alia nisi haec salutis via nulla est." Consul tribuno respondit consilium quidem istud aeque providens sibi viderier; "sed istos" inquit  "milites quadringentos ad eum locum in hostium cuneos quisnam erit, qui  ducat?" <font size=2>9</FONT>  "Si alium" inquit tribunus "neminem reperis, me licet ad hoc periculum utare; ego hanc tibi et reipublicae animam do." <font size=2>10</FONT>  Consul tribuno gratias laudesque agit. <font size=2>11</FONT>  Tribunus et quadringenti ad moriendum proficiscuntur. <font size=2>12</FONT>  Hostes eorum audaciam demirantur; quorsum ire pergant, in exspectando sunt. <font size=2>13</FONT>  Sed ubi apparuit ad eam verrucam occupandam iter intendere, mittit adversum illos imperator Carthaginiensis peditatum equitatumque, quos in  exercitu viros habuit strenuissimos. <font size=2>14</FONT>  Romani milites circumveniuntur, circumventi repugnant; fit proelium diu anceps. <font size=2>15</FONT>  Tandem superat multitudo. <font size=2>16</FONT>  Quadringenti omnes cum uno perfossi gladiis aut missilibus operti cadunt.  <font size=2>17</FONT>  Consul interim, dum ibi pugnatur, se in locos tutos atque editos subducit.  <font size=2>18</FONT>  Sed quod illi tribuno, duci militum quadringentorum, divinitus in eo proelio usu venit, non iam nostris, sed ipsius Catonis verbis subiecimus:  <font size=2>19</FONT>  "Dii inmortales tribuno militum fortunam ex virtute eius dedere. Nam ita evenit: cum saucius multifariam ibi factus esset, tamen volnus capiti  nullum evenit, eumque inter mortuos defetigatum volneribus atque, quod  sanguen eius defluxerat, cognovere. Eum sustulere, isque convaluit,  saepeque postilla operam reipublicae fortem atque strenuam perhibuit  illoque facto, quod illos milites subduxit, exercitum ceterum servavit. Sed  idem benefactum quo in loco ponas, nimium interest. Leonides Laco, qui  simile apud Thermopylas fecit, propter eius virtutes omnis Graecia gloriam  atque gratiam praecipuam claritudinis inclitissimae decoravere monumentis:  signis, statuis, elogiis, historiis aliisque rebus gratissimum id eius  factum habuere; at tribuno militum parva laus pro factis relicta, qui idem  fecerat atque rem servaverat." <font size=2>20</FONT>  Hanc Q. Caedici tribuni virtutem M. Cato tali suo testimonio decoravit. <font size=2>21</FONT>  Claudius autem Quadrigarius annali tertio non Caedicio nomen fuisse ait, sed Laberio. 
</p>

<p>
<b><a name=8>VIII.</B></A> <i>Litterae eximiae consulum C. Fabricii et Q. Aemilii ad regem Pyrrum a Q. Claudio scriptore historiarum in memoriam datae. </I> <font size=2>1</font>  Cum Pyrrus rex in terra Italia esset et unam atque alteram pugnas prospere pugnasset satisque agerent Romani et pleraque Italia ad regem  descivisset, tum Ambraciensis quispiam Timochares, regis Pyrri amicus, ad  C. Fabricium consulem furtim venit ac praemium petivit et, si de praemio  conveniret, promisit regem venenis necare idque facile esse factu dixit,  quoniam filii sui pocula in convivio regi ministrarent. <font size=2>2</FONT>  Eam rem Fabricius ad senatum scripsit. <font size=2>3</FONT>  Senatus ad regem legatos misit mandavitque, ut de Timochare nihil proderent, sed monerent, uti rex circumspectius ageret atque a proximorum  insidiis salutem tutaretur. <font size=2>4</FONT>  Hoc ita, uti diximus, in Valeri Antiatis historia scriptum est. <font size=2>5</FONT>  Quadrigarius autem in libro tertio non Timocharem, sed Niciam adisse ad consulem scripsit neque legatos a senatu missos, sed a consulibus, et  Pyrrum populo Romano laudes atque gratias scripsisse captivosque omnes,  quos tum habuit, vestivisse et reddidisse. <font size=2>6</FONT>  Consules tum fuerunt C. Fabricius et Q. Aemilius. Litteras, quas ad regem Pyrrum super ea causa miserunt, <font size=2>7</FONT>  Claudius Quadrigarius scripsit fuisse hoc exemplo: <font size=2>8</FONT>  "Consules Romani salutem dicunt Pyrro regi. Nos pro tuis iniuriis continuis animo tenus commoti inimiciter tecum  bellare studemus. Sed communis exempli et fidei ergo visum, ut te salvum  velimus, ut esset, quem armis vincere possimus. Ad nos venit Nicias  familiaris tuus, qui sibi praemium a nobis peteret, si te clam  interfecisset. Id nos negavimus velle, neve ob eam rem quicquam commodi  exspectaret, et simul visum est, ut te certiorem faceremus, ne quid eiusmodi, si accidisset, nostro consilio civitates putarent factum, et quod  nobis non placet pretio aut praemio aut dolis pugnare. Tu, nisi caves,  iacebis." 
</p>

<p>
<b><a name=9>IX.</B></A> <i>Quis et cuiusmodi fuerit qui in proverbio fertur equus Seianus; et qualis color equorum sit qui "spadices" vocantur; deque istius vocabuli ratione. </I> <font size=2>1</font>  Gavius Bassus in commentariis suis, item Iulius Modestus in secundo quaestionum confusarum historiam de equo Seiano tradunt dignam memoria  atque admiratione: <font size=2>2</FONT>  Gnaeum Seium quempiam scribam fuisse eumque habuisse equum natum Argis in terra Graecia, de quo fama constans esset, tamquam de genere equorum  progenitus foret, qui Diomedis Thracis fuissent, quos Hercules Diomede  occiso e Thracia Argos perduxisset. <font size=2>3</FONT>  Eum equum fuisse dicunt magnitudine invisitata, cervice ardua, colore poeniceo, flora et comanti iuba, omnibusque aliis equorum laudibus quoque  longe praestitisse; sed eundem equum tali fuisse fato sive fortuna ferunt,  ut, quisquis haberet eum possideretque, ut is cum omni domo familia  fortunisque omnibus suis ad internecionem deperiret. <font size=2>4</FONT>  Itaque primum illum Gnaeum Seium, dominum eius, a M. Antonio, qui postea triumvirum reipublicae constituendae fuit, capitis damnatum  miserando supplicio affectum esse; eodem tempore Cornelium Dolabellam  consulem in Syriam proficiscentem fama istius equi adductum Argos  devertisse cupidineque habendi eius exarsisse emisseque eum sestertiis  centum milibus; sed ipsum quoque Dolabellam in Syria bello civili obsessum  atque interfectum esse; mox eundem equum, qui Dolabellae fuerat, C.  Cassium, qui Dolabellam obsederat, abduxisse. <font size=2>5</FONT>  Eum Cassium postea satis notum est victis partibus fusoque exercitu suo miseram mortem oppetisse; deinde post Antonium post interitum Cassii parta  victoria equum illum nobilem Cassii requisisse et, cum eo potitus esset,  ipsum quoque postea victum atque desertum detestabili exitio interisse. <font size=2>6</FONT>  Hinc proverbium de hominibus calamitosis ortum dicique solitum: "ille homo habet equum Seianum". <font size=2>7</FONT>  Eadem sententia est illius quoque veteris proverbii, quod ita dictum accepimus: "aurum Tolosanum". Nam cum oppidum Tolosanum in terra Gallia  Quintus Caepio consul diripuisset multumque auri in eius oppidi templis  fuisset, quisquis ex ea direptione aurum attigit, misero cruciabilique  exitu perit. <font size=2>8</FONT>  Hunc equum Gavius Bassus vidisse Argis refert haut credibili pulcritudine vigoreque et colore exuberantissimo.  <font size=2>9</FONT>  Quem colorem nos, sicuti dixi, "poeniceum" dicimus, Graeci partim phoinika, alii spadika appellant, quoniam palmae termes ex arbore cum  fructu avulsus "spadix" dicitur. 
</p>

<p>
<b><a name=10>X.</B></A> <i>Quod est quaedam septenarii numeri vis et facultas in multis naturae rebus animadversa, de qua M. Varro in hebdomadibus disserit copiose. </I> <font size=2>1</font>  M. Varro in primo librorum, qui inscribuntur hebdomades vel de imaginibus, septenarii numeri, quem Graece hebdomada appellant, virtutes  potestatesque multas variasque dicit. <font size=2>2</FONT>  "Is namque numerus" inquit "septentriones maiores minoresque in caelo facit, item vergilias, quas pleiadas Graeci vocant, facit etiam stellas,  quas alii "erraticas", P. Nigidius "errones" appellat." <font size=2>3</FONT>  Circulos quoque ait in caelo circum longitudinem axis septem esse; ex quis duos minimos, qui axem extimum tangunt, polous appellari dicit; sed  eos in sphaera, quae krikote vocatur, propter brevitatem non inesse. <font size=2>4</FONT>  Ac neque ipse zodiacus septenario numero caret; nam in septimo signo fit solstitium a bruma, in septimo bruma a solstitio, in septimo  aequinoctium ab aequinoctio. <font size=2>5</FONT>  Dies deinde illos, quibus alcyones hieme anni in aqua nidulantur, eos quoque septem esse dicit. <font size=2>6</FONT>  Praeterea scribit lunae curriculum confici integris quater septenis diebus; "nam die duodetricesimo luna", inquit "ex quo vestigio profecta  est, eodem redit", auctoremque opinionis huius Aristidem esse Samium; in  qua re non id solum animadverti debere dicit, quod quater septenis, id est  octo et viginti, diebus conficeret luna iter suum, sed quod is numerus  septenarius, si ab uno profectus, dum ad semetipsum progreditur, omnes, per  quos progressus est, numeros comprehendat ipsumque se addat, facit numerum  octo et viginti, quot dies sunt curriculi lunaris. <font size=2>7</FONT>  Ad homines quoque nascendos vim numeri istius porrigi pertinereque ait: "Nam cum in uterum" inquit "mulieris genitale semen datum est, primis  septem diebus conglobatur coagulaturque fitque ad capiendam figuram  idoneum. Post deinde quarta hebdomade, quod eius virile secus futurum est,  caput et spina, quae est in dorso, informatur. Septima autem fere  hebdomade, id est nono et quadragesimo die, totus" inquit "homo in utero  absolvitur." <font size=2>8</FONT>  Illam quoque vim numeri huius observatam refert, quod ante mensem septimum neque mas neque femina salubriter ac secundum naturam nasci potest  et quod hi, qui iustissime in utero sunt, post ducentos septuaginta tres  dies, postquam sunt concepti, quadragesima denique hebdomade inita  nascuntur. <font size=2>9</FONT>  Pericula quoque vitae fortunarumque hominum, quae "climacteras" Chaldaei appellant, gravissimos quosque fieri affirmat septenarios. <font size=2>10</FONT>  Praeter hoc modum esse dicit summum adolescendi humani corporis septem pedes. <font size=2>11</FONT>  Quod esse magis verum arbitramur, quam quod Herodotus, homo fabulator, in primo historiarum inventum esse sub terra scripsit Oresti corpus cubita  longitudinis habens septem, quae faciunt pedes duodecim et quadrantem, nisi  si, ut Homerus opinatus est, vastiora prolixioraque fuerunt corpora hominum  antiquiorum et nunc quasi iam mundo senescente rerum atque hominum  decrementa sunt. <font size=2>12</FONT>  Dentes quoque et in septem mensibus primis et septenos ex utraque parte gigni ait et cadere annis septimis et genuinos adnasci annis fere bis  septenis. <font size=2>13</FONT>  Venas etiam in hominibus vel potius arterias medicos musicos dicere ait numero moveri septenario, quod ipsi appellant ten dia tessaron  symphonian, quae fit in collatione quaternarii numeri. <font size=2>14</FONT>  Discrimina etiam periculorum in morbis maiore vi fieri putat in diebus, qui conficiuntur ex numero septenario, eosque dies omnium maxime,  ita ut medici appellant, krisimous videri: primam hebdomadam et secundam et  tertiam. <font size=2>15</FONT>  Neque non id etiam sumit ad vim facultatesque eius numeri augendas, quod, quibus inedia mori consilium est, septimo demum die mortem oppetunt. <font size=2>16</FONT>  Haec Varro de numero septenario scripsit admodum conquisite. Sed alia quoque ibidem congerit frigidiuscula: veluti septem opera esse in orbe  terrae miranda et sapientes item veteres septem fuisse et curricula ludorum  circensium sollemnia septem esse et ad oppugnandas Thebas duces septem  delectos. <font size=2>17</FONT>  Tum ibi addit se quoque iam duodecimam annorum hebdomadam ingressum esse et ad eum diem septuaginta hebdomadas librorum conscripsisse, ex quibus aliquammultos, cum proscriptus esset, direptis bibliothecis suis non comparuisse. 
</p>

<p>
<b><a name=11>XI.</B></A> <i>Quibus et quam frivolis argumentis Accius in didascalicis utatur, quibus docere nititur Hesiodum esse quam Homerum natu antiquiorem. </I> <font size=2>1</font>  Super aetate Homeri atque Hesiodi non consentitur. <font size=2>2</FONT>  Alii Homerum quam Hesiodum maiorem natu fuisse scripserunt, in quis Philochorus et Xenophanes, alii minorem, in quis L. Accius poeta et Ephorus historiae scriptor. <font size=2>3</FONT>  M. autem Varro in primo de imaginibus, uter prior sit natus, parum constare dicit, sed non esse dubium, quin aliquo tempore eodem vixerint,  idque ex epigrammate ostendi, quod in tripode scriptum est, qui in monte  Helicone ab Hesiodo positus traditur. <font size=2>4</FONT>  Accius autem in primo didascalico levibus admodum argumentis utitur, per quae ostendi putat Hesiodum natu priorem: <font size=2>5</FONT>  "quod Homerus," inquit "cum in principio carminis Achillem esse filium Pelei diceret, quis esset Peleus, non addidit; quam rem procul" inquit  "dubio dixisset, nisi ab Hesiodo iam dictum videret. De Cyclope itidem,"  inquit "vel maxime quod unoculus fuit, rem tam insignem non praeterisset,  nisi aeque prioris Hesiodi carminibus involgatum esset." <font size=2>6</FONT>  De patria quoque Homeri multo maxime dissensum est. Alii Colophonium, alii Smyrnaeum, sunt qui Atheniensem, sunt etiam qui Aegyptium fuisse  dicant, Aristoteles tradidit ex insula Io. M. Varro in libro de imaginibus  primo Homeri imagini epigramma hoc apposuit: <font size=2>7</FONT>  capella Homeri candida haec tumulum indicat,<br> quod hac letae mortuo faciunt sacra. 
</p>

<p>
<b><a name=12>XII.</B></A> <i>Largum atque avidum bibendi a P. Nigidio, doctissimo viro, nova et prope absurda vocabuli figura "bibosum" dictum. </I> <font size=2>1</font>  Bibendi avidum P. Nigidius in commentariis grammaticis "bibacem" et "bibosum" dicit. <font size=2>2</FONT>  "Bibacem" ego ut "edacem" a plerisque aliis dictum lego; "bibosum" dictum nondum etiam usquam repperi nisi apud Laberium, neque aliud est,  quod simili inclinatu dicatur. <font size=2>3</FONT>  Non enim simile est ut "vinosus" aut "vitiosus" ceteraque, quae hoc modo dicuntur, quoniam a vocabulis, non a verbo, inclinata sunt. <font size=2>4</FONT>  Laberius in mimo, qui Salinator inscriptus est, verbo hoc ita utitur: non mammosa, non annosa, non bibosa, mon procax. 
</p>

<p>
<b><a name=13>XIII.</B></A> <i>Quod Demosthenes etiamtum adulescens, cum Platonis philosophi discipulus foret, audito forte Callistrato rhetore in contione populi destitit a  Platone et sectatus Callistratum est. </I> <font size=2>1</font>  Hermippus hoc scriptum reliquit Demosthenen admodum adulescentem ventitare in Academiam Platonemque audire solitum. <font size=2>2</FONT>  "Atque is" inquit "Demosthenes domo egressus, ut ei mos erat, cum ad Platonem pergeret complurisque populos concurrentes videret, percontatur  eius rei causam cognoscitque currere eos auditum Callistratum. <font size=2>3</FONT>  Is Callistratus Athenis orator in republica fuit, quos illi demagogous appellant. <font size=2>4</FONT>  Visum est paulum devertere experirique, an digna auditio tanto properantium studio foret. <font size=2>5</FONT>  Venit" inquit "atque audit Callistratum nobilem illam ten peri Oropou diken dicentem atque ita motus et demultus et captus est, ut Callistratum  iam inde sectari coeperit, Academiam cum Platone reliquerit." 
</p>

<p>
<b><a name=14>XIV.</B></A> <i>"Dimidium librum legi" aut "dimidiam fabulam audivi" aliaque huiuscemodi qui dicat, vitiose dicere; eiusque vitii causas reddere M. Varronem; nec quemquam veterem hisce verbis esse. </I> <font size=2>1</font>  "Dimidium librum legi" aut "dimidiam fabulam audivi" vel quid aliud huiuscemodi male ac vitiose dici existumat Varro. <font size=2>2</FONT>  "Oportet enim" inquit "dicere "dimidiatum librum", non "dimidium", et "dimidiatam fabulam", non "dimidiam". Contra autem si ex sextario hemina  fusa est, non "dimidiatum sextarium fusum" dicendum est, et qui ex mille  nummum, quod ei debebatur, quingentos recepit, non "dimidiatum" recepisse  dicemus, sed "dimidium".  <font size=2>3</FONT>  At si scyphus" inquit "argenteus mihi cum alio communis in duas partis disiectus sit, "dimidiatum" eum esse dicere scyphum debeo, non "dimidium",  argentum autem, quod in eo scypho inest, <font size=2>4</FONT>  "dimidium" meum esse, non "dimidiatum"," disseritque ac dividit subtilissime, quid "dimidium" "dimidiato" intersit, et Q. Ennium scienter  hoc in annalibus dixisse ait:  <font size=2>5</FONT>  sicut si quis ferat vas vini dimidiatum, sicuti pars, quae deest ei vaso, non "dimidiata" dicenda est, sed  "dimidia". <font size=2>6</FONT>  Omnis autem disputationis eius, quam subtiliter quidem, sed subobscure explicat, summa haec est: "dimidiatum" est quasi "dismediatum" et in partis  duas pares divisum, <font size=2>7</FONT>  "dimidiatum" ergo nisi ipsum, quod divisum est, dici haut convenit; <font size=2>8</FONT>  "dimidium" vero est, non quod ipsum dimidiatum est, sed quae ex dimidiato pars altera est. <font size=2>9</FONT>  Cum igitur partem dimidiam libri legisse volumus dicere aut partem dimidiam fabulae audisse, si "dimidiam fabulam" aut "dimidium librum"  dicimus, peccamus; totum enim ipsum, quod dimidiatum atque divisum est,  "dimidium" dicis. <font size=2>10</FONT>  Itaque Lucilius eadem secutus:<br> "uno oculo" inquit "pedibusque duobus dimidiatus ut porcus",<br> et alio loco:<br> quidni? et scruta quidem ut vendat, scrutarius laudat, <br> praefractam strigilem, soleam inprobus dimidiatam.  <font size=2>11</FONT>  Iam in vicesimo manifestius "dimidiam horam" dicere studiose fugit, sed pro "dimidia" "dimidium" ponit in hisce versibus: <br> tempestate sua atque eodem uno tempore et horae <br> dimidio et tribus confectis dumtaxat eandem <br> ad quartam. <font size=2>12</FONT>  Nam cum obvium proximumque esset dicere: "dimidia et tribus confectis", vigilate atque attente verbum non probum vitavit. <font size=2>13</FONT>  Per quod satis apparet ne "horam" quidem "dimidiam" recte dici, sed vel "dimidiatam horam" vel "dimidiam partem horae". <font size=2>14</FONT>  Propterea Plautus quoque in Bacchidibus "dimidium auri" dicit, non "dimidiatum aurum"; <font size=2>15</FONT>  item in Aulularia "dimidium obsoni", non "dimidiatum obsonium", in hoc versu:<br> ei adeo obsoni hic iussit dimidium dari; <font size=2>16</FONT>  in Menaechmis autem "dimidiatum diem" non "dimidium", in hoc versu: dies quidem iam ad umbilicum dimidiatus mortuust. <font size=2>17</FONT>  M. etiam Cato in libro, quem de agricultura conscripsit: "Semen cupressi serito crebrum, ita uti linum seri solet. Eo cribro terram  incernito dimidiatum digitum. Iam id bene tabula aut pedibus aut manibus  complanato." <font size=2>18</FONT>  "Dimidiatum" inquit "digitum", non "dimidium". Nam "digiti" quidem "dimidium", digitum autem ipsum "dimidiatum" dici oportet.  <font size=2>19</FONT>  Item M. Cato de Carthaginiensibus ita scripsit: "Homines defoderunt in terram dimidiatos ignemque circumposuerunt, ita interfecerunt." <font size=2>20</FONT>  Neque quisquam omnium, qui probe locuti sunt, his verbis sequius quam dixi usus est. 
</p>

<p>
<b><a name=15>XV.</B></A> <i>Exstare in litteris perque hominum memorias traditum, quod repente multis mortem attulit gaudium ingens insperatum interclusa anima et vim magni novique motus non sustinente. </I> <font size=2>1</font>  Cognito repente insperato gaudio exspirasse animam refert Aristoteles philosophus Polycritam, nobilem feminam Naxo insula. <font size=2>2</FONT>  Philippides quoque, comoediarum poeta haut ignobilis, aetate iam edita, cum in certamine poetarum praeter spem vicisset et laetissime gauderet,  inter illud gaudium repente mortuus est. <font size=2>3</FONT>  De Rhodio etiam Diagora celebrata historia est. Is Diagoras tris filios adulescentis habuit, unum pugilem, alterum pancratiasten, tertium  luctatorem. Eos omnis vidit vincere coronarique Olympiae eodem die et, cum  ibi cum tres adulescentes amplexi coronis suis in caput patris positis  saviarentur, cum populus gratulabundus flores undique in eum iaceret,  ibidem in stadio inspectante populo in osculis atque in manibus filiorum  animam efflavit. <font size=2>4</FONT>  Praeterea in nostris annalibus scriptum legimus, qua tempestate apud Cannas exercitus populi Romani caesus est, anum matrem nuntio de morte  filii adlato luctu atque maerore affectam esse; sed is nuntius non verus  fuit, atque is adulescens non diu post ex ea pugna in urbem redit: anus  repente filio viso copia atque turba et quasi ruina incidentis inopinati  gaudii oppressa exanimataque est. 
</p>

<p>
<b><a name=16>XVI.</B></A> <i>Temporis varietas in puerperis mulierum quaenam sit a medicis et a philosophis tradita; atque inibi poetarum quoque veterum super eadem re  opiniones multaque alia auditu atque memoratu digna; verbaque ipsa  Hippocratis medici ex libro illius sumpta, qui inscriptus est peri trophes. </I> <font size=2>1</font>  Et medici et philosophi inlustres de tempore humani partus quaesiverunt. Multa opinio est eaque iam pro vero recepta, postquam mulieris uterum semen  conceperit, gigni hominem septimo rarenter, numquam octavo, saepe nono,  saepius numero decimo mense, eumque esse hominem gignendi summum finem:  decem menses non inceptos, sed exactos. <font size=2>2</FONT>  Idque Plautum, veterem poetam, dicere videmus in comoedia Cistellaria his verbis: <br> tum illa, quam compresserat, <br> decumo post mense exacto hic peperit filiam.  <font size=2>3</FONT>  Hoc idem tradit etiam Menander, poeta vetustior, humanarum opinionum vel peritissimus; versus eius super ea re de fabula Plocio posui:<br> gyne kyei deka menas ...? <font size=2>4</FONT>  sed noster Caecilius, cum faceret eodem nomine et eiusdem argumenti comoediam ac pleraque a Menandro sumeret, in mensibus tamen genitalibus  nominandis non praetermisit octavum, quem praeterierat Menander. Caecilii  versus hisce sunt:<br> soletne mulier decimo mense parere? - pol nono quoque, <br> etiam septimo atque octavo. <font size=2>5</FONT>  Eam rem Caecilium non inconsiderate dixisse neque temere a Menandro atque a multorum opinionibus descivisse M. Varro uti credamus facit. <font size=2>6</FONT>  Nam mense nonnumquam octavo editum esse partum in libro quarto decimo rerum divinarum scriptum reliquit; quo in libro etiam undecimo mense  aliquando nasci posse hominem dicit, eiusque sententiae tam de octavo quam  de undecimo mense Aristotelem auctorem laudat. <font size=2>7</FONT>  Sed huius de mense octavo dissensionis causa cognosci potest in libro Hippocratis, qui inscriptus est peri trophes, ex quo libro verba haec sunt: <br> Estin de kai ouk estin ta oktamena. <font size=2>8</FONT>  Id tamen obscure atque praecise tamquam adverse dictum Sabinus medicus, qui Hippocratem commodissime commentatus est, verbis his  enarravit: Estin men phainomena hos zoa meta ten ekptosin; ouk estin de,  thneskonta meta tauta; kai estin oun kai ouk estin phantasiai men parautika onta, dynamei de ouketi. <font size=2>9</FONT>  Antiquos autem Romanos Varro dicit non recepisse huiuscemodi quasi monstruosas raritates, sed nono mense aut decimo neque praeter hos aliis  partionem mulieris secundum naturam fieri existimasse, idcircoque eos  nomina Fatis tribus fecisse a pariendo et a nono atque decimo mense. <font size=2>10</FONT>  "Nam "Parca"" inquit "inmutata una littera a partu nominata, item "Nona" et "Decima" a partus tempestivi tempore." <font size=2>11</FONT>  Caesellius autem Vindex in lectionibus suis antiquis: "tria" inquit "nomina Parcarum sunt: "Nona", "Decuma" "Morta", et versum hunc Livii,  antiquissimi poetae, ponit ex Odysseiai: quando dies adveniet, quem profata  Morta est.<br> Sed homo minime malus Caesellius "Mortam" quasi nomen accepit, cum accipere  quasi Moeram deberet.  <font size=2>12</FONT>  Praeterea ego de partu humano, praeterquam quae scripta in libris legi, hoc quoque usu venisse Romae comperi: feminam bonis atque honestis  moribus, non ambigua pudicitia, in undecimo mense post mariti mortem  peperisse, factumque esse negotium propter rationem temporis, quasi marito  mortuo postea concepisset, quoniam decemviri in decem mensibus gigni  hominem, non in undecimo scripsissent; sed divum Hadrianum causa cognita  decrevisse in undecimo quoque mense partum edi posse; idque ipsum eius rei  decretum nos legimus. In eo decreto Hadrianus id statuere se dicit  requisitis veterum philosophorum et medicorum sententiis. <font size=2>13</FONT>  Hodie quoque in satura forte M. Varronis legimus, quae inscribitur Testamentum, verba haec: "Si quis mihi filius unus pluresve in decem  mensibus gignantur, ii, si erunt onoi lyras, exheredes sunto; quod si quis  undecimo mense kata Aristotelen natus est, Attio idem, quod Tettio, ius esto apud me." <font size=2>14</FONT>  Per hoc vetus proverbium Varro significat, sicuti vulgo dici solitum erat de rebus nihil inter sese distantibus: "idem Atti, quod Tetti", ita  pari eodemque iure esse in decem mensibus natos et in undecim. <font size=2>15</FONT>  Quod si ita neque ultra decimum mensem fetura mulierum protolli potest, quaeri oportet, cur Homerus scripserit Neptunum dixisse puellae a se recens  compressae: <br> chaire gyne philoteti; periplomenou d'eniautou<br> texeis aglaa tekn',epei ouk apopholioi eunai<br> athanaton. <font size=2>16</FONT>  Id cum ego ad complures grammaticos attulissem, partim eorum disputabant Homeri quoque aetate, sicuti Romuli, annum fuisse non duodecim  mensium, sed decem; alii convenisse Neptuno maiestatique eius dicebant, ut  longiori tempore fetus ex eo grandesceret; alii alia quaedam nugalia. <font size=2>17</FONT>  Sed Favorinus mihi ait periplomenou eniautou non "confecto" esse "anno", sed "adfecto". <font size=2>18</FONT>  In qua re verbo usus est non vulgariae significationis. <font size=2>19</FONT>  "Adfecta" enim, sicuti Marcus Cicero et veterum elegantissimi locuti sunt, ea proprie dicebantur, quae non ad finem ipsum, sed proxime finem  progressa deductave erant. Hoc verbum ad hanc sententiam Cicero in hac  fecit, quam dixit de provinciis consularibus. <font size=2>20</FONT>  Hippocrates autem in eo libro, de quo supra scripsi, cum et numerum dierum, quibus conceptum in utero coagulum conformatur, et tempus ipsius  partionis nono aut decimo mense definisset neque id tamen semper eadem esse  fini dixisset, sed alias ocius fieri, alias serius, hisce ad postremum  verbis usus est: Ginetai de en toutois kai pleio kai elasso kai holon kai kata meros; ou pollon de kai pleio kai elasso elasso. Quibus verbis significat, quod aliquando ocius fieret, non multo tamen fieri ocius, neque  quod serius, multo serius. <font size=2>21</FONT>  Memini ego Romae accurate hoc atque sollicite quaesitum negotio non rei tunc parvae postulante, an octavo mense infans ex utero vivus editus et  statim mortuus ius trium liberorum supplevisset, cum abortio quibusdam, non  partus, videretur mensis octavi intempestivitas.  <font size=2>22</FONT>  Sed quoniam de Homerico annuo partu ac de undecimo mense diximus quae cognoveramus, visum est non praetereundum, quod in Plinii Secundi libro  septimo naturalis historiae legimus. <font size=2>23</FONT>  Id autem quia extra fidem esse videri potest, verba ipsius Plinii posuimus: "Masurius auctor est L. Papirium praetorem secundo herede lege  agente bonorum possessionem contra eum dedisse, cum mater partum se  tredecim mensibus tulisse diceret, quoniam nullum certum tempus pariendi  statutum ei videretur." <font size=2>24</FONT>  In eodem libro Plini Secundi verba haec scripta sunt: "Oscitatio in nixu letalis est, sicut sternuisse a coitu abortivum."  
</p>

<p>
<b><a name=17>XVII.</B></A> <i>Id quoque esse a gravissimis viris memoriae mandatum, quod tris libros Plato Philolai Pythagorici et Aristoteles pauculos Speusippi philosophi  mercati sunt pretiis fidem non capientibus. </I> <font size=2>1</font>  Memoriae mandatum est Platonem philosophum tenui admodum pecunia familiari fuisse atque eum tamen tris Philolai Pythagorici libros decem  milibus denarium mercatum. <font size=2>2</FONT>  Id ei pretium donasse quidam scripserunt amicum eius Dionem Syracosium.  <font size=2>3</FONT>  Aristotelem quoque traditum libros pauculos Speusippi philosophi post mortem eius emisse talentis Atticis tribus; ea summa fit nummi nostri  sestertia duo et septuaginta milia. <font size=2>4</FONT>  Timon amarulentus librum maledicentissimum conscripsit, qui sillos inscribitur.  <font size=2>5</FONT>  In eo libro Platonem philosophum contumeliose appellat, quod inpenso pretio librum Pythagoricae disciplinae emisset exque eo Timaeum, nobilem  illum dialogum, concinnasset. Versus super ea re Timonos hi sunt:<br> kai sy, Platon, kai gar se matheteies pothos eschen,<br> pollon d'argyrion oligen ellaxao biblon,<br> enthen aparchomenos timaiographein edidachthes. 
</p>

<p>
<b><a name=18>XVIII.</B></A> <i>Quid sint "pedari senatores" et quam ob causam ita appellati; Quamque  habeant verba haec ex edicto tralaticio consulum: "senatores quibusque  sententiam dicere licet".</I> <font size=2>1</font>  Non pauci sunt, qui opinantur, "pedarios senatores" appellatos, qui sententiam in senatu non verbis dicerent, sed in alienam sententiam pedibus  irent. <font size=2>2</FONT>  Quid igitur? cum senatusconsultum per discessionem fiebat, nonne universi senatores sententiam pedibus ferebant? <font size=2>3</FONT>  Atque haec etiam vocabuli istius ratio dicitur, quam Gavius Bassus in commentariis suis scriptam reliquit. <font size=2>4</FONT>  Senatores enim dicit in veterum aetate, qui curulem magistratum gessissent, curru solitos honoris gratia in curiam vehi, in quo curru sella  esset, super quam considerent, quae ob eam causam "curulis" appellaretur:  sed eos senatores, qui magistratum curulem nondum ceperant, pedibus  itavisse in curiam; propterea senatores nondum maioribus honoribus  "pedarios" nominatos. <font size=2>5</FONT>  M. autem Varro in satira Menippea, quae Hippokyon inscripta est, equites quosdam dicit "pedarios" appellatos videturque eos significare, qui  nondum a censoribus in senatum lecti senatores quidem non erant, sed, quia  honoribus populi usi erant, in senatum veniebant et sententiae ius  habebant. <font size=2>6</FONT>  Nam et curulibus magistratibus functi, si nondum a censoribus in senatum lecti erant, senatores non erant et, quia in postremis scripti  erant, non rogabantur sententias, sed, quas principes dixerant, in eas  discedebant. <font size=2>7</FONT>  Hoc significabat edictum, quo nunc quoque consules, cum senatores in curiam vocant, servandae consuetudinis causa tralaticio utuntur. <font size=2>8</FONT>  Verba edicti haec sunt: "Senatores quibusque in senatu sententiam dicere licet." <font size=2>9</FONT>  Versum quoque Laberii, in quo id vocabulum positum est, notari iussimus, quem legimus in mimo, qui Stricturae inscriptus est: caput sine lingua pedarii sententia est.  <font size=2>10</FONT>  Hoc vocabulum a plerisque barbare dici animadvertimus; nam pro "pedariis" "pedaneos" appellant.  
</p>

<p>
<b><a name=19>XIX.</B></A> <i>Qua ratione Gavius Bassus scripserit "parcum" hominem appellatum et quam esse eius vocabuli causam putarit; et contra, quem in modum quibusque  verbis Favorinus hanc traditionem eius eluserit. </I> <font size=2>1</font>  Apud cenam Favorini philosophi cum discubitum fuerat coeptusque erat apponi cibus, servus assistens mensae eius legere inceptabat aut Graecarum  quid litterarum aut nostratium; velut eo die, quo ego affui, legebatur  Gavii Bassi, eruditi viri, liber de origine verborum et vocabulorum. <font size=2>2</FONT>  In quo ita scriptum fuit: ""Parcus" composito vocabulo est dictus quasi "par arcae", quando, sicut in arca omnia reconduntur eiusque custodia  servantur et continentur, ita homo tenax parvoque contentus omnia custodita  ac recondita habet sicuti arca. Quam ob causam "parcus" quasi "pararcus"  est nominatus." <font size=2>3</FONT>  Tum Favorinus, ubi haec audivit: "superstitiose" inquit "et nimis moleste atque odiose confabricatus commolitusque magis est originem  vocabuli Gavius iste Bassus, quam enarravit. <font size=2>4</FONT>  Nam si licet res dicere commenticias, cur non probabilius videatur, ut accipiamus "parcum" ob eam causam dictum, quod pecuniam consumi atque  inpendi arceat et prohibeat quasi "pecuniarcus"? <font size=2>5</FONT>  Quin potius," inquit "quod simplicius veriusque est, id dicimus? "Parcus" enim neque ab arca neque ab arcendo, sed ab eo, quod est "parum" et "parvum", denominatus est."
</p>

<div class="footer">
	<p>
		<a href="/gellius.html">Gellius</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY>
</HTML>