<html>
	<head>
		<title>
			Auli Gellii Noctes Atticae: Liber II
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>AVLI GELLI NOCTES ATTICAE: LIBER  II
</p>

<p class=smallborder></P>

<p class=margin><a href=#1>1</A> <a href=#2>2</A> <a href=#3>3</A> <a href=#4>4</A> <a href=#5>5</A>  <a href=#6>6</A> <a href=#7>7</A> <a href=#8>8</A> <a href=#9>9</A> <a href=#10>10</A>  <a href=#11>11</A> <a href=#12>12</A> <a href=#13>13</A> <a href=#14>14</A> <a href=#15>15</A>  <a href=#16>16</A> <a href=#17>17</A> <a href=#18>18</A> <a href=#19>19</A> <a href=#20>20</A>  <a href=#21>21</A> <a href=#22>22</A> <a href=#23>23</A> <a href=#24>24</A> <a href=#25>25</A>  <a href=#26>26</A>  <a href=#27>27</A>  <a href=#28>28</A>  <a href=#29>29</A>  <a href=#30>30</A>
</P>
<p class=smallborder></P>
<p>
<b><a name=1>I.</A></B> <i>Quo genere solitus sit philosophus Socrates exercere patientiam corporis; deque eiusdem viri temperantia. </I><font size=2>1</FONT> Inter labores voluntarios et exercitia corporis ad fortuitas patientiae vices firmandi id quoque accepimus Socraten facere insuevisse:<font size=2>2</FONT> stare solitus Socrates dicitur pertinaci statu perdius atque pernox a summo lucis ortu ad solem alterum orientem inconivens, immobilis, isdem in  vestigiis et ore atque oculis eundem in locum directis cogitabundus tamquam  quodam secessu mentis atque animi facto a corpore. <font size=2>3</FONT> Quam rem cum Favorinus de fortitudine eius viri ut pleraque disserens attigisset: pollakis inquit ex heliou eis helion heist»kei astrabÀsteros ton premnon. <font size=2>4</FONT> Temperantia quoque fuisse eum tanta traditum est, ut omnia fere vitae suae tempora valitudine inoffensa vixerit. <font size=2>5</FONT> In illius etiam pestilentiae vastitate, quae in belli Peloponnesiaci principis Atheniensium civitatem internecivo genere morbi depopulata est,  is parcendi moderandique rationibus dicitur et a voluptatum labe cavisse et salubritates corporis retinuisse, ut nequaquam fuerit communi omnium cladi  obnoxius. 
</p>

<p>
 <b><a name=2>II.</A></B> <i>Quae ratio observatioque officiorum esse debeat inter patres filiosque in discumbendo sedendoque atque id genus rebus domi forisque, si filii magistratus sint et patres privati; superque ea re Tauri philosophi dissertatio et exemplum ex historia Romana petitum. </I><font size=2>1</FONT> Ad philosophum Taurum Athenas visendi cognoscendique eius gratia venerat V. C., praeses Cretae provinciae, et cum eo simul eiusdem praesidis pater. <font size=2>2</FONT> Taurus sectatoribus commodum dimissis sedebat pro cubiculi sui foribus et cum assistentibus nobis sermocinabatur. <font size=2>3</FONT> Introivit provinciae praeses et cum eo pater;<font size=2>4</FONT> assurrexit placide Taurus et post mutuam salutationem resedit. <font size=2>5</FONT> Allata mox una sella est, quae in promptu erat, atque, dum aliae promebantur, apposita est. Invitavit Taurus patrem praesidis, uti sederet. <font size=2>6</FONT> Atque ille ait: "Sedeat hic potius, qui populi Romani magistratus est."<font size=2>7</FONT> "Absque praeiudicio" inquit Taurus "tu interea sede, dum inspicimus quaerimusque, utrum conveniat tene potius sedere, qui pater es, an filium,  qui magistratus est."<font size=2>8</FONT> Et, cum pater assedisset appositumque esset aliud filio quoque eius sedile, verba super ea re Taurus facit cum summa, dii boni, honorum atque  officiorum perpensatione. <font size=2>9</FONT> Eorum verborum sententia haec fuit: In publicis locis atque muneribus atque actionibus patrum iura cum filiorum, qui in magistratu sunt,  potestatibus collata interquiescere paululum et conivere, sed cum extra  rempublicam in domestica re atque vita sedeatur, ambuletur, in convivio  quoque familiari discumbatur, tum inter filium magistratum et patrem  privatum publicos honores cessare, naturales et genuinos exoriri. <font size=2>10</FONT> "Hoc igitur," inquit "quod ad me venistis, quod colloquimur nunc, quod de officiis disceptamus, privata actio est. Itaque utere apud me his  honoribus prius, quibus domi quoque vestrae te uti priorem decet." <font size=2>11</FONT> Haec atque alia in eandem sententiam Taurus graviter simul et comiter disseruit. <font size=2>12</FONT> Quid autem super huiuscemodi patris atque filii officio apud Claudium legerimus, non esse ab re visum est, ut adscriberemus. <font size=2>13</FONT> Posuimus igitur verba ipsa Quadrigarii ex annali eius sexto transscripta: "Deinde facti consules Sempronius Gracchus iterum Q. Fabius Maximus, filius eius, qui priore anno erat consul. Ei consuli pater  proconsul obviam in equo vehens venit neque descendere voluit, quod pater  erat, et, quod inter eos sciebant maxima concordia convenire, lictores non  ausi sunt descendere iubere. Vbi iuxta venit, tum consul ait: "quid  postea?"; lictor ille, qui apparebat, cito intellexit, Maximum proconsulem  descendere iussit. Fabius imperio paret et filium collaudavit, cum  imperium, quod populi esset, retineret."  
</p>

<p>
 <b><a name=3>III.</A></B> <i>Qua ratione verbis quibusdam vocabulisque veteres immiserint "h" litterae spiritum. </I><font size=2>1</FONT> "H" litteram sive illam spiritum magis quam litteram dici oportet, inserebant eam veteres nostri plerisque vocibus verborum firmandis  roborandisque, ut sonus earum esset viridior vegetiorque; atque id videntur  fecisse studio et exemplo linguae Atticae. <font size=2>2</FONT> Satis notum est Atticos hichthyn et hippon et multa itidem alia contra morem gentium Graeciae ceterarum inspirantis primae litterae dixisse. <font size=2>3</FONT> Sic "lachrumas", sic "sepulchrum", sic "ahenum", sic "vehemens", sic "incohare", sic "helluari", sic "halucinari", sic "honera", sic "honestum"  dixerunt. <font size=2>4</FONT> In his enim verbis omnibus litterae seu spiritus istius nulla ratio visa est, nisi ut firmitas et vigor vocis quasi quibusdam nervis additis  intenderetur. <font size=2>5</FONT> Sed quoniam "aheni" quoque exemplo usi sumus, venit nobis in memoriam Fidum Optatum, multi nominis Romae grammaticum, ostendisse mihi librum  Aeneidos secundum mirandae vetustatis emptum in sigillariis viginti aureis,  quem ipsius Vergili fuisse credebatur. In quo duo isti versus cum ita  scripti forent:<br> vestibulum ante ipsum primoque in limine Pyrrus <br> exsultat telis et luce coruscus aena,<br> additam supra vidimus "h" litteram et "ahena" factum. <font size=2>6</FONT> Sic in illo quoque Vergili versu in optimis libris scriptum invenimus: aut foliis undam trepidi despumat aheni. 
</p>

<p>
 <b><a name=4>IV.</A></B> <i>Quam ob causam Gavius Bassus genus quoddam iudicii "divinationem" appellari  scripserit; et quam alii causam esse eiusdem vocabuli dixerint. </I><font size=2>1</FONT> Cum de constituendo accusatore quaeritur iudiciumque super ea re redditur, cuinam potissimum ex duobus pluribusve accusatio subscriptiove in  reum permittatur, ea res atque iudicum cognitio "divinatio" appellatur.  II. Id vocabulum quam ob causam ita factum sit, quaeri solet. <font size=2>3</FONT> Gavius Bassus in tertio librorum, quos de origine vocabulorum composuit: "divinatio" inquit "iudicium appellatur, quoniam divinet  quodammodo iudex oportet, quam sententiam sese ferre par sit."<font size=2>4</FONT> Nimis quidem est in verbis Gavi Bassi ratio inperfecta vel magis inops et ieiuna. <font size=2>5</FONT> Sed videtur tamen significare velle idcirco dici "divinationem", quod in aliis quidem causis iudex ea, quae didicit quaeque argumentis vel  testibus demonstrata sunt, sequi solet, in hac autem re, cum eligendus  accusator est, parva admodum et exilia sunt, quibus moveri iudex possit, et  propterea, quinam magis ad accusandum idoneus sit, quasi divinandum est. <font size=2>6</FONT> Hoc Bassus. Sed alii quidam "divinationem" esse appellatam putant, quoniam, cum accusator et reus duae res quasi cognatae coniunctaeque sint  neque utra sine altera constare possit, in hoc tamen genere causae reus  quidem iam est, sed accusator nondum est, et idcirco, quod adhuc usque  deest et latet, divinatione supplendum est, quisnam sit accusator futurus. 
</p>

<p>
 <b><a name=5>V.</A></B><i>Quam lepide signateque dixerit Favorinus philosophus, quid intersit inter Platonis et Lysiae orationem. </I><font size=2>1</FONT> Favorinus de Lysia et Platone solitus dicere est: "Si ex Platonis" inquit "oratione verbum aliquod demas mutesve atque id commodatissime  facias, de elegantia tamen detraxeris; si ex Lysiae, de sententia." 
</p>

<p>
 <b><a name=6>VI.</A></B> <i>Quibus verbis ignaviter et abiecte Vergilius usus esse dicatur; et quid his, qui improbe id dicunt, respondeatur. </I><font size=2>1</FONT> Nonnulli grammatici aetatis superioris, in quibus est Cornutus Annaeus, haut sane indocti neque ignobiles, qui commentaria in Vergilium  composuerunt, reprehendunt quasi incuriose et abiecte verbum positum in his  versibus: <br> candida succinctam latrantibus inguina monstris <br> Dulichias vexasse rates et gurgite in alto <br> a! timidos nautas canibus lacerasse marinis. <font size=2>2</FONT> "Vexasse" enim putant verbum esse leve et tenuis ac parvi incommodi nec tantae atrocitati congruere, cum homines repente a belua immanissima rapti  laniatique sint. <font size=2>3</FONT> Item aliud huiuscemodi reprehendunt:<br> quis aut Eurysthea durum<br> aut inlaudati nescit Busiridis aras? <br> "Inlaudati" parum idoneum esse verbum dicunt neque id satis esse ad  faciendam scelerati hominis detestationem, qui, quod hospites omnium  gentium immolare solitus fuit, non laude indignus, sed detestatione  exsecrationeque totius generis humani dignus esset. <font size=2>4</FONT> Item aliud verbum culpaverunt:<br> per tunicam squalentem auro latus haurit apertum, <br> tamquam si non convenerit dicere "auro squalentem", quoniam nitoribus  splendoribusque auri squaloris inluvies sit contraria. <font size=2>5</FONT> Sed de verbo "vexasse" ita responderi posse credo: "Vexasse" grave verbum est factumque ab eo videtur, quod est "vehere", in quo inest vis iam  quaedam alieni arbitrii; non enim sui potens est, qui vehitur. "Vexare"  autem, quod ex eo inclinatum est, vi atque motu procul dubio vastiorest.  Nam qui fertur et rapsatur atque huc atque illuc distrahitur, is vexari  proprie dicitur, sicuti "taxare" pressius crebriusque est quam "tangere",  unde id procul dubio inclinatum est, et "iactare" multo fusius largiusque  est quam "iacere", unde id verbum traductum est, et "quassare" quam  "quatere" gravius violentiusque est. <font size=2>6</FONT> Non igitur, quia volgo dici solet "vexatum esse" quem fumo aut vento aut pulvere, propterea debet vis vera atque natura verbi deperire, quae a  veteribus, qui proprie atque signate locuti sunt, ita ut decuit, conservata  est. <font size=2>7</FONT> M. Catonis verba sunt ex oratione, quam de Achaeis scripsit: "Cumque Hannibal terram Italiam laceraret atque vexaret"; "vexatam" Italiam dixit  Cato ab Hannibale, quando nullum calamitatis aut saevitiae aut immanitatis  genus reperiri queat, quod in eo tempore Italia non perpessa sit;<font size=2>8</FONT> M. Tullius IV. in Verrem: "Quae ab isto sic spoliata atque direpta est, non ut ab hoste aliquo, qui tamen in bello religionem et consuetudinis iura retineret, sed ut a barbaris praedonibus vexata esse videatur."<font size=2>9</FONT> De "inlaudato" autem duo videntur responderi posse. Vnum est eiusmodi: Nemo quisquam tam efflictis est moribus, quin faciat aut dicat nonnumquam  aliquid, quod laudari queat. Vnde hic antiquissimus versus vice proverbii  celebratus est:<br> pollaki gar kai moros aner mala kairion eipen. <font size=2>10</FONT> Sed enim qui omni in re atque omni tempore laude omni vacat, is "inlaudatus" est isque omnium pessimus deterrimusque est, sicuti omnis  culpae privatio "inculpatum" facit. "Inculpatus" autem instar est absolutae  virtutis; "inlaudatus" quoque igitur finis est extremae malitiae. <font size=2>11</FONT> Itaque Homerus non virtutibus appellandis, sed vitiis detrahendis laudare ampliter solet. Hoc enim est: <br> to d'ouk akonte petesthen,<br> et item illud:<br> enth'ouk an brizonta idois Agamemnona dion,<br> oude kataptossont',oud'ouk ethelonta machesthai. <font size=2>12</FONT> Epicurus quoque simili modo maximam voluptatem privationem detractionemque omnis doloris definivit his verbis: Horos tou megethous  ton hedonon pantos tou algountos hypexaireis. <font size=2>13</FONT> Eadem ratione idem Vergilius "inamabilem" dixit Stygiam paludem. <font size=2>14</FONT> Nam sicut "inlaudatum" kata steresin laudis, ita "inamabilem" kata amoris steresin detestatus est. <font size=2>15</FONT> Altero modo "inlaudatus" ita defenditur:<font size=2>16</FONT> "Laudare" significat prisca lingua nominare appellareque. Sic in actionibus civilibus auctor "laudari" dicitur, quod est nominari. <font size=2>17</FONT> "Inlaudatus" autem est, quasi inlaudabilis, qui neque mentione aut memoria ulla dignus neque umquam nominandus est, <font size=2>18</FONT> sicuti quondam a communi consilio Asiae decretum est, uti nomen eius, qui templum Dianae Ephesi incenderat, ne quis ullo in tempore  nominaret. <font size=2>19</FONT> Tertium restat ex his, quae reprehensa sunt, quod "tunicam squalentem auro" dixit. <font size=2>20</FONT> Id autem significat copiam densitatemque auri in squamarum speciem intexti. "Squalere" enim dictum a squamarum crebritate asperitateque, quae  in serpentium pisciumve coriis visuntur. <font size=2>21</FONT> Quam rem et alii et hic quidem poeta locis aliquot demonstrat:<br>quem pellis, inquit, ahenis<br> in plumam squamis auro conserta tegebat,<br> et alio loco:  <font size=2>22</FONT> iamque adeo rutilum thoraca indutus ahenis horrebat squamis. <font size=2>23</FONT> Accius in Pelopidis ita scribit: eius serpentis squamae squalido auro et purpura  pertextae. <font size=2>24</FONT> Quicquid igitur nimis inculcatum obsitumque aliqua re erat, ut incuteret visentibus facie nova horrorem, id "squalere" dicebatur. <font size=2>25</FONT> Sic in corporibus incultis squamosisque alta congeries sordium "squalor" appellatur. Cuius significationis multo assiduoque usu totum id  verbum ita contaminatum est, ut iam "squalor" de re alia nulla quam de  solis inquinamentis dici coeperit. 
</p>

<p>
 <b><a name=7>VII.</A></B> <i>De officio erga patres liberorum; deque ea re ex philosophiae libris, in  quibus scriptum quaesitumque est, an omnibus patris iussis obsequendum sit. </I><font size=2>1</FONT> Quaeri solitum est in philosophorum disceptationibus, an semper inque omnibus iussis patri parendum sit. <font size=2>2</FONT> Super ea re Graeci nostrique, qui de officiis scripserunt, tres sententias esse, quae spectandae considerandaeque sint, tradiderunt easque  subtilissime diiudicarunt. <font size=2>3</FONT> Earum una est: omnia, quae pater imperat, parendum;<font size=2>4</FONT> altera est: in quibusdam parendum, quibusdam non obsequendum;<font size=2>5</FONT> tertia est: nihil necessum esse patri obsequi et parere. <font size=2>6</FONT> Haec sententia quoniam primore aspectu nimis infamis est, super ea prius, quae dicta sunt, dicemus. <font size=2>7</FONT> "Aut recte" inquiunt "imperat pater aut perperam. Si recte imperat, non, quia imperat, parendum, sed quoniam id fieri ius est, faciendum est;  si perperam, nequaquam scilicet faciendum, quod fieri non oportet."<font size=2>8</FONT> Deinde ita concludunt: "numquam est igitur patri parendum, quae imperat". <font size=2>9</FONT> Set neque istam sententiam probari accepimus - argutiola quippe haec, sicuti mox ostendemus,<font size=2>10</FONT> frivola et inanis est, neque autem illa, quam primo in loco diximus, vera et proba videri potest omnia esse, quae pater iusserit, parendum.  XI. Quid enim si proditionem patriae, si matris necem, si alia quaedam imperabit turpia aut impia?<font size=2>12</FONT> Media igitur sententia optima atque tutissima visa est quaedam esse parendum, quaedam non obsequendum. <font size=2>13</FONT> Sed ea tamen, quae obsequi non oportet, leniter et verecunde ac sine detestatione nimia sineque obprobratione acerba reprehensionis declinanda  sensim et relinquenda esse dicunt quam respuenda. <font size=2>14</FONT> Conclusio vero illa, qua colligitur, sicuti supra dictum est, nihil patri parendum, inperfecta est refutarique ac dilui sic potest:<font size=2>15</FONT> Omnia, quae in rebus humanis fiunt, ita ut docti censuerunt, aut honesta sunt aut turpia. <font size=2>16</FONT> Quae sua vi recta aut honesta sunt, ut fidem colere, patriam defendere, ut amicos diligere, ea fieri oportet, sive imperet pater sive  non imperet;<font size=2>17</FONT> sed quae his contraria quaeque turpia, omnino iniqua sunt, ea ne si imperet quidem. <font size=2>18</FONT> Quae vero in medio sunt et a Graecis tum mesa, tum adiaphora appellantur, ut in militiam ire, rus colere, honores capessere, causas  defendere, uxorem ducere, ut iussum proficisci, ut accersitum venire,  quoniam et haec et his similia per sese ipsa neque honesta sunt neque  turpia, sed, proinde ut a nobis aguntur, ita ipsis actionibus aut probanda  fiunt aut reprehendenda: propterea in eiusmodi omnium rerum generibus patri  parendum esse censent, veluti si uxorem ducere imperet aut causas pro reis  dicere. <font size=2>19</FONT> Quod enim utrumque in genere ipso per sese neque honestum neque turpe est, idcirco, si pater iubeat, obsequendum est. <font size=2>20</FONT> Sed enim si imperet uxorem ducere infamem, propudiosam, criminosam aut pro reo Catilina aliquo aut Tubulo aut P. Clodio causam dicere, non  scilicet parendum, quoniam accedente aliquo turpitudinis numero desinunt  esse per sese haec media atque indifferentia.  <font size=2>21</FONT> Non ergo integra est propositio dicentium "aut honesta sunt, quae imperat pater, aut turpia", neque hygies et nominon diezeugmenon videri potest.  <font size=2>22</FONT> Deest enim diiunctioni isti tertium: "aut neque honesta sunt neque turpia". Quod si additur, non potest ita concludi: "numquam est  igitur patri parendum". 
</p>

<p>
 <b><a name=8>VIII.</A></B> <i>Quod parum aequa reprehensio Epicuri a Plutarcho facta sit in synlogismi disciplina. </I><font size=2>1</FONT> Plutarchus secundo librorum, quos de Homero composuit, inperfecte atque praepostere atque inscite synlogismo esse usum Epicurum dicit verbaque ipsa  Epicuri ponit: "Ho thanatos ouden pros hemas; to gar dialythen anaisthetei;  to de anaisthetoun ouden pros hemas. <font size=2>2</FONT> "Nam praetermisit," inquit "quod in prima parte sumere debuit, ton thanaton einai psyches kai somatos dialysin,<font size=2>3</FONT> tunc deinde eodem ipso, quod omiserat, quasi posito concessoque ad confirmandum aliud utitur. <font size=2>4</FONT> Progredi autem hic" inquit "synlogismus nisi illo prius posito non potest."<font size=2>5</FONT> Vere hoc quidem Plutarchus de forma atque ordine synlogismi scripsit. Nam si, ut in disciplinis traditur, ita colligere et ratiocinari velis, sic  dici oportet: ho thanatos psyches kai somatos dialysis; to de dialythein  anaisthetei; to de anaisthetoun ouden pros hemas. <font size=2>6</FONT> Sed Epicurus, cuiusmodi homost, non inscitia videtur partem istam synlogismi praetermisisse,<font size=2>7</FONT> neque id ei negotium fuit synlogismum tamquam in scolis philosophorum cum suis numeris omnibus et cum suis finibus dicere, sed profecto, quia  separatio animi et corporis in morte evidens est, non est ratus necessariam  esse eius admonitionem, quod omnibus prosus erat obvium. <font size=2>8</FONT> Sicuti etiam, quod coniunctionem synlogismi non in fine posuit, set in principio: nam id quoque non inperite factum quis non videt?<font size=2>9</FONT> Aput Platonem quoque multis in locis reperias synlogismos repudiato conversoque ordine isto, qui in docendo traditur, cum eleganti quadam  reprehensionis contemptione positos esse. 
</p>

<p>
 <b><a name=9>IX.</A></B> <i>Quod idem Plutarchus evidenti calumnia verbum ab Epicuro dictum insectatus  sit. </I><font size=2>1</FONT> In eodem libro idem Plutarchus eundem Epicurum reprehendit, quod verbo usus sit parum proprio et alienae significationis. <font size=2>2</FONT> Ita enim scripsit Epicurus: Horos tou megethous ton hedonon he pantos tou algountos hypexaireis. "Non" inquit "pantos tou algountos, sed pantos  tou algeinou dicere oportuit;<font size=2>3</FONT> detractio enim significanda est doloris," inquit "non dolentis". <font size=2>4</FONT> Nimis minute ac prope etiam subfrigide Plutarchus in Epicuro accusando lexitherei. <font size=2>5</FONT> Has enim curas vocum verborumque elegantias non modo non sectatur Epicurus, sed etiam insectatur. 
</p>

<p>
 <b><a name=10>X.</A></B> <i>Quid sint favisae Capitolinae; et quid super eo verbo M. Varro Servio  Sulpicio quaerenti rescripserit. </I><font size=2>1</FONT> Servius Sulpicius, iuris civilis auctor, vir bene litteratus, scripsit ad M. Varronem rogavitque, ut rescriberet, quid significaret verbum, quod  in censoris libris scriptum esset. <font size=2>2</FONT> Id erat verbum "favisae Capitolinae". Varro rescripsit in memoria sibi esse, quod Q. Catulus curator restituendi Capitolii dixisset voluisse se  aream Capitolinam deprimere, ut pluribus gradibus in aedem conscenderetur  suggestusque pro fastigii magnitudine altior fieret, sed facere id non  quisse, quoniam "favisae" impedissent. <font size=2>3</FONT> Id esse cellas quasdam et cisternas, quae in area sub terra essent, ubi reponi solerent signa vetera, quae ex eo templo collapsa essent, et  alia quaedam religiosa e donis consecratis. Ac deinde eadem epistula negat  quidem se in litteris invenisse, cur "favisae" dictae sint, sed Q. Valerium  Soranum solitum dicere ait, quos "thesauros" Graeco nomine appellaremus,  priscos Latinos "flavisas" dixisse, quod in eos non rude aes argentumque,  sed flata signataque pecunia conderetur. <font size=2>4</FONT> Coniectare igitur se detractam esse ex eo verbo secundam litteram et "favisas" esse dictas cellas quasdam et specus, quibus aeditui Capitolii  uterentur ad custodiendas res veteres religiosas.  
</p>

<p>
 <b><a name=11>XI.</A></B> <i>De Sicinio Dentato egregio bellatore multa memoratu digna. </I><font size=2>1</FONT> L. Sicinium Dentatum, qui tribunus plebi fuit Sp. Tarpeio A. Aternio consulibus, scriptum est in libris annalibus plus, quam credi debeat,  strenuum bellatorem fuisse nomenque ei factum ob ingentem fortitudinem  appellatumque esse Achillem Romanum. <font size=2>2</FONT> Is pugnasse in hostem dicitur centum et viginti proeliis, cicatricem aversam nullam, adversas quinque et quadraginta tulisse, coronis donatus  esse aureis octo, obsidionali una, muralibus tribus, civicis quattuordecim,  torquibus tribus et octoginta, armillis plus centum sexaginta, hastis  duodeviginti; phaleris item donatus est quinquies viciesque;<font size=2>3</FONT> spolia militaria habuit multiiuga, in his provocatoria pleraque;<font size=2>4</FONT> triumphavit cum imperatoribus suis triumphos novem. 
</p>

<p>
 <b><a name=12>XII.</A></B> <i>Considerata perpensaque lex quaedam Solonis speciem habens primorem iniquae iniustaeque legis, sed ad usum et emolumentum salubritatis penitus reperta. </I><font size=2>1</FONT> In legibus Solonis illis antiquissimis, quae Athenis axibus ligneis incisae sunt quasque latas ab eo Athenienses, ut sempiternae manerent,  poenis et religionibus sanxerunt, legem esse Aristoteles refert scriptam ad  hanc sententiam: "Si ob discordiam dissensionemque seditio atque discessio  populi in duas partes fiet et ob eam causam irritatis animis utrimque arma  capientur pugnabiturque, tum qui in eo tempore in eoque casu civilis  discordiae non alterutrae parti sese adiunxerit, sed solitarius  separatusque a communi malo civitatis secesserit, is domo, patria  fortunisque omnibus careto, exul extorrisque esto." <font size=2>2</FONT> Cum hanc legem Solonis singulari sapientia praediti legissemus, tenuit nos gravis quaedam in principio admiratio requirentes, quam ob causam  dignos esse poena existimaverit, qui se procul a seditione et civili pugna  removissent. <font size=2>3</FONT> Tum, qui penitus atque alte usum ac sententiam legis introspexerat, non ad augendam, sed ad desinendam seditionem legem hanc esse dicebat. Et  res prorsum se sic habent. <font size=2>4</FONT> Nam si boni omnes, qui in principio coercendae seditioni impares fuerint, populum percitum et amentem non deseruerint, ad alterutram partem  dividi sese adiunxerint, tum eveniet, ut cum socii partis seorsum utriusque  fuerint eaeque partes ab his, ut maioris auctoritatis viris, temperari ac  regi coeperint, concordia per eos potissimum restitui conciliarique possit,  dum et suos, apud quos sunt, regunt atque mitificant et adversarios sanatos  magis cupiunt quam perditos. <font size=2>5</FONT> Hoc idem Favorinus philosophus inter fratres quoque aut amicos dissidentis oportere fieri censebat, ut qui in medio sunt utriusque partis  benivoli, si in concordia adnitenda parum auctoritatis quasi ambigui amici  habuerint, tum alteri in alteram partem discedant ac per id meritum viam  sibi ad utriusque concordiam muniant. <font size=2>6</FONT> "Nunc autem plerique" inquit "partis utriusque amici, quasi probe faciant, duos litigantes destituunt et relinquunt deduntque eos advocatis  malivolis aut avaris, qui lites animasque eorum inflamment aut odii studio  aut lucri." 
</p>

<p>
 <b><a name=13>XIII.</A></B> <i>"Liberos" in multitudinis numero etiam unum filium filiamve veteres dixisse. </I><font size=2>1</FONT> Antiqui oratores historiaeque aut carminum scriptores etiam unum filium filiamve "liberos" multitudinis numero appellarunt. <font size=2>2</FONT> Idque nos, cum in complurium veterum libris scriptum aliquotiens adverterimus, nunc quoque in libro Sempronii Asellionis rerum gestarunt  quinto ita esse positum offendimus. <font size=2>3</FONT> Is Asellio sub P. Scipione Africano tribunus militum ad Numantiam fuit resque eas, quibus gerendis ipse interfuit, conscripsit. <font size=2>4</FONT> Eius verba de Tiberio Graccho tribuno pl., quo in tempore interfectus in Capitolio est, haec sunt: "Nam Gracchus domo cum proficiscebatur,  numquam minus terna aut quaterna milia hominum sequebantur."<font size=2>5</FONT> Atque inde infra de eodem Graccho ita scripsit: "Orare coepit id quidem, ut se defenderent liberosque suos; eum, quem virile secus tum in eo tempore  habebat, produci iussit populoque commendavit prope flens." 
</p>

<p>
 <b><a name=14>XIV.</A></B> <i>Quod M. Cato in libro, qui inscriptus est contra Tiberium exulem,  "stitisses vadimonium" per "i" litteram dicit, non "stetisses"; eiusque  verbi ratio reddita. </I><font size=2>1</FONT> In libro vetere M. Catonis, qui inscribitur contra Tiberium exulem, scriptum sic erat: "Quid si vadimonium capite obvoluto stitisses?" Recte  ille quidem "stitisses" scripsit:<font size=2>2</FONT> sed falsa et audax ... emendatores "e" scripto et per libros "stetisses" fecerunt, tamquam "stitisses" vanum et nihili verbum esset. <font size=2>3</FONT> Quin potius ipsi nequam et nihili sunt, qui ignorant "stitisses" dictum a Catone, quoniam "sisteretur" vadimonium, non "staretur".<br>  Quod antiquitus aetati senectae potissimum habiti sint ampli honores; et cur postea ad maritos et ad patres idem isti honores delati sint; atque ibi  de capite quaedam legis Iuliae septimo.  
</p>

<p>
 <b><a name=15>XV.</A></B> <i>Quod antiquitus aetati senectae potissimum habiti sint  ampli honores; et cur postea ad maritos et ad patres idem isti honores delati sint; atque ibi  de capite quaedam legis Iuliae septimo.</I><br> I. Apud antiquissimos Romanorum neque generi neque pecuniae praestantior honos tribui quam aetati solitus, maioresque natu a minoribus colebantur ad  deum prope et parentum vicem atque omni in loco inque omni specie honoris  priores potioresque habiti. <font size=2>2</FONT> A convivio quoque, ut scriptum in antiquitatibus est, seniores a iunioribus domum deducebantur, eumque morem accepisse Romanos a  Lacedaemoniis traditum est, apud quos Lycurgi legibus maior omnium rerum  honos aetati maiori habebatur. <font size=2>3</FONT> Sed postquam suboles civitati necessaria visa est et ad prolem populi frequentandam praemiis atque invitamentis usus fuit, tum antelati quibusdam  in rebus qui uxorem quique liberos haberent senioribus neque liberos neque  uxores habentibus. <font size=2>4</FONT> Sicuti kapite VII. legis Iuliae priori ex consulibus fasces sumendi potestas fit, non qui pluris annos natus est, sed qui pluris liberos quam  collega aut in sua potestate habet aut bello amisit. <font size=2>5</FONT> Sed si par utrique numerus liberorum est, maritus aut qui in numero maritorum est, praefertur;<font size=2>6</FONT> si vero ambo et mariti et patres totidem liberorum sunt, tum ille pristinus honos instauratur et qui maior natu est, prior fasces sumit. <font size=2>7</FONT> Super his autem, qui aut caelibes ambo sunt et parem numerum filiorum habent aut mariti sunt et liberos non habent, nihil scriptum in lege de  aetate est. <font size=2>8</FONT> Solitos tamen audio, qui lege potiores essent, fasces primi mensis collegis concedere aut longe aetate prioribus aut nobilioribus multo aut  secundum consulatum ineuntibus.<br>  Quod Caesellius Vindex a Sulpicio Apollinari reprehensus est in sensus Vergiliani enarratione. 
</p>

<p>
 <b><a name=16>XVI.</A></B> <i>Quod Caesellius Vindex a Sulpicio Apollinari reprehensus est in sensus Vergiliani enarratione</I><br> I. Vergilii versus sunt e libro sexto:<br> ille, vides, pura iuvenis qui nititur hasta,<br> proxima sorte tenet lucis loca. Primus ad auras<br> aetherias Italo commixtus sanguine surget<br> Silvius, Albanum nomen, tua postuma proles,<br> quem tibi longaevo serum Lavinia coniunx<br> educet silvis regem regumque parentem:<br> unde genus Longa nostrum dominabitur Alba. <font size=2>2</FONT> Videbantur haec nequaquam convenire:<br> tua postuma proles,<br> et: <br> quem tibi longaevo serum Lavinia coniunx <br> educet silvis. <font size=2>3</FONT> Nam si hic Silvius, ita ut in omnium ferme annalium monumentis scriptum est, post patris mortem natus est ob eamque causam praenomen ei  Postumo fuit, qua ratione subiectum est: quem tibi longaevo serum Lavinia coniunx educet silvis?<font size=2>4</FONT> Haec enim verba significare videri possunt Aenea vivo ac iam sene natum ei Silvium et educatum. <font size=2>5</FONT> Itaque hanc sententiam esse verborum istorum Caesellius opinatus in commentario lectionum antiquarum: ""postuma"" inquit ""proles"" non eum  significat, qui patre mortuo, sed qui postremo loco natus est, sicuti  Silvius, qui Aenea iam sene tardo seroque partu est editus."<font size=2>6</FONT> Sed huius historiae auctorem idoneum nullum nominat;<font size=2>7</FONT> Silvium autem post Aeneae mortem, sicuti diximus, natum esse multi tradiderunt. <font size=2>8</FONT> Idcirco Apollinaris Sulpicius inter cetera, in quis Caesellium reprehendit, hoc quoque eius quasi erratum animadvertit errorisque istius  hanc esse causam dixit, quod scriptum ita sit "Quem tibi longaevo".  ""Longaevo"" inquit "non seni significat - hoc enim est contra historiae  fidem, sed in longum iam aevum et perpetuum recepto immortalique facto.  IX. Anchises enim, qui haec ad filium dicit, sciebat eum, cum hominum vita discessisset, immortalem atque indigetem futurum et longo perpetuoque aevo  potiturum."<font size=2>10</FONT> Hoc sane Apollinaris argute. Sed aliud tamen est "longum aevum", aliud "perpetuum", neque dii "longaevi" appellantur, sed "inmortales". 
</p>

<p>
 <b><a name=17>XVII.</A></B> <i>Cuiusmodi esse naturam quarundam praepositionum M. Cicero animadverterit; disceptatumque ibi super eo ipso, quod Cicero observaverat. </I><font size=2>1</FONT> Observate curioseque animadvertit M. Tullius "in" et "con" praepositiones verbis aut vocabulis praepositas tunc produci atque  protendi, cum litterae sequerentur, quae primae sunt in "sapiente" atque  "felice", in aliis autem omnibus correpte pronuntiari. <font size=2>2</FONT> Verba Ciceronis haec sunt: "Quid vero hoc elegantius, quod non fit natura, sed quodam instituto? "indoctus" dicimus brevi prima littera,  "insanus" producta, "inhumanus" brevi, "infelix" longa et, ne multis,  quibus in verbis hae primae litterae sunt, quae in "sapiente" atque  "felice", producte dicuntur, in ceteris omnibus breviter; itemque  "conposuit", "consuevit", "concrepuit", "confecit". Consule veritatem,  reprehendet; refer ad auris, probabunt; quaere cur ita sit: dicent iuvare.  Voluptati autem aurium morigerari debet oratio."<font size=2>3</FONT> Manifesta quidem ratio suavitatis est in his vocibus, de quibus Cicero locutus est. Sed quid dicemus de praepositione "pro", quae, cum produci et corripi soleat, observationem hanc tamen M. Tullii aspernata est?<font size=2>4</FONT> Non enim semper producitur, cum sequitur ea littera, quae prima est in verbo "fecit", quam Cicero hanc habere vim significat, ut propter eam rem  "in" et "con" praepositiones producantur. <font size=2>5</FONT> Nam "proficisci" et "profugere" et "profundere" et "profanum" et "profestum" correpte dicimus, "proferre" autem et "profligare" et  "proficere" producte. <font size=2>6</FONT> Cur igitur ea littera, quam Cicero productionis causam facere observavit, non in omnibus consimilibus eandem vim aut rationis aut  suavitatis tenet, sed aliam vocem produci facit, aliam corripi?  Neque vero "con" particula tum solum producitur, cum ea littera, de qua  Cicero dixit, insequitur. <font size=2>7</FONT> Nam et Cato et Sallustius: "faenoribus" inquiunt "copertus est". <font size=2>8</FONT> Praeterea "coligatus" et "conexus" producte dicitur. <font size=2>9</FONT> Sed tamen videri potest in his, quae posui, ob eam causam particula haec produci, quoniam eliditur ex ea "n" littera: nam detrimentum litterae  productione syllabae compensatur. <font size=2>10</FONT> Quod quidem etiam in eo servatur, quod est "cogo"; neque repugnat, quod "coegi" correpte dicimus:<font size=2>11</FONT> non enim salva id analogiai dicitur a verbo, quod est "cogo". 
</p>

<p>
 <b><a name=18>XVIII.</A></B> <i>Quod Phaedon Socraticus servus fuit; quodque item alii complusculi  servitutem servierunt. </I><font size=2>1</FONT> Phaedon Elidensis ex cohorte illa Socratica fuit Socratique et Platoni per fuit familiaris. <font size=2>2</FONT> Eius nomini Plato librum illum divinum de immortalitate animae dedit. <font size=2>3</FONT> Is Phaedon servus fuit forma atque ingenio liberali et, ut quidam scripserunt, a lenone domino puer ad merendum coactus. <font size=2>4</FONT> Eum Cebes Socraticus hortante Socrate emisse dicitur habuisseque in philosophiae disciplinis. <font size=2>5</FONT> Atque is postea philosophus inlustris fuit, sermonesque eius de Socrate admodum elegantes leguntur. <font size=2>6</FONT> Alii quoque non pauci servi fuerunt, qui post philosophi clari exstiterunt. <font size=2>7</FONT> Ex quibus ille Menippus fuit, cuius libros M. Varro in saturis aemulatus est, quas alii "cynicas", ipse appellat "Menippeas". <font size=2>8</FONT> Sed et Theophrasti Peripatetici servus Pompylus et Zenonis Stoici servus, qui Persaeus vocatus est, et Epicuri, cui Mys nomen fuit,  philosophi non incelebres vixerunt. <font size=2>9</FONT> Diogenes etiam Cynicus servitutem servivit. Sed is ex libertate in servitutem venum ierat. Quem cum emere vellet Xeniades Korinthios, ecquid  artificii novisset, percontatus "novi" inquit Diogenes "hominibus liberis  imperare". <font size=2>10</FONT> Tum Xeniades responsum eius demiratus emit et manu emisit filiosque suos ei tradens: "accipe" inquit "liberos meos, quibus imperes". De Epicteto autem philosopho nobili, quod is quoque servus fuit, recentior  est memoria, quam ut scribi quasi oblitteratum debuerit. 
</p>

<p>
 <b><a name=19>XIX.</A></B> <i>"Rescire" verbum quid sit; et quam habeat veram atque propriam significationem. </I><font size=2>1</FONT> Verbum "rescire" observavimus vim habere propriam quandam, non ex communi significatione ceterorum verborum, quibus eadem praepositio  imponitur; neque ut "rescribere", "relegere", "restituere" ...  substituere dicimus, itidem dicimus "rescire";<font size=2>2</FONT> nam qui factum aliquod occultius aut inopinatum insperatumque cognoscit, is dicitur proprie "rescire". <font size=2>3</FONT> Cur autem in hoc uno verbo "re" particula huius sententiae vim habeat, equidem adhuc quaero. <font size=2>4</FONT> Aliter enim dictum esse "rescivi" aut "rescire" apud eos, qui diligenter locuti sunt, nondum invenimus, quam super is rebus, quae aut  consulto consilio latuerint aut contra spem opinionemve usu venerint,<font size=2>5</FONT> quamquam ipsum "scire" de omnibus communiter rebus dicatur vel adversis vel prosperis vel insperatis vel exspectatis. <font size=2>6</FONT> Naevius in Triphallo ita scripsit:<br> si umquam quicquam filium rescivero <br> argentum amoris causa sumpse mutuum, <br> extemplo illo te ducam, ubi non despuas. <font size=2>7</FONT> Claudius Quadrigarius in primo annali: "Ea Lucani ubi resciverunt sibi per fallacias verba data esse."<font size=2>8</FONT> Item Quadrigarius in eodem libro in re tristi et inopinata verbo isto ita utitur: "Id ubi rescierunt propinqui obsidum, quos Pontio traditos  supra demonstravimus, eorum parentes cum propinquis capillo passo in viam  provolarunt."<font size=2>9</FONT> M. Cato in quarto originum: "Deinde dictator iubet postridie magistrum equitum arcessi: "mittam te, si vis, cum equitibus". "Sero est", inquit  magister equitum "iam rescivere"." <br>  Quae volgo dicuntur "vivaria", id vocabulum veteres non dixisse; et quid pro eo P. Scipio in oratione ad populum, quid postea M. Varro in libris de  re rustica dixerit.  
</p>

<p>
 <b><a name=20>XX.</A></B> <i>Quae volgo dicuntur "vivaria," id vocabulum veteres non dixisse; et quid pro eo P. Scipio in oratione ad populum, quid postea M. Varro in libris De Re Rustica dixerit.</I><br> I. "Vivaria", quae nunc dicuntur saepta quaedam loca, in quibus ferae vivae pascuntur, M. Varro in libro de re rustica III. dicit "leporaria" appellari. <font size=2>2</FONT> Verba Varronis subieci: "Villaticae pastionis genera sunt tria, ornithones, leporaria, piscinae. Nunc ornithonas dico omnium alitum, quae  intra parietes villae solent pasci. Leporaria te accipere volo, non ea,  quae tritavi nostri dicebant, ubi soli lepores sint, sed omnia saepta,  adficta villae quae sunt et habent inclusa animalia, quae pascuntur."<font size=2>3</FONT> Is item infra eodem in libro ita scribit: "Cum emisti fundum Tusculanum a M. Pisone, in leporario apri multi fuere."<font size=2>4</FONT> "Vivaria" autem quae nunc vulgus dicit, quos paradeisous Graeci appellant, quae "leporaria" Varro dicit, haut usquam memini apud  vetustiores scriptum. <font size=2>5</FONT> Sed quod apud Scipionem omnium aetatis suae purissime locutum legimus "roboraria", aliquot Romae doctos viros dicere audivi id significare, quod  nos "vivaria" dicimus, appellataque esse a tabulis roboreis, quibus saepta  essent; quod genus saeptorum vidimus in Italia locis plerisque. <font size=2>6</FONT> Verba ex oratione eius contra Claudium Asellum quinta haec sunt: "Vbi agros optime cultos atque villas expolitissimas vidisset, in his regionibus  excelsissimo loco grumam statuere aiebat; inde corrigere viam, aliis per  vineas medias, aliis per roborarium atque piscinam, aliis per villam."<font size=2>7</FONT> Lacus vero aut stagna piscibus vivis coercendis clausa suo atque proprio nomine "piscinas" nominaverunt. <font size=2>8</FONT> "Apiaria" quoque vulgus dicit loca, in quibus siti sunt alvei apum; sed neminem ferme, qui incorrupte locuti sunt, aut scripsisse memini aut  dixisse. <font size=2>9</FONT> M. autem Varro in libro de re rustica tertio: "Melissonas" inquit "ita facere oportet, quae quidam "mellaria" appellant." Sed hoc verbum, quo  Varro usus est, Graecum est; nam melissones ita dicuntur, ut ampelones et  daphnones. 
</p>

<p>
 <b><a name=21>XXI.</A></B> <i>Super eo sidere, quod Graeci hamaxan, nos "septentriones" vocamus; ac de  utriusque vocabuli ratione et origine. </I><font size=2>1</FONT> Ab Aegina in Piraeum complusculi earundem disciplinarum sectatores Graeci Romanique homines eadem in navi tramittebamus. <font size=2>2</FONT> Nox fuit et clemens mare et anni aestas caelumque liquide serenum. Sedebamus ergo in puppi simul universi et lucentia sidera considerabamus. <font size=2>3</FONT> Tum, qui eodem in numero Graecas res eruditi erant, quid hamaxa esset, et quaenam maior et quae minor, cur ita appellata et quam in partem procedentis noctis spatio moveretur et quamobrem Homerus solam eam non  occidere dicat, tum et quaedam alia, scite ista omnia ac perite  disserebant. <font size=2>4</FONT> Hic ego ad nostros iuvenes convertor et "quin" inquam "vos opici dicitis mihi, quare, quod hamaxan Graeci vocant, nos "septentriones"  vocamus?<font size=2>5</FONT> non enim satis est, quod septem stellas videmus, sed quid hoc totum, quod "septentriones" dicimus, significet, scire" inquam "id prolixius volo."<font size=2>6</FONT> Tum quispiam ex his, qui se ad litteras memoriasque veteres dediderat: "vulgus" inquit "grammaticorum "septentriones" a solo numero stellarum dictum putat. <font size=2>7</FONT> "Triones" enim per sese nihil significare aiunt, sed vocabuli esse supplementum; sicut in eo, quod "quinquatrus" dicamus, quinque ab Idibus  dierum numerus sit, "atrus" nihil. <font size=2>8</FONT> Sed ego quidem cum L. Aelio et M. Varrone sentio, qui "triones" rustico vocabulo boves appellatos scribunt quasi quosdam "terriones", hoc  est arandae colendaeque terrae idoneos. <font size=2>9</FONT> Itaque hoc sidus, quod a figura posituraque ipsa, quia simile plaustri videtur, antiqui Graecorum hamaxan dixerunt, nostri quoque veteres a bubus  iunctis "septentriones" appellarunt, id est septem stellas, ex quibus quasi  iuncti triones figurantur. <font size=2>10</FONT> Praeter hanc" inquit "opinionem id quoque Varro addit dubitare sese, an propterea magis hae septem stellae "triones" appellatae sint, quia ita sunt  sitae, ut ternae stellae proximae quaeque inter sese faciant "trigona", id  est triquetras figuras." <font size=2>11</FONT> Ex his duabus rationibus, quas ille dixit, quod posterius est, subtilius elegantiusque est visum. Intuentibus enim nobis in illud ita  propemodum res erat, ut forma esse triquetra videretur. 
</p>

<p>
 <b><a name=22>XXII.</A></B> <i>De vento "iapyge" deque aliorum ventorum vocabulis regionibusque accepta ex Favorini sermonibus. </I><font size=2>1</FONT> Apud mensam Favorini in convivio familiari legi solitum erat aut vetus carmen melici poetae aut historia partim Graecae linguae, alias Latinae. <font size=2>2</FONT> Legebatur ergo ibi tunc in carmine Latino "iapyx" ventus quaesitumque est, quis hic ventus et quibus ex locis spiraret et quae tam infrequentis  vocabuli ratio esset; atque etiam petebamus, ut super ceterorum nominibus  regionibusque docere nos ipse vellet, quia vulgo neque de appellationibus  eorum neque de finibus neque de numero conveniret. <font size=2>3</FONT> Tum Favorinus ita fibulatus est: "Satis" inquit "notum est limites regionesque esse caeli quattuor: exortum, occasum, meridiem, septentriones. <font size=2>4</FONT> Exortus et occasus mobilia et varia sunt, meridies septentrionesque statu perpetuo stant et manent. <font size=2>5</FONT> Oritur enim sol non indidem semper, sed aut "aequinoctialis" oriens dicitur, cum in circulo currit, qui appellatur  isemerinos, aut "solstitialis", quae sunt therinai tropai, aut "brumalis",  quae sunt cheimerinai tropai. <font size=2>6</FONT> Item cadit sol non in eundem semper locum. Fit enim similiter occasus eius aut "aequinoctialis" aut "solstitialis" aut "brumalis". <font size=2>7</FONT> Qui ventus igitur ab oriente verno, id est aequinoctiali, venit, nominatur "eurus" ficto vocabulo, ut isti etymologikai aiunt, ho apo tes  eous rheon. <font size=2>8</FONT> Is alio quoque a Graecis nomine apheliotes, Romanis nauticis "subsolanus" cognominatur. <font size=2>9</FONT> Sed qui ab aestiva et solstitiali orientis meta venit, Latine "aquilo", boreas Graece dicitur, eumque propterea quidam dicunt ab Homero  aithregeneten appellatum; boream autem putant dictum apo tes boes, quoniam  sit violenti flatus et sonori. <font size=2>10</FONT> Tertius ventus, qui ab oriente hiberno spirat - "volturnum" Romani vocant, eum plerique Graeci mixto nomine, quod inter notum et eurum sit,  euronoton appellant. <font size=2>11</FONT> Hi sunt igitur tres venti orientales: "aquilo", "volturnus", "eurus", quorum medius eurus est. <font size=2>12</FONT> His oppositi et contrarii sunt alii tres occidui: "caurus", quem solent Graeci appellare argesten: is adversus aquilonem flat; item alter  "favonius", qui Graece zephyros vocatur: is adversus eurum flat; tertius  "africus", qui Graece lips: is adversus volturnum facit. <font size=2>13</FONT> Hae duae regiones caeli orientis occidentisque inter sese adversae sex habere ventos videntur. <font size=2>14</FONT> Meridies autem, quoniam certo atque fixo limite est, unum meridialem ventum habet: is Latine "auster", Graece notos nominatur, quoniam est  nebulosus atque umectus; notis enim Graece umor nominatur. <font size=2>15</FONT> Septentriones autem habent ob eandem causam unum. Is obiectus derectusque in austrum, Latine "septentrionarius", Graece aparktias  appellatus. <font size=2>16</FONT> Ex his octo ventis alii quattuor ventos detrahunt atque id facere se dicunt Homero auctore, qui solos quattuor ventos noverit: eurum, austrum,  aquilonem,<font size=2>17</FONT> favonium, a quattuor caeli partibus, quas quasi primas nominavimus, oriente scilicet atque occidente latioribus atque simplicibus, non  tripertitis. <font size=2>18</FONT> Partim autem sunt, qui pro octo duodecim faciant tertios quattuor in media loca inserentes circum meridiem et septentriones eadem ratione, qua  secundi quattuor intersiti sunt inter primores duos apud orientem  occidentemque. <font size=2>19</FONT> "Sunt porro alia quaedam nomina quasi peculiarium ventorum, quae incolae in suis quisque regionibus fecerunt aut ex locorum vocabulis, in  quibus colunt, aut ex alia qua causa, quae ad faciendum vocabulum acciderat. <font size=2>20</FONT> Nostri namque Galli ventum ex sua terra flantem, quem saevissimum patiuntur, "circium" appellant a turbine, opinor, eius ac vertigine; <font size=2>21</FONT> ex Iapygias ipsius orae proficiscentem quasi sinibus Apuli eodem, quo ipsi sunt, nomine "iapygem" dicunt. <font size=2>22</FONT> Eum esse propemodum caurum existimo; nam et est occidentalis et videtur exadversum eurum flare. <font size=2>23</FONT> Itaque Vergilius Cleopatram e navali proelio in Aegyptum fugientem vento "iapyge" ferri ait, ecum quoque Apulum eodem, quo ventum, vocabulo  "iapygem" appellavit. <font size=2>24</FONT> Est etiam ventus nomine kaikias, quem Aristoteles ita flare dicit, ut nubes non procul propellat, sed ut ad sese vocet, ex quo versum istum  proverbialem factum ait: <br> helkon eph'hauton hoste kaikias nephos. <font size=2>25</FONT> Praeter hos autem, quos dixi, sunt alii plurifariam venti commenticii et suae quisque regionis indigenae, ut est Horatianus quoque ille  "atabulus", quos ipsos quoque exsecuturus fui; addidissemque eos, qui "etesiae" et "prodromi" appellitantur, qui certo tempore anni, cum canis  oritur, ex alia atque alia parte caeli spirant, rationesque omnium  vocabulorum, quoniam plus paulo adbibi, effutissem, nisi multa iam prosus omnibus vobis reticentibus verba fecissem, quasi fieret a me akroasis  epideiktike. <font size=2>26</FONT> In convivio autem frequenti loqui solum unum neque honestum est" inquit "neque commodum." <font size=2>27</FONT> Haec nobis Favorinus in eo, quo dixi, tempore apud mensam suam summa cum elegantia verborum totiusque sermonis comitate atque gratia denarravit.  <font size=2>28</FONT> Sed quod ait ventum, qui ex terra Gallia flaret, "circium" appellari, M. Cato in libris originum eum ventum "cercium" dicit, non  "circium". <font size=2>29</FONT> Nam cum de Hispanis scriberet, qui citra Hiberum colunt, verba haec posuit: "Set in his regionibus ferrariae, argentifodinae pulcherrimae, mons ex sale mero magnus; quantum demas, tantum adcrescit. Ventus cercius, cum  loquare, buccam implet, armatum hominem, plaustrum oneratum percellit." <font size=2>30</FONT> Quod supra autem dixi etesias ex alia atque alia parte caeli flare, haut scio an secutus opinionem multorum temere dixerim. <font size=2>31</FONT> P. enim Nigidii in secundo librorum, quos de vento composuit, verba haec sunt: "Et etesiai et austri anniversarii secundo sole flant."  Considerandum igitur est, quid sit "secundo sole". 
</p>

<p>
 <b><a name=23>XXIII.</A></B> <i>Consultatio diiudicatioque locorum facta ex comoedia Menandri et Caecilii, quae Plocium inscripta est. </I><font size=2>1</FONT> Comoedias lectitamus nostrorum poetarum sumptas ac versas de Graecis Menandro aut Posidippo aut Apollodoro aut Alexide et quibusdam item aliis  comicis. <font size=2>2</FONT> Neque, cum legimus eas, nimium sane displicent, quin lepide quoque et venuste scriptae videantur, prorsus ut melius posse fieri nihil censeas. <font size=2>3</FONT> Sed enim si conferas et componas Graeca ipsa, unde illa venerunt, ac singula considerate atque apte iunctis et alternis lectionibus committas,  oppido quam iacere atque sordere incipiunt, quae Latina sunt; ita  Graecarum, quas aemulari nequiverunt, facetiis atque luminibus obsolescunt. <font size=2>4</FONT> Nuper adeo usus huius rei nobis venit. <font size=2>5</FONT> Caecili Plocium legebamus; hautquaquam mihi et, qui aderant, displicebat. <font size=2>6</FONT> Libitum et Menandri quoque Plocium legere, a quo istam comoediam verterat. <font size=2>7</FONT> Sed enim postquam in manus Menander venit, a principio statim, di boni, quantum stupere atque frigere quantumque mutare a Menandro Caecilius  visus est! Diomedis hercle arma et Glauci non dispari magis pretio  existimata sunt. <font size=2>8</FONT> Accesserat dehinc lectio ad eum locum, in quo maritus senex super uxore divite atque deformi querebatur, quod ancillam suam, non inscito  puellam ministerio et facie haut inliberali, coactus erat venundare  suspectam uxori quasi paelicem. Nihil dicam ego, quantum differat; versus  utrimque eximi iussi et aliis ad iudicium faciundum exponi. <font size=2>9</FONT> Menander sic:<br> ep'amphotera nyn hepikleros he kale<br> mellei katheudesein. Kateirgastai mega<br> kai periboeton ergon; ek tes oikias<br> exebale ten lypousan, hen ebouleto,<br> hin'apobleposin pantes eis to Krobyles<br> prosopon ei t'eugnostos ous'eme gyne<br> despoina. Kai ten opsin, hen ektesato<br> onos en pithekois touto de to legomenon<br> estin. Siopan boulomai ten nykta ten<br> pollon kakon archegon. Oimoi Krobylen<br> labein em'ei kai deka talanta ...<br> ten rhin'echousin pecheos; eit'esti to<br> phryagma pos hypostaton? ma ton Dia<br> ton Olympion kai ten Athenan, oudamos.<br> Paidiskrion therapeutikon de kai logou<br> tachion apagesth'hode. Tis ar'an eisagoi?<font size=2>10</FONT> Caecilius autem sic:<br>  is demum miser est, qui aerumnam suam nescit occultare<br>  ferre: ita me uxor forma et factis facit, si taceam, tamen indicium.<br>  Quae nisi dotem, omnia, quae nolis, habet: qui sapiet, de me discet,<br>  qui quasi ad hostes captus liber servio salva urbe atque arce.<br>  Quae mihi, quidquid placet, eo privatu vim me servatum.<br>  Dum ego eius mortem inhio, egomet vivo mortuus inter vivos.<br>  Ea me clam se cum mea ancilla ait consuetum, id me arguit,<br>  ita plorando, orando, instando atque obiurgando me obtudit,<br>  eam uti venderem; nunc credo inter suas<br>  aequalis et cognatas sermonem serit:<br>  "quis vestrarum fuit integra aetatula,<br>  quae hoc idem a viro<br>  impetrarit suo, quod ego anus modo<br>  effeci, paelice ut meum privarem virum?"<br>  haec erunt concilia hodie, differor sermone miser. <font size=2>11</FONT> Praeter venustatem autem rerum atque verborum in duobus libris nequaquam parem in hoc equidem soleo animum attendere, quod, quae Menander praeclare et apposite et facete scripsit, ea Caecilius, ne qua potuit quidem, conatus est enarrare, sed quasi minime probanda praetermisit et alia nescio qua mimica inculcavit et illud Menandri de vita hominum media sumptum, simplex et verum et delectabile, nescio quo pacto omisit. <font size=2>12</FONT> Idem enim ille maritus senex cum altero sene vicino colloquens et uxoris locupletis superbiam deprecans haec ait:<br> A. Echo d'epikleron Lamian; ouk eireka soi<br> tout'? eit'ar'ouchi? kyrian tes oikias<br> kai ton agron kai panton ant'ekeines<br> echomen. B. Apollon, hos chaleton. A. Chalepotaton.<br> Hapasi d'argalea 'stin, ouk emoi monoi,<br> ´ioi poly mallon, thygatri. B. Pragm'amachon legeis.<br> A. Eu oida. <font size=2>13</FONT> Caecilius vero hoc in loco ridiculus magis, quam personae isti, quam tractabat, aptus atque conveniens videri maluit. Sic enim haec corrupit:<br> A. Sed tua morosane uxor, quaeso, est? B. Va! rogas?<br> A. Qui tandem? B. Taedet mentionis, quae mihi,<br> ubi domum adveni, adsedi, extemplo savium<br> dat ieiuna anima. A. Nil peccat de savio:<br> ut devomas, vult, quod foris potaveris. <font size=2>14</FONT> Quid de illo loco in utraque comoedia posito existimari debeat, manifestum est, cuius loci haec ferme sententia:<font size=2>15</FONT> Filia hominis pauperis in pervigilio vitiata est. <font size=2>16</FONT> Ea res clam patrem fuit, et habebatur pro virgine. <font size=2>17</FONT> Ex eo vitio gravida mensibus exactis parturit. <font size=2>18</FONT> Servus bonae frugi, cum pro foribus domus staret et propinquare partum erili filiae atque omnino vitium esse oblatum ignoraret, gemitum et ploratum audit puellae in puerperio enitentis: timet, irascitur, suspicatur, miseretur, dolet. <font size=2>19</FONT> Hi omnes motus eius affectionesque animi in Graeca quidem comoedia mirabiliter acres et illustres, apud Caecilium autem pigra istaec omnia et a rerum dignitate atque gratia vacua sunt. <font size=2>20</FONT> Post, ubi idem servus percontando, quod acciderat repperit, has aput Menandrum voces facit:<br> o tris kakodaimon, hostis on penes gamei<br> kai paidopoiei. Hos alogistos est'aner,<br> hos mete phylaken ton anankaion echei,<br> met',an atychesei eis ta koina tou biou,<br> epamphiesai dynaito touto chremasin,<br> all'en akalyptoi kai talaiporoi bioi<br> cheimazomenos zei ton men aniairon echon<br> to meros hapanton, ton d'agathon ouden meros.<br> Hyper gar henos algon hapantas noutheto. <font size=2>21</FONT> Ad horum autem sinceritatem veritatemque verborum an adspiraverit Caecilius, consideremus. Versus sunt hi Caecili trunca quaedam ex Menandro dicentis et consarcinantis verba tragici tumoris:<br> is demum infortunatus est homo,<br> pauper qui educit in egestatem liberos,<br> cui fortuna et res ut est continuo patet.<br> Nam opulento famam facile occultat factio. <font size=2>22</FONT> Itaque, ut supra dixi, cum haec Caecilii seorsum lego, neutiquam videntur ingrata ignavaque, cum autem Graeca comparo et contendo, non puto Caecilium sequi debuisse, quod assequi nequiret. 
</p>

<p>
 <b><a name=24>XXIV.</A></B> <i>De vetere parsimonia; deque antiquis legibus sumptuariis. </I><font size=2>1</FONT> Parsimonia apud veteres Romanos et victus atque cenarum tenuitas non domestica solum observatione ac disciplina, sed publica quoque animadversione legumque complurium sanctionibus custodita est. <font size=2>2</FONT> Legi adeo nuper in Capitonis Atei coniectaneis senatus decretum vetus C. Fannio et M. Valerio Messala consulibus factum, in quo iubentur principes civitatis, qui ludis Megalensibus antiquo ritu mutitarent, id est mutua inter sese dominia agitarent, iurare apud consules verbis conceptis  non amplius in singulas cenas sumptus esse facturos, quam centenos  vicenosque aeris praeter olus et far et vinum, neque vino alienigena, sed  patriae usuros neque argenti in convivio plus pondo quam libras centum  inlaturos. <font size=2>3</FONT> Sed post id senatus consultum lex Fannia lata est, quae ludis Romanis, item ludis plebeis et Saturnalibus et aliis quibusdam diebus in singulos  dies centenos aeris insumi concessit decemque aliis diebus in singulis  mensibus tricenos, ceteris autem diebus omnibus denos. <font size=2>4</FONT> Hanc Lucilius poeta legem significat, cum dicit:<br> Fanni centussis misellus. <font size=2>5</FONT> In quo erraverunt quidam commentariorum in Lucilium scriptores, quod putaverunt Fannia lege perpetuos in omne dierum genus centenos aeris  statutos. <font size=2>6</FONT> Centum enim aeris Fannius constituit, sicuti supra dixi, festis quibusdam diebus eosque ipsos dies nominavit, aliorum autem dierum omnium  in singulos dies sumptum inclusit intra aeris alias tricenos, alias denos. <font size=2>7</FONT> Lex deinde Licinia rogata est, quae cum certis diebus, sicuti Fannia, centenos acris inpendi permisisset, nuptiis ducenos indulsit ceterisque  diebus statuit aeris tricenos; cum et carnis autem et salsamenti certa  pondera in singulos dies constituisset, quidquid esset tamen e terra, vite,  arbore, promisce atque indefinite largita est. <font size=2>8</FONT> Huius legis Laevius poeta meminit in Erotopaegniis. <font size=2>9</FONT> Verba Laevii haec sunt, quibus significat haedum, qui ad epulas fuerat adlatus, dimissum cenamque ita, ut lex Licinia sanxisset, pomis oleribusque  instructam: <br> "lex Licinia" inquit "introducitur, <br> lux liquida haedo redditur". <font size=2>10</FONT> Lucilius quoque legis istius meminit in his verbis:<br> legem vitemus Licini. <font size=2>11</FONT> Postea L. Sulla dictator, cum legibus istis situ atque senio oblitteratis plerique in patrimoniis amplis helluarentur et familiam pecuniamque suam prandiorum conviviorumque gurgitibus proluissent, legem  ad populum tulit, qua cautum est, ut Kalendis, Idibus, Nonis diebusque  ludorum et feriis quibusdam sollemnibus sestertios trecenos in cenam  insumere ius potestasque esset" ceteris autem diebus omnibus non amplius  tricenos. <font size=2>12</FONT> Praeter has leges Aemiliam quoque legem invenimus, qua lege non sumptus cenarum, sed ciborum genus et modus praefinitus est. <font size=2>13</FONT> Lex deinde Antia praeter sumptum acris id etiam sanxit, ut qui magistratus esset magistratumve capturus esset, ne quo ad cenam, nisi ad  certas personas, itaret. <font size=2>14</FONT> Postrema lex Iulia ad populum pervenit Caesare Augusto imperante, qua profestis quidem diebus ducenti finiuntur, Kalendis, Idibus, Nonis et aliis  quibusdam festis trecenti, nuptiis autem et repotiis sestertii mille. <font size=2>15</FONT> Esse etiam dicit Capito Ateius edictum - divine Augusti an Tiberii Caesaris non satis commemini, quo edicto per dierum varias sollemnitates  a trecentis sestertiis adusque duo sestertia sumptus cenarum propagatus  est, ut his saltem finibus luxuriae effervescentis aestus coerceretur.  
</p>

<p>
 <b><a name=25>XXV.</A></B> <i>Quid Graeci analogian, quid contra anomalian vocent. </I><font size=2>1</FONT> In Latino sermone, sicut in Graeco, alii analogian sequendam putaverunt, alii anomalian. <font size=2>2</FONT> Analogia est similium similis declinatio, quam quidam Latine "proportionem" vocant. <font size=2>3</FONT> Anomalia est inaequalitas declinationum consuetudinem sequens. <font size=2>4</FONT> Duo autem Graeci grammatici illustres Aristarchus et Crates summa ope, ille analogian, hic anomalian defensitavit. <font size=2>5</FONT> M. Varronis liber ad Ciceronem de lingua Latina octavus nullam esse observationem similium docet inque omnibus paene verbis consuetudinem  dominari ostendit:<font size=2>6</FONT> "Sicuti cum dicimus" inquit ""lupus lupi", "probus probi" et "lepus leporis", item "paro paravi" et "lavo lavi", "pungo pupugi", "tundo tutudi" et "pingo pinxi". <font size=2>7</FONT> Cumque" inquit "a "ceno" et "prandeo" et "poto" et "cenatus sum" et "pransus sum" et "potus sum" dicamus, a "destringor" tamen et "extergeor"  et "lavor" "destrinxi" et "extersi" et "lavi" dicimus. <font size=2>8</FONT> Item cum dicamus ab "Osco", "Tusco", "Graeco" "Osce", "Tusce", "Graece", a "Gallo" tamen et "Mauro" "Gallice" et "Maurice" dicimus; item a  "probus" "probe", a "doctus" "docte", sed a "rarus" non dicitur "rare",  sed alii "raro" dicunt, alii "rarenter"."<font size=2>9</FONT> Inde M. Varro in eodem libro: ""Sentior"" inquit "nemo dicit et id per se nihil est, "adsentior" tamen fere omnes dicunt. Sisenna unus "adsentio"  in senatu dicebat et eum postea multi secuti, neque tamen vincere  consuetudinem potuerunt."<font size=2>10</FONT> Sed idem Varro in aliis libris multa pro analogiai tuenda scripsit. <font size=2>11</FONT> Sunt igitur ii tamquam loci quidam communes contra analogian dicere et item rursum pro analogiai. 
</p>

<p>
 <b><a name=26>XXVI.</A></B> <i>Sermones M. Frontonis et Favorini philosophi de generibus colorum vocabulisque eorum Graecis et Latinis; atque inibi color "spadix" cuiusmodi sit. </I><font size=2>1</FONT> Favorinus philosophus, cum ad M. Frontonem consularem pedibus aegrum visum iret, voluit me quoque ad eum secum ire. <font size=2>2</FONT> Ac deinde, cum ibi aput Frontonem plerisque viris doctis praesentibus sermones de coloribus vocabulisque eorum agitarentur, quod multiplex  colorum facies, appellationes autem incertae et exiguae forent,<font size=2>3</FONT> "plura" inquit "sunt" Favorinus "in sensibus oculorum quam in verbis vocibusque colorum discrimina. <font size=2>4</FONT> Nam ut alias eorum inconcinnitates omittamus, simplices isti rufus et viridis colores singula quidem vocabula, multas autem species differentis  habent. <font size=2>5</FONT> Atque eam vocum inopiam in lingua magis Latina video, quam in Graeca. Quippe qui "rufus" color a rubore quidem appellatus est, sed cum aliter  rubeat ignis, aliter sanguis, aliter ostrum, aliter crocum, aliter aurum,  has singulas rufi varietates Latina oratio singulis propriisque vocabulis  non demonstrat omniaque ista significat una "ruboris" appellatione, cum ex ipsis rebus vocabula colorum mutuatur et "igneum" aliquid dicit et "flammeum" et "sanguineum" et "croceum" et "ostrinum" et "aureum". <font size=2>6</FONT> "Russus" enim color et "ruber" nihil a vocabulo "rufi" dinoscuntur neque proprietates eius omnes declarant, xanthos autem et erythros et pyrrhos et ´irros et phoinix habere quasdam distantias coloris rufi videntur vel augentes eum vel remittentes vel mixta quadam specie temperantes."<font size=2>7</FONT> Tum Fronto ad Favorinum: "non infitias" inquit "imus, quin lingua Graeca, quam tu videre elegisse, prolixior fusiorque sit quam nostra; sed  in his tamen coloribus, quibus modo dixisti, denominandis non proinde  inopes sumus, ut tibi videmur. <font size=2>8</FONT> Non enim haec sunt sola vocabula rufum colorem demonstrantia, quae tu modo dixisti, "russus" et "ruber", sed alia quoque habemus plura, quam quae  dicta abs te Graeca sunt: "fulvus" enim et "flavus" et "rubidus" et  "poeniceus" et "rutilus" et "luteus" et "spadix" appellationes sunt rufi  coloris aut acuentes eum quasi incendentes aut cum colore viridi miscentes  aut nigro infuscantes aut virenti sensim albo illuminantes. <font size=2>9</FONT> Nam "poeniceus", quem tu Graece phoinika dixisti, et "rutilus" et "spadix" poenicei synonymos, qui factus e Graeco noster est, exuberantiam  splendoremque significant ruboris, quales sunt fructus palmae arboris non  admodum sole incocti, unde spadici et poeniceo nomen est:<font size=2>10</FONT> spadika enim Dorici vocant avulsum e palma termitem cum fructu. <font size=2>11</FONT> "Fulvus" autem videtur de rufo atque viridi mixtus in aliis plus viridis, in aliis plus rufi liabere. Sic poeta verborum diligentissimus  "fulvam aquilam" dicit et "iaspidem", "fulvos galeros" et "fulvum aurum" et  "arenam fulvam" et "fulvum leonem", sic Q. Ennius in annalibus "aere fulvo" dixit. <font size=2>12</FONT> "Flavus" contra videtur e viridi et rufo et albo concretus: sic "flaventes comae" et, quod mirari quosdam video, frondes olearum a Vergilio  "flavae" dicuntur, sic multo ante Pacuvius aquam "flavam" dixit et "fulvum  pulverem". <font size=2>13</FONT> Cuius versus, quoniam sunt iucundissimi, libens commemini:<br> cedo tuum pedem mi, lymphis flavis fulvum ut <br> pulverem manibus isdem, quibus Vlixi saepe permulsi,<br> abluam lassitudinemque minuam manuum mollitudine. <font size=2>14</FONT> "Rubidus" autem est rufus atrior et nigrore multo inustus, "luteus" contra rufus color est dilutior;<font size=2>15</FONT> inde ei nomen quoque esse factum videtur. <font size=2>16</FONT> Non igitur," inquit "mi Favorine, species rufi coloris plures aput Graecos, quam aput nos nominantur. <font size=2>17</FONT> Sed ne viridis quidem color pluribus a vobis vocabulis dicitur, <font size=2>18</FONT> neque non potuit Vergilius colorem equi significare viridem volens caerulum magis dicere ecum quam "glaucum", sed maluit verbo uti notiore  Graccho, quam inusitato Latino. <font size=2>19</FONT> Nostris autem veteribus "caesia" dicta est, quae a Graecis glaukopis, ut Nigidius ait, "de colore caeli quasi caelia."" <font size=2>20</FONT> Postquam haec Fronto dixit, tum Favorinus scientiam rerum uberem verborumque eius elegantiam exosculatus: "absque te" inquit "uno forsitan  lingua profecto Graeca longe anteisset; sed tu, mi Fronto, quod in versu  Homerico est, id facis: Kai ny ken e parelassas e ampheriston ethekas. <font size=2>21</FONT> Sed cum omnia libens audivi, quae peritissime dixisti, tum maxime, quod varietatem flavi coloris enarrasti fecistique, ut intellegerem verba  illa ex annali quarto decimo Ennii amoenissima, quae minime intellegebam: verrunt extemplo placidum mare: marmore flavo  caeruleum spumat mare conferta rate pulsum;  <font size=2>22</FONT> non enim videbatur "caeruleum mare" cum "marmore flavo" convenire. <font size=2>23</FONT> Sed cum sit, ita ut dixisti, flavus color e viridi et albo mixtus, pulcherrime prorsus spumas virentis maris "flavom marmor" appellavit." 
</p>

<p>
 <b><a name=27>XXVII.</A></B> <i>Quid T. Castricius existimarit super Sallustii verbis et Demosthenis, quibus alter Philippum descripsit, alter Sertorium. </I><font size=2>1</FONT> Verba sunt haec gravia atque illustria de rege Philippo Demosthenis: Heoron d'auton ton Philippon, pros hon en hemin ho agon, hyper arches kai  dynasteias ton ophthalmon ekkekommenon, ten klein kateagota, ten cheira, to skelos peperomenon, pan ho ti bouletheie meros e tyche tou somatos parelesthai, touto proiemenon, hoste toi loipoi meta times kai doxes zen. <font size=2>2</FONT> Haec aemulari volens Sallustius de Sertorio duce in historiis ita scripsit: "Magna gloria tribunus militum in Hispania T. Didio imperante, magno usui bello Marsico paratu militum et armorum fuit, multaque tum ductu  eius iussuque patrata primo per ignobilitatem, deinde per invidiam scriptorum incelebrata sunt, quae vivus facie sua ostentabat aliquot  adversis cicatricibus et effosso oculo. Quin ille dehonestamento corporis maxime laetabatur neque illis anxius, quia reliqua gloriosius retinebat."<font size=2>3</FONT> De utriusque his verbis T. Castricius cum iudicaret, "nonne" inquit "ultra naturae humanae modum est dehonestamento corporis laetari? siquidem laetitia dicitur exsultatio quaedam animi gaudio efferventior eventu rerum expetitarum. <font size=2>4</FONT> Quanto illud sinceriusque et humanis magis condicionibus conveniens: pan ho ti an bouletheie meros he tyche tou somatos parelesthai, touto  proiemenon. <font size=2>5</FONT> Quibus verbis" inquit "ostenditur Philippus non, ut Sertorius, corporis dehonestamento laetus, quod est" inquit "insolens et inmodicum, sed prae  studio laudis et honoris iacturarum damnorumque corporis contemptor, qui  singulos artus suos fortunae prodigendos daret quaestu atque compendio  gloriarum." 
</p>

<p>
 <b><a name=28>XXVIII.</A></B> <i>Non esse compertum, cui deo rem divinam fieri oporteat, cum terra movet. </I><font size=2>1</FONT> Quaenam esse causa videatur, quamobrem terrae tremores fiant, non modo his communibus hominum sensibus opinionibusque incompertum, sed ne inter  physicas quidem philosophias satis constitit, ventorumne vi accidant specus  hiatusque terrae subeuntium an aquarum subter in terrarum cavis undantium  pulsibus fluctibusque, ita uti videntur existimasse antiquissimi Graecorum,  qui Neptunum seisichthona appellaverunt, an cuius aliae rei causa alteriusve dei vi ac numine, nondum etiam, sicuti diximus, pro certo  creditum. <font size=2>2</FONT> Propterea veteres Romani cum in omnibus aliis vitae officiis tum in constituendis religionibus atque in dis inmortalibus animadvertendis  castissimi cautissimique, ubi terram movisse senserant nuntiatumve erat,  ferias eius rei causa edicto imperabant, sed dei nomen, ita uti solet, cui  servari ferias oporteret, statuere et edicere quiescebant, ne alium pro  alio nominando falsa religione populum alligarent. <font size=2>3</FONT> Eas ferias si quis polluisset piaculoque ob hanc rem opus esset, hostiam "si deo, si deae" immolabant, idque ita ex decreto pontificum  observatum esse M. Varro dicit, quoniam, et qua vi et per quem deorum  dearumve terra tremeret, incertum esset. <font size=2>4</FONT> Sed de lunae solisque defectionibus non minus in eius rei causa reperienda sese exercuerunt. <font size=2>5</FONT> Quippe M. Cato, vir in cognoscendis rebus multi studii, incerta tamen et incuriose super ea re opinatus est. <font size=2>6</FONT> Verba Catonis ex originum quarto haec sunt: "Non lubet scribere, quod in tabula apud pontificem maximum est, quotiens annona cara, quotiens lunae  aut solis lumine caligo aut quid obstiterit."<font size=2>7</FONT> Vsque adeo parvi fecit rationes veras solis et lunae deficientium vel scire vel dicere.  
</p>

<p>
 <b><a name=29>XXIX.</A></B> <i>Apologus Aesopi Phrygis memoratu non inutilis. </I><font size=2>1</FONT> Aesopus ille e Phrygia fabulator haut inmerito sapiens existimatus est, cum, quae utilia monitu suasuque erant, non severe neque imperiose  praecepit et censuit, ut philosophis mos est, sed festivos delectabilesque  apologos commentus res salubriter ac prospicienter animadversas in mentes animosque hominum cum audiendi quadam inlecebra induit. <font size=2>2</FONT> Velut haec eius fabula de aviculae nidulo lepide atque iucunde promonet spem fiduciamque rerum, quas efficere quis possit, haut umquam in alio, set  in semetipso habendam. <font size=2>3</FONT> "Avicula" inquit "est parva, nomen est cassita. <font size=2>4</FONT> Habitat nidulaturque in segetibus id ferme temporis, ut appetat messis pullis iam iam plumantibus. <font size=2>5</FONT> Ea cassita in sementes forte congesserat tempestiviores; propterea frumentis flavescentibus pulli etiam tunc involucres erant. <font size=2>6</FONT> Dum igitur ipsa iret cibum pullis quaesitum, monet eos, ut, si quid ibi rei novae fieret dicereturve, animadverterent idque uti sibi, ubi redisset,  nuntiarem. <font size=2>7</FONT> Dominus postea segetum illarum filium adulescentem vocat et "videsne" inquit "haec ematuruisse et manus iam postulare? idcirco die crastini, ubi  primum diluculabit, fac amicos eas et roges, veniant operamque mutuam dent  et messim hanc nobis adiuvent." <font size=2>8</FONT> Haec ubi ille dixit, et discessit. Atque ubi redit cassita, pulli tremibundi, trepiduli circumstrepere orareque matrem, ut iam statim  properet inque alium locum sese asportet: "nam dominus" inquiunt "misit,  qui amicos roget, uti luce oriente veniant et metant". <font size=2>9</FONT> Mater iubet eos otioso animo esse: "si enim dominus" inquit "messim ad amicos reicit, crastino seges non metetur neque necessum est, hodie uti vos  auferam."<font size=2>10</FONT> Die" inquit "postero mater in pabulum volat. Dominus, quos rogaverat, opperitur. Sol fervit, et fit nihil; it dies, et amici nulli eunt. <font size=2>11</FONT> Tum ille rursum sum ad filium: "amici isti magnam partem" inquit "cessatores sunt. Quin potius imus et cognatos adfinesque nostros oramus,  ut assint creas temperi ad metendum?" Itidem hoc pulli pavefacti matri  nuntiant. <font size=2>12</FONT> Mater hortatur, ut tum quoque sine metu ac sine cura sint; cognatos adfinesque nullos ferme tam esse obsequibiles ait, ut ad laborem  capessendum nihil cunctentur et statim dicto oboediant: "vos modo" inquit  "advertite, si modo quid denuo dicetur". <font size=2>13</FONT> Alia luce orta avis in pastum profecta est. Cognati et adfines operam, quam dare rogati sunt, supersederunt. <font size=2>14</FONT> Ad postremum igitur dominus filio: "valeant" inquit "amici cum propinquis. Afferes primo luci falces duas; unam egomet mihi et tu tibi  capies alteram, et frumentum nosmetipsi manibus nostris cras metemus". <font size=2>15</FONT> Id ubi ex pullis dixisse dominum mater audivit: "tempus" inquit "est cedendi et abeundi; fiet nunc dubio procul, quod futurum dixit. In ipso  enim iam vertitur, cuia res est, non in alio, unde petitur". <font size=2>16</FONT> Atque ita cassita nidum migravit, seges a domino demessa est."<font size=2>17</FONT> Haec quidem est Aesopi fabula de amicorum et propinquorum quorum levi plerumque et inani fiducia. <font size=2>18</FONT> Sed quid aliud sanctiores libri philosophorum monent, quam ut in nobis tantum ipsis nitamur, alia autem omnia, quae extra nos extraque  nostrum animum sunt, neque pro nostris neque pro nobis ducamus? <font size=2>19</FONT> Hunc Aesopi apologum Q. Ennius in satiris scite admodum et venuste versibus quadratis composuit. <font size=2>20</FONT> Quorum duo postremi isti sunt, quos habere cordi et memoriae operae pretium esse hercle puto: <br> hoc erit tibi argumentum semper in promptu situm: <br> ne quid exspectes amicos, quod tute agere possies. 
</p>

<p>
 <b><a name=30>XXX.</A></B> <i>Quid observatum sit in undarum motibus, quae in mari alio atque alio modo fiunt austris flantibus aquilonibusque. </I><font size=2>1</FONT> Hoc saepenumero in undarum motu, quas aquilones venti quique ex eadem caeli regione aer fluit, faciunt ... in mari austri atque africi. <font size=2>2</FONT> Nam fluctus, qui flante aquilone maximi et creberrimi excitantur, simul ac ventus posuit, sternuntur et conflaccescunt et mox fluctus esse  desinunt. <font size=2>3</FONT> At non idem fit flante austro vel africo; quibus iam nihil spirantibus undae tamen factae diutius tument, et a vento quidem iamdudum tranquilla  sunt, sed mare est etiam atque etiam undabundum. <font size=2>4</FONT> Eius rei causa esse haec coniectatur, quod venti a septentrionibus ex altiore caeli parte in mare incidentes deorsum in aquarum profunda quasi  praecipites deferuntur undasque faciunt non prorsus inpulsas, sed imitus  commotas, quae tantisper erutae volvuntur, dum illius infusi desuper  spiritus vis manet. <font size=2>5</FONT> Austri vero et africi ad meridianum orbis circulum et ad partem axis infimam depressi inferiores et humiles per suprema aequoris euntes  protrudunt magis fluctus quam eruunt, et idcirco non desuper laesae, sed  propulsae in adversum aquae etiam desistente flatu retinent aliquantisper  de pristino pulsu impetum. <font size=2>6</FONT> Id autem ipsum, quod dicimus, ex illis quoque Homericis versibus, si quis non incuriose legat, adminiculari potest. <font size=2>7</FONT> Nam de austri flatibus ita scripsit:<br> entha notos mega kyma poti skaion rhion othei,<font size=2>8</FONT> contra autem de borea, quem "aquilonem" nos appellamus, alio dicit modo:<br> kai borees aithregenetes mega kyma kylindon. <font size=2>9</FONT> Ab aquilonibus enim, qui alti supernique sunt, fluctus excitatos quasi per prona volvi dicit, ab austris autem, his qui humiliores sunt, maiore vi  quadam propelli sursum atque subici. <font size=2>10</FONT> Id enim significat verbum otheiut alio in loco: laan ano otheske poti lopon. <font size=2>11</FONT> Id quoque a peritissimis rerum philosophis observatum est austris spirantibus mare fieri glaucum et caeruleum, aquilonibus obscurius  atriusque. Cuius rei causam, cum Aristotelis libros problematorum  praecerperemus, notavi.
</p>

<div class="footer">
	<p>
		<a href="/gellius.html">Gellius</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY>
</HTML>