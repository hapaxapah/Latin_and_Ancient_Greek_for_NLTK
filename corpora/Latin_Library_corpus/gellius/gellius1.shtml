<html>
	<head>
		<title>
			Auli Gellii Noctes Atticae: Liber I
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>AVLI GELLI NOCTES ATTICAE: LIBER  I
</p>

<p class=smallborder></P>

<p class=margin>
<a href=#1>1</A> <a href=#2>2</A> <a href=#3>3</A> <a href=#4>4</A> <a href=#5>5</A>  <a href=#6>6</A> <a href=#7>7</A> <a href=#8>8</A> <a href=#9>9</A> <a href=#10>10</A>  <a href=#11>11</A> <a href=#12>12</A> <a href=#13>13</A> <a href=#14>14</A> <a href=#15>15</A>  <a href=#16>16</A> <a href=#17>17</A> <a href=#18>18</A> <a href=#19>19</A> <a href=#20>20</A>  <a href=#21>21</A> <a href=#22>22</A> <a href=#23>23</A> <a href=#24>24</A> <a href=#25>25</A>  <a href=#26>26</A>
</P>
<p class=smallborder></P>
<p>
<b><a name=1>I.</A></B> <i>Quali proportione quibusque collectionibus Plutarchus ratiocinatum esse  Pythagoram philosophum dixerit de comprehendenda corporis proceritate, qua  fuit Hercules, cum vitam inter homines viveret. </I> <font size=2>1</FONT>  Plutarchus in libro, quem de Herculis, quamdiu inter homines fuit, animi corporisque ingenio atque virtutibus conscripsit, scite subtiliterque  ratiocinatum Pythagoram philosophum dicit in reperienda modulandaque status  longitudinisque eius praestantia. <font size=2>2</FONT>  Nam cum fere constaret curriculum stadii, quod est Pisis apud Iovem  Olympium, Herculem pedibus suis metatum idque fecisse longum pedes  sescentos, cetera quoque stadia in terra Graecia ab aliis postea instituta  pedum quidem esse numero sescentum, sed tamen esse aliquantulum breviora,  facile intellexit modum spatiumque plantae Herculis ratione proportionis  habita tanto fuisse quam aliorum procerius, quanto Olympicum stadium  longius esset quam cetera. <font size=2>3</FONT>  Comprehensa autem mensura Herculani pedis secundum naturalem membrorum  omnium inter se competentiam modificatus est atque ita id collegit, quod  erat consequens, tanto fuisse Herculem corpore excelsiorem quam alios, quanto Olympicum stadium ceteris pari numero factis anteiret.  
</p>

<p>
<b><a name=2>II.</A></B> <i>Ab Herode Attico C. V. tempestive deprompta in quendam iactantem et  gloriosum adulescentem, specie tantum philosophiae sectatorem, verba  Epicteti Stoici, quibus festiviter a vero Stoico seiunxit volgus loquacium  nebulonum, qui se Stoicos nuncuparent. </I> <font size=2>1</FONT>  Herodes Atticus, vir et Graeca facundia et consulari honore praeditus,  accersebat saepe, nos cum apud magistros Athenis essemus, in villas ei urbi  proximas me et clarissimum virum Servilianum compluresque alios nostrates,  qui Roma in Graeciam ad capiendum ingenii cultum concesserant. <font size=2>2</FONT>  Atque ibi tunc, cum essemus apud eum in villa, cui nomen est Cephisia,  et aestu anni et sidere autumni flagrantissimo, propulsabamus incommoda  caloris lucorum umbra ingentium, longis ambulacris et mollibus, aedium positu refrigeranti, lavacris nitidis et abundis et collucentibus totiusque  villae venustate aquis undique canoris atque avibus personante. <font size=2>3</FONT>  Erat ibidem nobiscum simul adulescens philosophiae sectator,  disciplinae, ut ipse dicebat, stoicae, sed loquacior inpendio et promptior. <font size=2>4</FONT> Is plerumque in convivio sermonibus, qui post epulas haberi solent,  multa atque inmodica de philosophiae doctrinis intempestive atque  insubide disserebat praeque se uno ceteros omnes linguae Atticae principes  gentemque omnem togatam, quodcumque nomen Latinum rudes esse et agrestes  praedicabat atque interea vocabulis haut facile cognitis, syllogismorum  captionumque dialecticarum laqueis strepebat kyrievontas et hesychazontas  et soreitas aliosque id genus griphos neminem posse dicens nisi se  dissolvere. Rem vero ethicam naturamque humani ingenii virtutumque origines  officiaque earum et confinia aut contra morborum vitiorumque fraudes animorumque labes, pestilentias asseverabat nulli esse ulli magis ea omnia  explorata, comperta meditataque. <font size=2>5</FONT> Cruciatibus autem doloribusque corporis et periculis mortem minitantibus  habitum statumque vitae beatae, quem se esse adeptum putabat, neque laedi  neque inminui existimabat ac ne oris quoque et vultus serenitatem stoici  hominis umquam ulla posse aegritudine obnubilari. <font size=2>6</FONT> Has ille inanes glorias cum flaret iamque omnes finem cuperent  verbisque eius defetigati pertaeduissent, tum Herodes Graeca, uti plurimus  ei mos fuit, oratione utens "permitte," inquit "philosophorum amplissime,  quoniam respondere nos tibi, quos vocas idiotas, non quimus, recitari ex  libro, quid de huiuscemodi magniloquentia vestra senserit dixeritque  Epictetus, Stoicorum maximus", iussitque proferri dissertationum Epicteti  digestarum ab Arriano primum librum, in quo ille venerandus senex iuvenes, qui se Stoicos appellabant, neque frugis neque operae probae, sed  theorematis tantum nugalibus et puerilium isagogarum commentationibus  deblaterantes obiurgatione iusta incessivit. <font size=2>7</FONT> Lecta igitur sunt ex libro, qui prolatus est, ea, quae addidi; quibus  verbis Epictetus severe simul et festiviter seiunxit atque divisit a vero  atque sincero Stoico, qui esset procul dubio akolytos, ananankastos,  aparapodistos, eleutheros, euporon, eudaimonon, volgus aliud nebulonum  hominum, qui se Stoicos nuncuparent atraque verborum et argutiarum fuligine  ob oculos audientium iacta sanctissimae disciplinae nomen ementirentur:
</p>

<p class=poetry>
<font size=2>8</FONT> Eipe moi peri agathon kai kakon. Akove. Iliothen me pheron enemos Kikonessi pelassen. <font size=2>9</FONT> Ton onton ta men estin agatha, ta de kaka, ta de adiaphora. Agatha men oun aretai kai ta metechonta auton, kaka de kakia kai ta metechonta kakias, adiaphora de kai ta metaxu touton, ploutos, hygeia, zoe, thanatos, hedone, ponos. <font size=2>10</FONT> Pothen oidas? Hellanikos legei en tois Aigyptiakois. Ti gar diapherei touto eipein, e hoti Diogenes en tei ethikei e Chrysippos e kleanthes? Bebasanikas oun ti auton kai dogma sautou pepoiesai? <font size=2>11</FONT> Deiknye, pos eiothas en ploioi cheimazesthai; memnesai tautes tes diaireseos, hotan psophesei to histion kai anakraugaseis? An soi tis kakoscholos pos parastas eipei: "lege moi, tous theous soi, ha proien eleges, me ti kakia estin to navagesai, me ti kakias metechon?" ouk ara xylon enseiseis autoi? "ti hemin kai soi, anthrope! apollymetha, kai sy elthon paizeis." <font size=2>12</FONT> Ean de se ho Kaisar metapempsetai kategoreumenon . . . <font size=2>13</FONT>
</p>

<p>
His ille auditis insolentissimus adulescens obticuit, tamquam si ea omnia non ab Epicteto in quosdam alios, sed ab Herode in eum ipsum dicta  essent.   
</p>

<p>
 <b><a name=3>III.</A></B> <i>Quod Chilo consilium anceps pro salute amici cepit; quodque est  circumspecte et anxie considerandum, an pro utilitatibus amicorum  delinquendum aliquando sit; notataque inibi et relata, quae et Theophrastus et M. Cicero super ea re scripserunt.</I> <font size=2>1</FONT>  Lacedaemonium Chilonem, virum ex illo incluto numero sapientium,  scriptum est in libris eorum, qui vitas resque gestas clarorum hominum  memoriae mandaverunt, eum Chilonem in vitae suae postremo, cum iam inibi  mors occuparet, ad circumstantis amicos sic locutum: <font size=2>2</FONT>  "Dicta" inquit "mea factaque in aetate longa pleraque omnia fuisse non  paenitenda, fors sit ut vos etiam sciatis. <font size=2>3</FONT>  Ego quidem in hoc certe tempore non fallo me nihil esse quicquam  commissum a me, cuius memoria mihi aegritudini sit, ni illud profecto  unum sit, quod rectene an perperam fecerim, nondum mihi plane liquet. <font size=2>4</FONT> Super amici capite iudex cum duobus aliis fui. Ita lex fuit, uti eum  hominem condemnari necessum esset. Aut amicus igitur capitis perdendus aut  adhibenda fraus legi fuit. <font size=2>5</FONT> Multa cum animo meo ad casum tam ancipitem medendum consultavi. Visum  est esse id, quod feci, praequam erant alia, toleratu facilius: <font size=2>6</FONT> ipse tacitus ad condemnandum sententiam tuli, is qui simul iudicabant,  ut absolverent, persuasi. <font size=2>7</FONT> Sic mihi et iudicis et amici officium in re tanta salvum fuit. Hanc  capio ex eo facto molestiam, quod metuo, ne a perfidia et culpa non  abhorreat in eadem re eodemque tempore inque communi negotio, quod mihi optimum factu duxerim, diversum eius aliis suasisse."  <font size=2>8</FONT> Et hic autem Chilo, praestabilis homo sapientiae, quonam usque  debuerit contra legem contraque ius pro amico progredi, dubitavit, eaque  res in fine quoque vitae ipso animum eius anxit, <font size=2>9</FONT> et alii deinceps multi philosophiae sectatores, ut in libris eorum  scriptum est, satis inquisite satisque sollicite quaesiverunt, ut verbis,  quae scripta sunt, ipsis utar, ei dei boethein toi philoi para to dikaion  kai mechri posou kai poia. Ea verba significant quaesisse eos, an nonnumquam contra ius contrave morem faciendum pro amico sit et in qualibus  causis et quemnam usque ad modum.  <font size=2>10</FONT> Super hac quaestione cum ab aliis, sicuti dixi, multis, tum vel  diligentissime a Theophrasto disputatur, viro in philosophia peripatetica  modestissimo doctissimoque, eaque disputatio scripta est, si recte meminimus, in libro eius de amicitia primo. <font size=2>11</FONT> Eum librum M. Cicero videtur legisse, cum ipse quoque librum de  amicitia componeret. Et cetera quidem, quae sumenda a Theophrasto  existimavit, ut ingenium facundiaque eius fuit, sumpsit et transposuit  commodissime aptissimeque; <font size=2>12</FONT> hunc autem locum, de quo satis quaesitum esse dixi, omnium rerum  aliarum difficillimum strictim atque cursim transgressus est, neque ea,  quae a Theophrasto pensiculate atque enucleate scripta sunt, exsecutus est,  sed anxietate illa et quasi morositate disputationis praetermissa genus  ipsum rei tantum paucis verbis notavit. <font size=2>13</FONT> Ea verba Ciceronis, si recensere quis vellet, apposui: "His igitur  finibus utendum esse arbitror, ut, cum emendati mores amicorum sunt, tum  sit inter eos omnium rerum, consiliorum, voluntatum sine ulla exceptione communitas, ut etiam, si qua fortuna acciderit, ut minus iustae voluntates  amicorum adiuvandae sint, in quibus eorum aut caput agatur aut fama,  declinandum de via sit, modo ne summa turpitudo sequatur; est enim,  quatenus amicitiae venia dari possit." "Cum agetur" inquit "aut caput amici aut fama, declinandum est de via, ut  etiam iniquam voluntatem illius adiutemus." <font size=2>14</FONT> Sed cuiusmodi declinatio esse ista debeat qualisque ad adiuvandum  digressio et in quanta voluntatis amici iniquitate, non dicit. <font size=2>15</FONT> Quid autem refert scire me in eiusmodi periculis amicorum, si non magna  me turpitudo insecutura est, de via esse recta declinandum, nisi id quoque  me docuerit, quam putet magnam turpitudinem, et cum decessero de via,  quousque degredi debeam? "Est enim" inquit "quatenus dari amicitiae venia  possit." <font size=2>16</FONT> Hoc immo ipsum est, quod maxime discendum est quodque ab his, qui  docent, minime dicitur, quatenus quaque fini dari amicitiae venia debeat. <font size=2>17</FONT> Chilo ille sapiens, de quo paulo ante dixi, conservandi amici causa  de via declinavit. Sed video, quousque progressus sit; falsum enim pro  amici salute consilium dedit. <font size=2>18</FONT> Id ipsum tamen in fine quoque vitae, an iure posset reprehendi  culparique, dubitavit.  "Contra patriam" inquit Cicero "arma pro amico sumenda non sunt." <font size=2>19</FONT> Hoc profecto nemo ignoravit, et "priusquam Theognis", quod Lucilius  ait, "nasceretur". Set id quaero, id desidero: cum pro amico contra ius,  contra quam licet, salva tamen libertate atque pace faciendum est et cum de  via, sicut ipse ait, declinandum est, quid et quantum et in quali causa et  quonam usque id fieri debeat. <font size=2>20</FONT> Pericles ille Atheniensis, vir egregio ingenio bonisque omnibus  disciplinis ornatus, in una quidem specie, set planius tamen, quid  existimaret, professus est. Nam cum amicus eum rogaret, ut pro re causaque  eius falsum deiuraret, his ad eum verbis usus est: Dei men symprattein tois  philois, alla mechri ton theon. <font size=2>21</FONT> Theophrastus autem in eo, quo dixi, libro inquisitius quidem super hac  ipsa re et exactius pressiusque quam Cicero disserit. <font size=2>22</FONT> Set is quoque in docendo non de unoquoque facto singillatim existimat  neque certis exemplorum documentis, set generibus rerum summatim  universimque utitur ad hunc ferme modum:<font size=2>23</FONT> "Parva" inquit "et tenuis vel turpitudo vel infamia subeunda est, si  ea re magna utilitas amico quaeri potest. Rependitur quippe et compensatur  leve damnum delibatae honestatis maiore alia gravioreque in adiuvando amico honestate, minimaque illa labes et quasi lacuna famae munimentis partarum  amico utilitatium solidatur. <font size=2>24</FONT> "Neque nominibus" inquit "moveri nos oportet, quod paria genere ipso  non sunt honestas meae famae et rei amici utilitas. Ponderibus haec enim  potestatibusque praesentibus, non vocabulorum appellationibus neque  dignitatibus generum diiudicanda sunt. <font size=2>25</FONT> Nam cum in rebus aut paribus aut non longe secus utilitas amici aut  honestas nostra consistit, honestas procul dubio praeponderat; cum vero  amici utilitas nimio est amplior, honestatis autem nostrae in re non gravi  levis iactura est, tunc, quod utile amico est, id prae illo, quod honestum  nobis est, fit plenius, sicuti est magnum pondus aeris parva lamna auri  pretiosius." <font size=2>26</FONT> Verba adeo ipsa Theophrasti super ea re adscripsi: Ouk, ei de pou touto toi genei timioteron, ede kai, hotioun an ei meros toutou, pros to  telikon thaterou synkrinomenon haireton estai. Lego de oion, ouk, ei  chrysion timioteron chalkou megethos antiparaballomenon pleon doxei: alla  poiesei tina rhopen kai to plethos kai to megethos. <font size=2>27</FONT> Favorinus quoque philosophus huiuscemodi indulgentiam gratiae  tempestive laxato paulum remissoque subtili iustitiae examine his verbis  definivit: He kaloumene charis para tois anthropois, touto estin hyphesis  akribeias en deonti. <font size=2>28</FONT> Post deinde idem Theophrastus ad hanc ferme sententiam disseruit:  "Has tamen" inquit "parvitates rerum et magnitudines atque has omnes  officiorum aestimationes alia nonnumquam momenta extrinsecus atque aliae  quasi appendices personarum et causarum et temporum et circumstantiae  ipsius necessitates, quas includere in praecepta difficilest, moderantur et regunt et quasi gubernant et nunc ratas efficiunt, nunc inritas." <font size=2>29</FONT> Haec taliaque Theophrastus satis caute et sollicite et religiose cum  discernendi magis disceptandique diligentia quam cum decernendi sententia  atque fiducia scripsit, quoniam profecto causarum ac temporum varietates discriminumque ac differentiarum tenuitates derectum atque perpetuum  distinctumque in rebus singulis praeceptum, quod ego nos in prima tractatus  istius parte desiderare dixeram, non capiunt. <font size=2>30</FONT> Eius autem Chilonis, a quo disputatiunculae huius initium fecimus, cum  alia quaedam sunt monita utilia atque prudentia, tum id maxime exploratae  utilitatis est, quod duas ferocissimas adfectiones amoris atque odii intra  modum cautum coercuit. "Hac" inquit "fini ames, tamquam forte fortuna et  osurus, hac itidem tenus oderis, tamquam fortasse post amaturus." <font size=2>31</FONT> Super hoc eodem Chilone Plutarchus philosophus in libro peri psyches primo verbis his ita scripsit: Cheilon ho palaios akousas tinos legontos medena echein echthron erotesen, ei medena philon echei, nomizon ex anankes  epakolouthein kai synemplekesthai philiais apechtheias.   
</p>

<p>
 <b><a name=4>IV.</A></B> <i>Quam tenuiter curioseque exploraverit Antonius Iulianus in oratione M. Tullii verbi ab eo mutati argutiam.</I> <font size=2>1</FONT>  Antonius Iulianus rhetor perquam fuit honesti atque amoeni ingeni.  Doctrina quoque ista utiliore ac delectabili veterumque elegantiarum cura  et memoria multa fuit; ad hoc scripta omnia antiquiora tam curiose  spectabat et aut virtutes pensitabat aut vitia rimabatur, ut iudicium esse  factum ad amussim diceres. <font size=2>2</FONT>  Is Iulianus super eo enthymemati, quod est in oratione M. Tullii, quam  pro Cn. Plancio dixit, ita existimavit&#151;sed verba prius, de quibus iudicium ab eo factum est, ipsa ponam: <font size=2>3</FONT>  "Quamquam dissimilis est pecuniae debitio et gratiae. Nam qui pecuniam  dissolvit, statim non habet id, quod reddidit, qui autem debet, is retinet  alienum: gratiam autem et qui refert habet, et qui habet, in eo ipso, quod  habet, refert. <font size=2>4</FONT> Neque ego nunc Plancio desinam debere, si hoc solvero, nec minus ei  redderem voluntate ipsa, si hoc molestiae non accidisset"&#151;"crispum sane"  inquit "agmen orationis rotundumque ac modulo ipso numerorum venustum, sed  quod cum venia legendum sit verbi paulum ideo inmutati, ut sententiae fides  salva esset. <font size=2>5</FONT> Namque debitio gratiae et pecuniae conlata verbum hoc utrubique servari  postulat. <font size=2>6</FONT> Ita enim recte opposita inter sese gratiae pecuniaeque debitio videbitur, si et pecunia quidem deberi dicatur et gratia, sed quid eveniat  in pecunia debita solutave, quid contra in gratia debita redditave,  debitionis verbo utrimque servato disseratur. Cicero autem," inquit "cum  gratiae pecuniaeque debitionem dissimilem esse dixisset eiusque sententiae  rationem redderet, verbum "debet" in pecunia ponit, in gratia "habet"  subicit pro "debet"; ita enim dicit: "gratiam autem et qui refert habet, et  qui habet, in eo ipso, quod habet, refert." <font size=2>7</FONT> Sed id verbum "habet" cum proposita comparatione non satis convenit.  Debitio enim gratiae, non habitio, cum pecunia confertur, atque ideo  consequens quidem fuerat sic dicere: "et qui debet, in eo ipso, quod debet,  refert"; sed absurdum et nimis coactum foret, si nondum redditam gratiam eo  ipso redditam diceret, quia debetur. <font size=2>8</FONT> Inmutavit ergo," inquit "subdidit verbum ei verbo, quod omiserat, finitimum, ut videretur et sensum debitionis conlatae non reliquisse et  concinnitatem sententiae retinuisse." Ad hunc modum Iulianus enodabat  diiudicabatque veterum scriptorum sententias, quas aput eum adulescentes  lectitabant.   
</p>

<p>
 <b><a name=5>V.</A></B> <i>Quod Demosthenes rhetor cultu corporis atque vestitu probris obnoxio  infamique munditia fuit; quodque item Hortensius orator ob eiusmodi  munditias gestumque in agendo histrionicum Dionysiae saltatriculae  cognomento compellatus est. </I> <font size=2>1</FONT>  Demosthenen traditum est vestitu ceteroque cultu corporis nitido  venustoque nimisque accurato fuisse. Et hinc ei ta kompsa illa chlaniskia et malakoi chitoniskoi ab aemulis adversariisque probro data, hinc etiam  turpibus indignisque in eum verbis non temperatum, quin parum vir et ore quoque polluto diceretur. <font size=2>2</FONT>  Ad eundem modum Q. Hortensius omnibus ferme oratoribus aetatis suae,  nisi M. Tullio, clarior, quod multa munditia et circumspecte compositeque  indutus et amictus esset manusque eius inter agendum forent argutae admodum  et gestuosae, maledictis compellationibusque probris iactatus est, multaque  in eum, quasi in histrionem, in ipsis causis atque iudiciis dicta sunt. <font size=2>3</FONT>  Sed cum L. Torquatus, subagresti homo ingenio et infestivo, gravius  acerbiusque apud consilium iudicum, cum de causa Sullae quaereretur, non  iam histrionem eum esse diceret, sed gesticulariam Dionysiamque eum  notissimae saltatriculae nomine appellaret, tum voce molli atque demissa  Hortensius "Dionysia," inquit "Dionysia malo equidem esse quam quod tu,  Torquate, amousos, anaphroditos, aprosdionysos".   
</p>

<p>
 <b><a name=6>VI.</A></B> <i>Verba ex oratione Metelli Numidici, quam dixit in censura ad populum, cum  eum ad uxores ducendas adhortaretur; eaque oratio quam ob causam reprehensa  et quo contra modo defensa sit. </I> <font size=2>1</FONT>  Multis et eruditis viris audientibus legebatur oratio Metelli Numidici,  gravis ac diserti viri, quam in censura dixit ad populum de ducendis  uxoribus, cum eum ad matrimonia capessenda hortaretur. <font size=2>2</FONT>  In ea oratione ita scriptum fuit: "Si sine uxore possemus, Quirites, omnes ea molestia careremus; set quoniam ita natura tradidit, ut nec cum  illis satis commode, nec sine illis uno modo vivi possit, saluti perpetuae  potius quam brevi voluptati consulendum est."  <font size=2>3</FONT>  Videbatur quibusdam Q. Metellum censorem, cui consilium esset ad  uxores ducendas populum hortari, non oportuisse de molestia incommodisque  perpetuis rei uxoriae confiteri, neque id hortari magis esse quam dissuadere absterrereque; set contra in id potius orationem debuisse sumi  dicebant, ut et nullas plerumque esse in matrimoniis molestias adseveraret  et, si quae tamen accidere nonnumquam viderentur, parvas et leves  facilesque esse toleratu diceret maioribusque eas emolumentis et  voluptatibus oblitterari easdemque ipsas neque omnibus neque naturae vitio,  set quorundam maritorum culpa et iniustitia evenire. <font size=2>4</FONT> Titus autem Castricius recte atque condigne Metellum esse locutum  existimabat. "Aliter" inquit "censor loqui debet, aliter rhetor. Rhetori  concessum est sententiis uti falsis, audacibus, versutis, subdolis,  captiosis, si veri modo similes sint et possint movendos hominum animos  qualicumque astu inrepere." Praeterea turpe esse ait rhetori, si quid in  mala causa destitutum atque inpropugnatum relinquat. <font size=2>5</FONT> "Sed enim Metellum," inquit "sanctum virum, illa gravitate et fide praeditum cum tanta honorum atque vitae dignitate aput populum Romanum  loquentem, nihil decuit aliud dicere, quam quod verum esse sibi atque  omnibus videbatur, praesertim cum super ea re diceret, quae cotidiana  intellegentia et communi pervolgatoque vitae usu comprenderetur. <font size=2>6</FONT> De molestia igitur cunctis hominibus notissima confessus eaque  confessione fidem sedulitatis veritatisque commeritus, tum denique facile  et procliviter, quod fuit rerum omnium validissimum atque verissimum,  persuasit civitatem salvam esse sine matrimoniorum frequentia non posse." <font size=2>7</FONT> Hoc quoque aliud ex eadem oratione Q. Metelli dignum esse existimavimus adsidua lectione non hercle minus, quam quae a gravissimis  philosophis scripta sunt. <font size=2>8</FONT> Verba Metelli haec sunt. "Di immortales plurimum possunt; sed non  plus velle nobis debent quam parentes. At parentes, si pergunt liberi errare, bonis exheredant. Quid ergo nos ab immortalibus dissimilius  exspectemus, nisi malis rationibus finem facimus? Is demum deos propitios esse aecum est, qui sibi adversarii non sunt. Dii immortales virtutem  adprobare, non adhibere debent."   
</p>

<p>
 <b><a name=7>VII.</A></B> <i>In hisce verbis Ciceronis ex oratione quinta in Verrem "hanc sibi rem  praesidio sperant futurum" neque mendum esse neque vitium errareque istos,  qui bonos libros violant et "futuram" scribunt; atque ibi de quodam alio  Ciceronis verbo dictum, quod probe scriptum perperam mutatur; et aspersa  pauca de modulis numerisque orationis, quos Cicero avide sectatus est. </I> <font size=2>1</FONT>  In oratione Ciceronis quinta in Verrem in libro spectatae fidei  Tironiana cura atque disciplina facto scriptum fuit: <font size=2>2</FONT>  "Homines tenues obscuro loco nati navigant; adeunt ad ea loca, quae numquam antea adierant. Neque noti esse iis, quo venerunt, neque semper cum  cognitoribus esse possunt, hac una tamen fiducia civitatis non modo apud  nostros magistratus, qui et legum et existimationis periculo continentur,  neque apud cives solum Romanos, qui et sermonis et iuris et multarum rerum  societate iuncti sunt, fore se tutos arbitrantur, sed quocumque venerint,  hanc sibi rem praesidio sperant futurum." <font size=2>3</FONT>  Videbatur compluribus in extremo verbo menda esse. Debuisse enim  scribi putabant non "futurum", sed "futuram", neque dubitabant, quin liber  emendandus esset, ne, ut in Plauti comoedia moechus, sic enim mendae suae  inludiabant, ita in Ciceronis oratione soloecismus esset "manifestarius".  <font size=2>4</FONT> Aderat forte ibi amicus noster, homo lectione multa exercitus, cui pleraque omnia veterum litterarum quaesita, meditata evigilataque erant. <font size=2>5</FONT> Is libro inspecto ait nullum esse in eo verbo neque mendum neque vitium et Ciceronem probe ac vetuste locutum. <font size=2>6</FONT> "Nam "futurum"" inquit "non refertur ad rem, sicut legentibus temere et  incuriose videtur, neque pro participio positum est, set verbum est  indefinitum, quod Graeci appellant aparemphaton, neque numeris neque  generibus praeserviens, set liberum undique et inpromiscum, quali C.  Gracchus verbo usus est in oratione, cuius titulus est de P. Popilio circum  conciliabula, in qua ita scriptum est: <font size=2>7</FONT> "Credo ego inimicos meos hoc dicturum." "Inimicos dicturum" inquit,  non "dicturos"; <font size=2>8</FONT> videturne ea ratione positum esse aput Gracchum "dicturum", qua est  aput Ciceronem "futurum"? sicut in Graeca oratione sine ulla vitii  suspicione omnibus numeris generibusque sine discrimine tribuuntur  huiuscemodi verba: erein, poiesein, esesthai, et similia." <font size=2>9</FONT> In Claudi quoque Quadrigarii tertio annali verba haec esse dixit: "Dum  i conciderentur, hostium copias ibi occupatas futurum"; in duodevicesimo  annali eiusdem Quadrigarii principium libri sic scriptum: "Si pro tua  bonitate et nostra voluntate tibi valitudo subpetit, est quod speremus deos  bonis bene facturum";  <font size=2>10</FONT> item in Valerii Antiatis libro quarto vicesimo simili modo scriptum  esse: "Si eae res divinae factae recteque perlitatae essent, haruspices  dixerunt omnia ex sententia processurum esse". <font size=2>11</FONT> "Plautus etiam in Casina, cum de puella loqueretur, "occisurum" dixit,  non "occisuram", his verbis:
</p>

<p class=poetry>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;etiamne habet Casina gladium? -<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;habet, sed duos.&#151;Quid duos ?&#151;altero te <br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;occisurum ait, altero vilicum. 
</p>

<p>
<font size=2>12</FONT> Item Laberius in Gemellis: 
</p>

<p class=poetry>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;non putavi, inquit, hoc eam facturum. 
</p>

<p>
<font size=2>13</FONT> Non ergo isti omnes, soloecismus quid esset, ignorarunt, sed et  Gracchus "dicturum" et Quadrigarius "futurum" et "facturum" et Antias  "processurum" et Plautus "occisurum" et Laberius "facturum" indefinito modo  dixerunt,<font size=2>14</FONT> qui modus neque in numeros neque in personas neque in tempora neque in  genera distrahitur, sed omnia istaec una eademque declinatione  complectitur,<font size=2>15</FONT> sicuti M. Cicero "futurum" dixit non virili genere neque neutro,  soloecismus enim plane foret, sed verbo usus est ab omni necessitate  generum absoluto." <font size=2>16</FONT> Idem autem ille amicus noster in eiusdem M. Tullii oratione, quae est de imperio Cn. Pompei, ita scriptum esse a Cicerone dicebat atque ipse ita  lectitabat: "Cum vestros portus atque eos portus, quibus vitam ac spiritum  ducitis, in praedonum fuisse potestatem sciatis",<font size=2>17</FONT> neque soloecismum esse aiebat "in potestatem fuisse", ut vulgus  semidoctum putat, sed ratione dictum certa et proba contendebat, qua et  Graeci ita uterentur et Plautus verborum Latinorum elegantissimus in  Amphitruone dixit:
</p>

<p class=poetry>
num vero mi in mentem fuit,<br> non, ut dici solitum est, "in mente".
</p>

<p>
<font size=2>18</FONT> Sed enim praeter Plautum, cuius ille in praesens exemplo usus est,  multam nos quoque apud veteres scriptores locutionum talium copiam  offendimus atque his vulgo adnotamentis inspersimus. <font size=2>19</FONT> Vt et rationem autem istam missam facias et auctoritates, sonus tamen et positura ipsa verborum satis declarat id potius epimeleiai ton lexeon  modulamentisque orationis M. Tulli convinisse, ut, quoniam utrumvis dici  Latine posset, "potestatem" dicere mallet, non "potestate". <font size=2>20</FONT> Illud enim sic compositum iucundius ad aurem completiusque, insuavius  hoc inperfectiusque est, si modo ita explorata aure homo sit, non surda nec  iacenti; sicuti est hercle, quod "explicavit" dicere maluit quam  "explicuit", quod esse iam usitatius coeperat.
</p>

<p>
Verba sunt haec ipsius ex oratione, quam de imperio Cn. Pompei habuit: "Testis est Sicilia, quam multis undique cinctam periculis, non terrore  belli, sed consilii celeritate explicavit." At si "explicuit" diceret,  inperfecto et debili numero verborum sonus clauderet.    
</p>

<p>
 <b><a name=8>VIII.</A></B> <i>Historia in libris Sotionis philosophi reperta super Laide meretrice et Demosthene rhetore.</I> <font size=2>1</FONT>  Sotion ex peripatetica disciplina haut sane ignobilis vir fuit. Is  librum multae variaeque historiae refertum composuit eumque inscripsit  keras Amaltheias. <font size=2>2</FONT>  Ea vox hoc ferme valet, tamquam si dicas "cornum Copiae".  <font size=2>3</FONT>  In eo libro super Demosthene rhetore et Laide meretrice historia haec  scripta est: "Lais" inquit "Corinthia ob elegantiam venustatemque formae  grandem pecuniam demerebat, conventusque ad eam ditiorum hominum ex omni  Graecia celebres erant, neque admittebatur, nisi qui dabat, quod  poposcerat; poscebat autem illa nimium quantum." <font size=2>4</FONT> Hinc ait natum esse illud frequens apud Graecos adagium: <i>ou pantos andros es Korinthon esth'ho plous</I> quod frustra iret Corinthum ad Laidem, qui non quiret dare, quod posceretur. <font size=2>5</FONT> "Ad hanc ille Demosthenes clanculum adit et, ut sibi copiam sui faceret,  petit. At Lais myrias drachmas poposcit", hoc facit nummi nostratis  denarium decem milia. <font size=2>6</FONT> "Tali petulantia mulieris atque pecuniae magnitudine ictus expavidusque Demosthenes avertitur et discedens "ego" inquit "paenitere tanti non emo".  Sed Graeca ipsa, quae fertur dixisse, lepidiora sunt: ouk onoumai, inquit,  drachmon metameleian.   
</p>

<p>
 <b><a name=9>IX.</A></B> <i>Quis modus fuerit, quis ordo disciplinae Pythagoricae, quantumque temporis  imperatum observatumque sit discendi simul ac tacendi.</I> <font size=2>1</FONT>  Ordo atque ratio Pythagorae ac deinceps familiae et successionis eius  recipiendi instituendique discipulos huiuscemodi fuisse traditur: <font size=2>2</FONT>  Iam a principio adulescentes, qui sese ad discendum obtulerant,  ephysiognomonei. Id verbum significat mores naturasque hominum  coniectatione quadam de oris et vultus ingenio deque totius corporis filo  atque habitu sciscitari. <font size=2>3</FONT>  Tum qui exploratus ab eo idoneusque fuerat, recipi in disciplinam  statim iubebat et tempus certum tacere: non omnes idem, sed alios aliud  tempus pro aestimato captu sollertiae. <font size=2>4</FONT> Is autem, qui tacebat, quae dicebantur ab aliis, audiebat, neque  percontari, si parum intellexerat, neque commentari, quae audierat, fas  erat; sed non minus quisquam tacuit quam biennium: hi prorsus appellabantur  intra tempus tacendi audiendique akoustikoi. <font size=2>5</FONT> Ast ubi res didicerant rerum omnium difficillimas, tacere audireque,  atque esse iam coeperant silentio eruditi, cui erat nomen echemythia, tum verba facere et quaerere quaeque audissent scribere et, quae ipsi  opinarentur, expromere potestas erat; <font size=2>6</FONT> hi dicebantur in eo tempore mathematikoi, ab his scilicet artibus, quas  iam discere atque meditari inceptaverant: quoniam geometriam, gnomonicam,  musicam ceterasque item disciplinas altiores mathemata veteres Graeci  appellabant; vulgus autem, quos gentilicio vocabulo "Chaldaeos" dicere  oportet, "mathematicos" dicit. <font size=2>7</FONT> Exinde his scientiae studiis ornati ad perspicienda mundi opera et  principia naturae procedebant ac tunc denique nominabantur physikoi.  <font size=2>8</FONT> Haec eadem super Pythagora noster Taurus cum dixisset: "nunc autem"  inquit "isti, qui repente pedibus inlotis ad philosophos devertunt, non est  hoc satis, quod sunt omnino atheoretoi, amousoi, ageometretoi, sed legem  etiam dant, qua philosophari discant. <font size=2>9</FONT> Alius ait "hoc me primum doce", item alius "hoc volo" inquit "discere,  istud nolo"; hic a symposio Platonis incipere gestit propter Alcibiadae  comisationem, ille a Phaedro propter Lysiae orationem. <font size=2>10</FONT> Est etiam," inquit "pro Iuppiter! qui Platonem legere postulet non vitae  ornandae, sed linguae orationisque comendae gratia, nec ut modestior fiat,  sed ut lepidior." <font size=2>11</FONT> Haec Taurus dicere solitus novicios philosophorum sectatores cum  veteribus Pythagoricis pensitans. <font size=2>12</FONT> Sed id quoque non praetereundum est, quod omnes, simul atque a  Pythagora in cohortem illam disciplinarum recepti erant, quod quisque  familiae, pecuniae habebat, in medium dabat, et coibatur societas  inseparabilis, tamquam illud fuit anticum consortium, quod iure atque verbo  Romano appellabatur "ercto non cito".   
</p>

<p>
 <b><a name=10>X.</A></B> <i>Quibus verbis compellaverit Favorinus philosophus adulescentem casce nimis  et prisce loquentem. </I> <font size=2>1</FONT>  Favorinus philosophus adulescenti veterum verborum cupidissimo et  plerasque voces nimis priscas et ignotas in cotidianis communibusque  sermonibus expromenti: "Curius" inquit "et Fabricius et Coruncanius,  antiquissimi viri, et his antiquiores Horatii illi trigemini plane ac dilucide cum suis fabulati sunt neque Auruncorum aut Sicanorum aut  Pelasgorum, qui primi coluisse Italiam dicuntur, sed aetatis suae verbis  locuti sunt; <font size=2>2</FONT>  tu autem, proinde quasi cum matre Evandri nunc loquare, sermone abhinc  multis annis iam desito uteris, quod scire atque intellegere neminem vis,  quae dicas. Nonne, homo inepte, ut, quod vis, abunde consequaris, taces? <font size=2>3</FONT>  Sed antiquitatem tibi placere ais, quod honesta et bona et sobria et  modesta sit. <font size=2>4</FONT> Vive ergo moribus praeteritis, loquere verbis praesentibus atque id,  quod a C. Caesare, excellentis ingenii ac prudentiae viro, in primo de  analogia libro scriptum est, habe semper in memoria atque in pectore, ut  "tamquam scopulum, sic fugias inauditum atque insolens verbum"."   
</p>

<p>
 <b><a name=11>XI.</A></B> <i>Quod Thucydides, scriptor inclutus, Lacedaemonios in acie non tuba, sed  tibiis esse usos dicit verbaque eius super ea re posita; quodque Herodotus  Alyattem regem fidicinas in procinctu habuisse tradit; atque inibi quaedam  notata de Gracchi fistula contionaria. </I> <font size=2>1</FONT>  Auctor historiae Graecae gravissimus Thucydides Lacedaemonios, summos  bellatores, non cornuum tubarumve signis, sed tibiarum modulis in proeliis esse usos refert non prorsus ex aliquo ritu religionum neque rei divinae  gratia neque autem, ut excitarentur atque evibrarentur animi, quod cornua  et litui moliuntur, sed contra, ut moderatiores modulatioresque fierent,  quod tibicinis numeris temperatur. <font size=2>2</FONT>  Nihil adeo in congrediendis hostibus atque in principiis proeliorum ad  salutem virtutemque aptius rati, quam si permulti sonis mitioribus non  inmodice ferocirent. <font size=2>3</FONT>  Cum procinctae igitur classes erant et instructa acies coeptumque in  hostem progredi, tibicines inter exercitum positi canere inceptabant. <font size=2>4</FONT> Ea ibi praecentione tranquilla et delectabili atque adeo venerabili ad  quandam quasi militaris musicae disciplinam vis et impetus militum, ne  sparsi dispalatique proruerent, cohibebatur. <font size=2>5</FONT> Sed ipsius illius egregii scriptoris uti verbis libet, quae et dignitate et fide graviora sunt: Kai meta tauta he xynodos en; Argeioi men kai hoi  symmachoi entonos orgei chorountes, Lakedaimonioi de bradeos kai hypo  auleton pollon nomou enkathestoton ou tou theiou charin, all'hina homalos meta rhythmou bainontes proselthoien kai me diaspastheie autois he taxis, hoper philei ta megala stratopeda en tais prosodois poiein. <font size=2>6</FONT> Cretenses quoque proelia ingredi solitos memoriae datum est praecinente  ac praemoderante cithara gressibus; <font size=2>7</FONT> Alyattes autem, rex terrae Lydiae more atque luxu barbarico praeditus,  cum bellum Milesiis faceret, ut Herodotus in historiis tradit, concinentes  habuit fistulatores et fidicines atque feminas etiam tibicinas in exercitu  atque in procinctu habuit, lascivientium delicias conviviorum. <font size=2>8</FONT> Sed enim Achaeos Homerus pugnam indipisci ait non fidicularum  tibiarumque, sed mentium animorumque concentu conspiratuque tacito nitibundos:
</p>

<p class=poetry>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;hoi d'ar'isan sigei menea pneiontes Achaioi<br> 
&nbsp;&nbsp;&nbsp;&nbsp;&nbsp;&nbsp;&nbsp;&nbsp;ei thymoi memaotes alexemen alleloisin. 
</p>

<p><font size=2>9</FONT> Quid ille vult ardentissimus clamor militum Romanorum, quem in  congressibus proeliorum fieri solitum scriptores annalium memoravere?  contrane institutum fiebat antiquae disciplinae tam probabile? an tum et  gradu clementi et silentio est opus, cum ad hostem itur in conspectu  longinquo procul distantem, cum vero prope ad manus ventum est, tum iam e  propinquo hostis et impetu propulsandus et clamore terrendus est? <font size=2>10</FONT> Ecce autem per tibicinia Laconica tibiae quoque illius contionariae in  mentem venit, quam C. Graccho cum populo agente praeisse ac praeministrasse  modulos ferunt. <font size=2>11</FONT> Sed nequaquam sic est, ut a vulgo dicitur, canere tibia solitum, qui pone eum loquentem staret, et variis modis tum demulcere animum  actionemque eius, tum intendere. <font size=2>12</FONT> Quid enim foret ista re ineptius, si, ut planipedi saltanti, ita  Graccho contionanti numeros et modos et frequentamenta quaedam varia  tibicen incineret? <font size=2>13</FONT> Sed qui hoc compertius memoriae tradiderunt, stetisse in  circumstantibus dicunt occultius, qui fistula brevi sensim graviusculum  sonum inspiraret ad reprimendum sedandumque inpetus vocis eius  effervescentes;<font size=2>14</FONT> namque inpulsu et instinctu extraneo naturalis illa Gracchi vehementia  indiguisse non, opinor, existimanda est. <font size=2>15</FONT> M. tamen Cicero fistulatorem istum utrique rei adhibitum esse a Graccho  putat, ut sonis tum placidis tum citatis aut demissam iacentemque orationem eius erigeret aut ferocientem saevientemque cohiberet. <font size=2>16</FONT> Verba ipsius Ciceronis apposui: "Itaque idem Gracchus, quod potes  audire, Catule, ex Licinio cliente tuo, litterato homine, quem servum sibi  ille habuit ad manum, cum eburnea solitus est habere fistula, qui staret  occulte post ipsum, cum contionaretur, peritum hominem, qui inflaret  celeriter eum sonum, qui illum aut remissum excitaret aut a contentione  revocaret." <font size=2>17</FONT> Morem autem illum ingrediendi ad tibicinum modulos proelii institutum  esse a Lacedaemonis Aristoteles in libris problematon scripsit, quo  manifestior fieret exploratiorque militum securitas et alacritas. <font size=2>18</FONT> "Nam diffidentiae" inquit "et timori cum ingressione huiuscemodi  minime convenit, et maesti atque formidantes ab hac tam intrepida ac tam  decora incedendi modulatione alieni sunt." <font size=2>19</FONT> Verba pauca Aristotelis super ea re apposui: Dia ti, epeidan  kindynevein mellosin, pros aulon embainousin? hina tous deilous  aschemonountas ginoskosin. . . .   
</p>

<p>
 <b><a name=12>XII.</A></B> <i>Virgo Vestae quid aetatis et ex quali familia et quo ritu quibusque caerimoniis ac religionibus ac quo nomine a pontifice maximo capiatur et  quo statim iure esse incipiat, simul atque capta est; quodque, ut Labeo  dicit, nec intestato cuiquam nec eius intestatae quisquam iure heres est.</I> <font size=2>1</FONT>  Qui de virgine capienda scripserunt, quorum diligentissime scripsit  Labeo Antistius, minorem quam annos sex, maiorem quam annos decem natam  negaverunt capi fas esse; <font size=2>2</FONT>  item quae non sit patrima et matrima; <font size=2>3</FONT>  item quae lingua debili sensuve aurium deminuta aliave qua corporis labe insignita sit; <font size=2>4</FONT> item quae ipsa aut cuius pater emancipatus sit, etiamsi vivo patre in avi potestate sit; <font size=2>5</FONT> item cuius parentes alter ambove servitutem servierunt aut in negotiis  sordidis versantur. <font size=2>6</FONT> Sed et eam, cuius soror ad id sacerdotium lecta est, excusationem  mereri aiunt; item cuius pater flamen aut augur aut quindecimvirum sacris  faciundis aut septemvirum epulonum aut Salius est. <font size=2>7</FONT> Sponsae quoque pontificis et tubicinis sacrorum filiae vacatio a  sacerdotio isto tribui solet. <font size=2>8</FONT> Praeterea Capito Ateius scriptum reliquit neque eius legendam filiam,  qui domicilium in Italia non haberet, et excusandam eius, qui liberos tres  haberet. <font size=2>9</FONT> Virgo autem Vestalis, simul est capta atque in atrium Vestae deducta et  pontificibus tradita est, eo statim tempore sine emancipatione ac sine  capitis minutione e patris potestate exit et ius testamenti faciundi  adipiscitur. <font size=2>10</FONT> De more autem rituque capiundae virginis litterae quidem antiquiores non  exstant, nisi, quae capta prima e t, a Numa rege esse captam. <font size=2>11</FONT> Sed Papiam legem invenimus, qua cavetur, ut pontificis maximi arbitratu  virgines e populo viginti legantur sortitioque in contione ex eo numero  fiat et, cuius virginis ducta erit, ut eam pontifex maximus capiat eaque  Vestae fiat. <font size=2>12</FONT> Sed ea sortitio ex lege Papia non necessaria nunc videri solet. Nam si  quis honesto loco natus adeat pontificem maximum atque offerat ad  sacerdotium filiam suam, cuius dumtaxat salvis religionum observationibus ratio haberi possit, gratia Papiae legis per senatum fit.  <font size=2>13</FONT> "Capi" autem virgo propterea dici videtur, quia pontificis maximi  manu prensa ab eo parente, in cuius potestate est, veluti bello capta  abducitur. <font size=2>14</FONT> In libro primo Fabii Pictoris, quae verba pontificem maximum dicere  oporteat, cum virginem capiat, scriptum est. Ea verba haec sunt:  "Sacerdotem Vestalem, quae sacra faciat, quae ius siet sacerdotem Vestalem  facere pro populo Romano Quiritibus, uti quae optima lege fuit, ita te,  Amata, capio." <font size=2>15</FONT> Plerique autem "capi" virginem solam debere dici putant. Sed flamines  quoque Diales, item pontifices et augures "capi" dicebantur. <font size=2>16</FONT> L. Sulla rerum gestarum libro secundo ita scripsit: "P. Cornelius, cui  primum cognomen Sullae impositum est, flamen Dialis captus." <font size=2>17</FONT> M. Cato de Lusitanis, cum Servium Galbam accusavit: "Tamen dicunt  deficere voluisse. Ego me nunc volo ius pontificium optime scire; iamne ea  causa pontifex capiar? si volo augurium optime tenere, ecquis me ob eam rem  augurem capiat?" <font size=2>18</FONT> Praeterea in commentariis Labeonis, quae ad duodecim tabulas  composuit, ita scriptum est: "Virgo Vestalis neque heres est cuiquam  intestato, neque intestatae quisquam, sed bona eius in publicum redigi  aiunt. Id quo iure fiat, quaeritur." <font size=2>19</FONT> "Amata" inter capiendum a pontifice maximo appellatur, quoniam, quae  prima capta est, hoc fuisse nomen traditum est.   
</p>

<p>
 <b><a name=13>XIII.</A></B> <i>Quaesitum esse in philosophia, quidnam foret in recepto mandato rectius,  idne omnino facere, quod mandatum est, an nonnumquam etiam contra, si id speres ei, qui mandavit, utilius fore; superque ea quaestione expositae  diversae sententiae. </I> <font size=2>1</FONT>  In officiis capiendis, censendis iudicandisque, quae kathekontai  appellant, quaeri solet, an negotio tibi dato et, quid omnino faceres,  definito contra quid facere debeas, si eo facto videri possit res eventura  prosperius exque utilitate eius, qui id tibi negotium mandavit. <font size=2>2</FONT>  Anceps quaestio et in utramque partem a prudentibus viris arbitrata  est. <font size=2>3</FONT>  Sunt enim non pauci, qui sententiam suam una in parte defixerint et re  semel statuta deliberataque ab eo, cuius id negotium pontificiumque esset,  nequaquam putaverint contra dictum eius esse faciendum, etiamsi repentinus  aliqui casus rem commodius agi posse polliceretur, ne, si spes fefellisset,  culpa inpatientiae et poena indeprecabilis subeunda esset, <font size=2>4</FONT> si res forte melius vertisset, dis quidem gratia habenda, sed exemplum  tamen intromissum videretur, quo bene consulta consilia religione mandati  soluta corrumperentur. <font size=2>5</FONT> Alii existimaverunt incommoda prius, quae metuenda essent, si res gesta  aliter foret, quam imperatum est, cum emolumento spei pensitanda esse et,  si ea leviora minoraque, utilitas autem contra gravior et amplior spe  quantum potest firma ostenderetur, tum posse adversum mandata fieri  censuerunt, ne oblata divinitus rei bene gerendae occasio amitteretur, <font size=2>6</FONT> neque timendum exemplum non parendi crediderunt, si rationes dumtaxat  huiuscemodi non abessent. <font size=2>7</FONT> Cumprimis autem respiciendum putaverunt ingenium naturamque illius,  cuia res praeceptumque esset: ne ferox, durus, indomitus inexorabilisque  sit, qualia fuerunt Postumiana imperia et Manliana. <font size=2>8</FONT> Nam si tali praeceptori ratio reddenda sit, nihil faciendum esse  monuerunt aliter, quam praeceptum est. <font size=2>9</FONT> Instructius deliberatiusque fore arbitramur theorematium hoc de  mandatis huiuscemodi obsequendis, si exemplum quoque P. Crassi Muciani,  clari atque incluti viri, apposuerimus. <font size=2>10</FONT> Is Crassus a Sempronio Asellione et plerisque aliis historiae Romanae  scriptoribus traditur habuisse quinque rerum bonarum maxima et praecipua:  quod esset ditissimus, quod nobilissimus, quod eloquentissimus, quod  iurisconsultissimus, quod pontifex maximus. <font size=2>11</FONT> Is cum in consulatu obtineret Asiam provinciam et circumsedere  oppugnareque Leucas pararet opusque esset firma atque procera trabe, qui  arietem faceret, quo muros eius oppidi quateret, scripsit ad magistratum  Mylattensium, sociorum amicorumque populi Romani, ut ex malis duobus, quos apud eos vidisset, uter maior esset, cum mittendum curaret. <font size=2>12</FONT> Tum magistratus comperto, quamobrem malum desideraret, non, uti iussus  erat, maiorem, sed quem esse magis idoneum aptioremque faciendo arieti  facilioremque portatu existimabat, minorem misit. <font size=2>13</FONT> Crassus eum vocari iussit et, cum interrogasset, cur non, quem  iusserat, misisset, causis rationibusque, quas dictitabat, spretis  vestimenta detrahi imperavit virgisque multum cecidit corrumpi atque  dissolvi officium omne imperantis ratus, si quis ad id, quod facere iussus  est, non obsequio debito, sed consilio non desiderato respondeat.    
</p>

<p>
 <b><a name=14>XIV.</A></B> <i>Quid dixerit feceritque C. Fabricius, magna vir gloria magnisque rebus  gestis, sed familiae pecuniaeque inops, cum ei Samnites tamquam indigenti  grave aurum donarent.</I> <font size=2>1</FONT>  Iulius Hyginus in libro de vita rebusque inlustrium virorum sexto  legatos dicit a Samnitibus ad C. Fabricium, imperatorem populi Romani,  venisse et memoratis multis magnisque rebus, quae bene ac benivole post  redditam pacem Samnitibus fecisset, obtulisse dono grandem pecuniam  orasseque, uti acciperet utereturque, atque id facere Samnites dixisse,  quod viderent multa ad splendorem domus atque victus defieri neque pro  amplitudine dignitateque lautum paratum esse. <font size=2>2</FONT>  Tum Fabricium planas manus ab auribus ad oculos et infra deinceps ad  nares et ad os et ad gulam atque inde porro ad ventrem imum deduxisse et  legatis ita respondisse: dum illis omnibus membris, quae attigisset,  obsistere atque imperare posset, numquam quicquam defuturum; propterea se  pecuniam, qua nihil sibi esset usus, ab his, quibus eam sciret usui esse,  non accipere.   
</p>

<p>
 <b><a name=15>XV.</A></B> <i>Quam inportunum vitium plenumque odii sit futtilis inanisque loquacitas et  quam multis in locis a principibus utriusque linguae viris detestatione  iusta culpata sit. </I> <font size=2>1</FONT>  Qui sunt leves et futtiles et inportuni locutores quique nullo rerum  pondere innixi verbis uvidis et lapsantibus diffluunt, eorum orationem bene  existimatum est in ore nasci, non in pectore; linguam autem debere aiunt  non esse liberam nec vagam, sed vinclis de pectore imo ac de corde aptis  moveri et quasi gubernari. <font size=2>2</FONT>  Sed enim videas quosdam scatere verbis sine ullo iudicii negotio cum  securitate multa et profunda, ut loquentes plerumque videantur loqui sese  nescire. <font size=2>3</FONT>  Vlixen contra Homerus, virum sapienti facundia praeditum, vocem mittere ait non ex ore, sed ex pectore, quod scilicet non ad sonum magis  habitumque vocis quam ad sententiarum penitus conceptarum altitudinem  pertineret, petulantiaeque verborum coercendae vallum esse oppositum  dentium luculente dixit, ut loquendi temeritas non cordis tantum custodia  atque vigilia cohibeatur, sed et quibusdam quasi excubiis in ore positis  saepiatur.  <font size=2>4</FONT> Homerica, de quibus supra dixi, haec sunt: <i>all'hote de opa te megalen ek stetheos heie,</I> et: <i>poion se epos phygein herkos odonton. </I><font size=2>5</FONT> M. Tullii quoque verba posui, quibus stultam et inanem dicendi copiam  graviter et vere detestatus est: <font size=2>6</FONT> "Dummodo" inquit "hoc constet neque infantiam eius, qui rem norit, sed eam explicare dicendo non queat, neque inscientiam illius, cui res non  subpetat, verba non desint, esse laudandam: quorum si alterum sit optandum,  malim equidem indisertam prudentiam quam stultam loquacitatem." <font size=2>7</FONT> Item in libro de oratore primo verba haec posuit: "Quid enim est tam  furiosum quam verborum vel optimorum atque ornatissimorum sonitus inanis  nulla subiecta sententia nec scientia?" <font size=2>8</FONT> Cumprimis autem M. Cato atrocissimus huiusce vitii insectator est. <font size=2>9</FONT> Namque in oratione, quae inscripta est si se Caelius tribunus plebis  appellasset: "numquam" inquit "tacet, quem morbus tenet loquendi tamquam  veternosum bibendi atque dormiendi. Quod si non coveniatis, cum convocari  iubet, ita cupidus orationis conducat, qui auscultet. Itaque auditis, non  auscultatis, tamquam pharmacopolam. Nam eius verba audiuntur; verum se nemo  committit, si aeger est." <font size=2>10</FONT> Idem Cato in eadem oratione eidem M. Caelio tribuno plebi vilitatem  obprobrans non loquendi tantum, verum etiam tacendi: "frusto" inquit "panis  conduci potest, vel uti taceat vel uti loquatur." <font size=2>11</FONT> Neque non merito Homerus unum ex omnibus Thersitam ametroepe et  akritomython appellat verbaque illius multa et akosma strepentium sine  modo graculorum similia esse dicit. <font size=2>12</FONT> Quid enim est aliud ekoloa? Eupolidis quoque versus de id genus  hominibus consignatissime factus est: <i> lalein aristos, adynatotatos legein,</I> quod Sallustius noster imitari volens sic scribit: <font size=2>13</FONT> "loquax" inquit "magis quam facundus." <font size=2>14</FONT> Quapropter Hesiodus, poetarum prudentissimus, linguam non vulgandam,  sed recondendam esse dicit proinde ut thesaurum, eiusque esse in promendo gratiam plurimam, si modesta et parca et modulata sit:
</p>

<p class=poetry>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;glosses toi thesauros en anthropoisin aristos,<br> &nbsp;&nbsp;&nbsp;&nbsp;&nbsp;&nbsp;&nbsp;&nbsp;pheidoles pleiste de charis kata metron iouses. <font size=2>15</FONT> Epicharmium quoque illud non inscite se habet:<br> ou legein tyg'essi deinos, alla sigan adynatos,
</p>

<p><font size=2>16</FONT> ex quo hoc profecto sumptum est: "qui cum loqui non posset, tacere non potuit." <font size=2>17</FONT> Favorinum ego audivi dicere versus istos Euripidi:
</p>

<p class=poetry>
&nbsp;&nbsp;&nbsp;&nbsp;&nbsp;&nbsp;&nbsp;&nbsp; achalinon stomaton<br>&nbsp;&nbsp;&nbsp;&nbsp;&nbsp;&nbsp;&nbsp;&nbsp; anomou t'aphrosynas<br> &nbsp;&nbsp;&nbsp;&nbsp;&nbsp;&nbsp;&nbsp;&nbsp;to telos dystychia,</p>

<p>non de his tantum factos accipi debere, qui impia aut inlicita dicerent,  sed vel maxime de hominibus quoque posse dici stulta et inmodica blaterantibus, quorum lingua tam prodiga infrenisque sit, ut fluat semper  et aestuet conluvione verborum taeterrima, quod genus homines a Graecis  significantissimo vocabulo kataglossoi appellantur. <font size=2>18</FONT> Valerium Probum, grammaticum inlustrem, ex familiari eius, docto viro, comperi Sallustianum illud: "satis eloquentiae, sapientiae parum",  brevi antequam vita decederet, sic legere coepisse et sic a Sallustio  relictum affirmavisse: "satis loquentiae, sapientiae parum", quod  "loquentia" novatori verborum Sallustio maxime congrueret, "eloquentia" cum  insipientia minime conveniret. <font size=2>19</FONT> Huiuscemodi autem loquacitatem verborumque turbam magnitudine inani  vastam facetissimus poeta Aristophanes insignibus vocabulis denotavit in  his versibus: 
</p>

<p class=poetry>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;anthropon agriopoion, authadostomon,<br>&nbsp;&nbsp;&nbsp;&nbsp;&nbsp;&nbsp;&nbsp;&nbsp; echont'achalinon, akrates, apyloton stoma,<br>&nbsp;&nbsp;&nbsp;&nbsp;&nbsp;&nbsp;&nbsp;&nbsp; aperilaleton, kompophakelorrhemona,<font size=2>20</FONT> neque minus insigniter veteres quoque nostri hoc genus homines in verba  proiectos "locutuleios" et "blaterones" et "linguaces" dixerunt.   
</p>

<p>
 <b><a name=16>XVI.</A></B> <i>Quod verba istaec Quadrigari ex annali tertio "ibi mille hominum occiditur" non licenter neque de poetarum figura, sed ratione certa et proba  grammaticae disciplinae dicta sunt.</I> <font size=2>1</FONT>  Quadrigarius in tertio annalium ita scripsit: "Ibi occiditur mille  hominum." <font size=2>2</FONT>  "Occiditur", inquit, non "occiduntur". Item Lucilius in tertio  satirarum:
</p>

<p class=poetry>
&nbsp;&nbsp;&nbsp;&nbsp;&nbsp;&nbsp;&nbsp;&nbsp; ad portam mille a porta est; exinde Salernum,<br> &nbsp;&nbsp;&nbsp;&nbsp;&nbsp;&nbsp;&nbsp;&nbsp;"mille" inquit "est" non "mille sunt". 
</p>

<p><font size=2>3</FONT>  Varro in XVII. humanarum: "Ad Romuli initium plus mille et centum  annorum est." <font size=2>4</FONT> M. Cato in primo originum: "Inde est ferme mille passum." <font size=2>5</FONT> M. Cicero in sexta in Antonium: "Itane Ianus medius in L. Antonii  clientela est? quis umquam in illo Iano inventus est, qui L. Antonio mille  nummum ferret expensum?" <font size=2>6</FONT> In his atque in multis aliis "mille" numero singulari dictum est; <font size=2>7</FONT> neque hoc, ut quidam putant, vetustati concessum est aut per figurarum  concinnitatem admissum est, sed sic videtur ratio poscere. <font size=2>8</FONT> "Mille" enim non pro eo ponitur, quod Graece chilioi dicitur, sed  quod chilias, et sicuti una chilias et duae chiliades, ita "unum mille" et  "duo milia" certa atque directa ratione dicitur. <font size=2>9</FONT> Quamobrem id quoque recte et probabiliter dici solitum "mille denarium  in arca est" et "mille equitum in exercitu est". <font size=2>10</FONT> Lucilius autem, praeterquam supra posui, alio quoque in loco id  manifestius demonstrat; nam in libro XV. ita dicit: <font size=2>11</FONT>  hunc, milli passum qui vicerit atque duobus,
</p>

<p class=poetry>&nbsp;&nbsp;&nbsp;&nbsp;&nbsp;&nbsp;&nbsp;&nbsp;  Campanus sonipes succussor nullus sequetur<br>
maiore in spatio ac diversus videbitur ire; 
</p>

<p><font size=2>12</FONT> item in libro nono:
</p>

<p class=poetry>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;tu milli nummum potes uno quaerere centum; 
</p>

<p><font size=2>13</FONT> "milli passum" dixit pro "mille passibus" et "uno milli nummum" pro "unis mille nummis" aperteque ostendit "mille" et vocabulum esse et singulari numero dici eiusque plurativum esse "milia" et casum etiam capere ablativum. <font size=2>14</FONT> Neque ceteros casus requiri oportet, cum sint alia pleraque vocabula, quae in singulos tantum casus, quaedam etiam, quae in nullum inclinentur. <font size=2>15</FONT> Quapropter nihil iam dubium est, quin M. Cicero in oratione, quam scripsit Pro Milone, ita scriptum reliquerit: "Ante fundum Clodi, quo in fundo propter insanas illas substructiones facile mille hominum versabatur valentium", non "versabantur", quod in libris minus accuratis scriptum est; alia enim ratione "mille homines", alia "mille hominum" dicendum est.   
</p>

<p>
 <b><a name=17>XVII.</A></B> <i>Quanta cum animi aequitate toleraverit Socrates uxoris ingenium intractabile; atque inibi quid M. Varro in quadam satura de officio mariti scripserit.</I> <font size=2>1</FONT>  Xanthippe, Socratis philosophi uxor, morosa admodum fuisse fertur et iurgiosa irarumque et molestiarum muliebrium per diem perque noctem scatebat. <font size=2>2</FONT>  Has eius intemperies in maritum Alcibiades demiratus interrogavit Socraten, quaenam ratio esset, cur mulierem tam acerbam domo non exigeret. <font size=2>3</FONT>  "Quoniam," inquit Socrates "cum illam domi talem perpetior, insuesco et exerceor, ut ceterorum quoque foris petulantiam et iniuriam facilius feram." <font size=2>4</FONT> Secundum hanc sententiam M. quoque Varro in satura Menippea, quam de  officio mariti scripsit: "Vitium" inquit "uxoris aut tollendum aut ferendum  est. Qui tollit vitium, uxorem commodiorem praestat; qui fert, sese  meliorem facit." <font size=2>5</FONT> Haec verba Varronis "tollere" et "ferre" lepide quidem composita sunt,  sed "tollere" apparet dictum pro "corrigere". <font size=2>6</FONT> Id etiam apparet eiusmodi vitium uxoris, si corrigi non possit,  ferendum esse Varronem censuisse, quod ferri scilicet a viro honeste  potest; vitia enim flagitiis leviora sunt.   
</p>

<p>
 <b><a name=18>XVIII.</A></B> <i>Quod M. Varro in quarto decimo humanarum L. Aelium magistrum suum in  etymologiai falsa reprehendit; quodque idem Varro in eodem libro falsum  furis etymon dicit.</I> <font size=2>1</FONT>  In XIV. rerum divinarum libro M. Varro doctissimum tunc civitatis  hominem L. Aelium errasse ostendit, quod vocabulum Graecum vetus traductum  in linguam Romanam, proinde atque si primitus Latine fictum esset,  resolverit in voces Latinas ratione etymologica falsa. <font size=2>2</FONT>  Verba ipsa super ea re Varronis posuimus: "In quo L. Aelius noster,  litteris ornatissimus memoria nostra, erravit aliquotiens. Nam aliquot verborum Graecorum antiquiorum, proinde atque essent propria nostra,  reddidit causas falsas. Non enim "leporem" dicimus, ut ait, quod est  levipes, sed quod est vocabulum anticum Graecum. Multa vetera illorum  ignorantur, quod pro his aliis nunc vocabulis utuntur; et illorum esse  plerique ignorent "Graecum", quod nunc nominant Hellena, "puteum", quod  vocant phrear, "leporem", quod lagoon dicunt. In quo non modo L. Aelii  ingenium non reprehendo, sed industriam laudo: successum enim fert  fortuna, experientiam laus sequitur." <font size=2>3</FONT>  Haec Varro in primore libro scripsit, de ratione vocabulorum  scitissime, de usu utriusque linguae peritissime, de ipso L. Aelio  clementissime. <font size=2>4</FONT> Sed in posteriore eiusdem libri parte "furem" dicit ex eo dictum, quod  veteres Romani "furvum" atrum appellaverint et fures per noctem, quae atra sit, facilius furentur. <font size=2>5</FONT> Nonne sic videtur Varro de fure, tamquam L. Aelius de lepore? Nam quod a  Graecis nunc kleptes dicitur, antiquiore Graeca lingua phor dictum est.  Hinc per adfinitatem litterarum, qui phor Graece, est Latine "fur". <font size=2>6</FONT> Sed ea res fugeritne tunc Varronis memoriam, an contra aptius et  cohaerentius putarit "furem" a "furvo", id est nigro, appellari, in hac re  de viro tam excellentis doctrinae non meum iudicium est.    
</p>

<p>
 <b><a name=19>XIX.</A></B> <i>Historia super libris Sibyllinis ac de Tarquinio Superbo rege. </I> <font size=2>1</FONT>  In antiquis annalibus memoria super libris Sibyllinis haec prodita est:  <font size=2>2</FONT>  Anus hospita atque incognita ad Tarquinium Superbum regem adiit novem  libros ferens, quos esse dicebat divina oracula; eos velle venundare. <font size=2>3</FONT>  Tarquinius pretium percontatus est. Mulier nimium atque inmensum poposcit;  <font size=2>4</FONT> rex, quasi anus aetate desiperet, derisit. <font size=2>5</FONT> Tum illa foculum coram cum igni apponit, tris libros ex novem deurit et,  ecquid reliquos sex eodem pretio emere vellet, regem interrogavit. <font size=2>6</FONT> Sed enim Tarquinius id multo risit magis dixitque anum iam procul dubio  delirare. <font size=2>7</FONT> Mulier ibidem statim tris alios libros exussit atque id ipsum denuo  placide rogat, ut tris reliquos eodem illo pretio emat. <font size=2>8</FONT> Tarquinius ore iam serio atque attentiore animo fit, eam constantiam  confidentiamque non insuper habendam intellegit, libros tris reliquos  mercatur nihilo minore pretio, quam quod erat petitum pro omnibus. <font size=2>9</FONT> Sed eam mulierem tunc a Tarquinio digressam postea nusquam loci visam  constitit. <font size=2>10</FONT> Libri tres in sacrarium conditi "Sibyllini" appellati; <font size=2>11</FONT> ad eos quasi ad oraculum quindecimviri adeunt, cum di immortales  publice consulendi sunt.   
</p>

<p>
 <b><a name=20>XX.</A></B> <i>Quid geometrae dicant epipedon, quid stereon, quid kybon, quid grammen; quibusque ista omnia Latinis vocabulis appellentur.</I> <font size=2>1</FONT>  Figurarum, quae geometrae appellant, genera sunt duo, "planum" et  "solidum". <font size=2>2</FONT>  Haec ipsi vocant epipedon kai stereon. "Planum" est, quod in duas  partis solum lineas habet, qua latum est et qua longum: qualia sunt  triquetra et quadrata, quae in area fiunt, sine altitudine. <font size=2>3</FONT>  "Solidum" est, quando non longitudines modo et latitudines planas  numeri linearum efficiunt, sed etiam extollunt altitudines, o quales sunt ferme metae triangulae, quas "pyramidas" appellant, vel qualia sunt  quadrata undique, quae kybous illi nos "quadrantalia" dicimus. <font size=2>4</FONT> Kybos enim est figura ex omni latere quadrata, "quales sunt" inquit M.  Varro "tesserae, quibus in alticolo luditur, ex quo ipsae quoque appellatae  kyboi."  <font size=2>5</FONT> In numeris etiam similiter Kybos dicitur, cum omne latus eiusdem numeri  aequabiliter in sese solvitur, sicuti fit, cum ter terna ducuntur atque  ipse numerus terplicatur.  <font size=2>6</FONT> Huius numeri cubum Pythagoras vim habere lunaris circuli dixit, quod et  luna orbem suum lustret septem et viginti diebus et numerus ternio, qui  trias Graece dicitur tantundem efficiat in cubo.  <font size=2>7</FONT> "Linea" autem a nostris dicitur, quam grammen Graeci nominant.  <font size=2>8</FONT> Eam M. Varro ita definit: "Linea est" inquit "longitudo quaedam sine latitudine et altitudine. <font size=2>9</FONT> Eukleides autem brevius praetermissa altitudine: "gramme" inquit "est  mekos aplates", quod exprimere uno Latine verbo non queas, nisi audeas  dicere "inlatabile".   
</p>

<p>
 <b><a name=21>XXI.</A></B> <i>Quod Iulius Hyginus affirmatissime contendit legisse se librum P. Vergilii  domesticum, ubi scriptum esset "et ora tristia temptantum sensus  torquebit amaror", non quod vulgus legeret "Sensu torquebit amaro".</I> <font size=2>1</FONT>  Versus istos ex georgicis Vergilii plerique omnes sic legunt:
</p>

<p class=poetry>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;at sapor indicium faciet manifestus et ora<br>&nbsp;&nbsp;&nbsp;&nbsp;&nbsp;&nbsp;&nbsp;&nbsp;  tristia temptantum sensu torquebit amaro. 
</p>

<p><font size=2>2</FONT>  Hyginus autem, non hercle ignobilis grammaticus, in commentariis, quae in Vergilium fecit, confirmat et perseverat non hoc a Vergilio relictum, sed quod ipse invenerit in libro, qui fuerit ex domo atque familia Vergilii:</p>

<p class=poetry>
&nbsp;&nbsp;&nbsp;&nbsp;&nbsp;&nbsp;&nbsp;&nbsp; et ora<br>&nbsp;&nbsp;&nbsp;&nbsp;&nbsp;&nbsp;&nbsp;&nbsp;  tristia temptantum sensus torquebit amaror, 
</p>

<p><font size=2>3</FONT>  neque id soli Hygino, sed doctis quibusdam etiam viris complacitum, quoniam videtur absurde dici "sapor sensu amaro torquet". "Cum ipse" inquiunt "sapor sensus sit, non alium in semet ipso sensum habeat ac proinde sit, quasi dicatur "sensus sensu amaro torquet"." <font size=2>4</FONT> Sed enim cum Favorino Hygini commentarium legissem atque ei statim displicita esset insolentia et insuavitas illius "sensu torquebit amaro", risit et: "Iovem lapidem," inquit "quod sanctissimum iusiurandum habitum est, paratus ego iurare sum Vergilium hoc numquam scripsisse, sed Hyginum ego verum dicere arbitror. <font size=2>5</FONT> Non enim primus finxit hoc verbum Vergilius insolenter, sed in carminibus Lucreti invento usus est non aspernatus auctoritatem poetae ingenio et facundia praecellentis." <font size=2>6</FONT> Verba ex IV Lucreti haec sunt:
</p>

<p class=poetry>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;  dilutaque contra<br>  &nbsp;&nbsp;&nbsp;&nbsp;&nbsp;&nbsp;&nbsp;&nbsp;cum tuimur misceri absinthia, tangit amaror. 
</p>

<p><font size=2>7</FONT> Non verba autem sola, sed versus prope totos et locos quoque Lucreti plurimos sectatum esse Vergilium videmus.   
</p>

<p>
 <b><a name=22>XXII.</A></B> <i>An qui causas defendit, recte Latineque dicat "superesse se" is, quos defendit; et "superesse" proprie quid sit.</I> <font size=2>1</FONT>  Inroboravit inveteravitque falsa atque aliena verbi significatio, quod dicitur "hic illi superest", cum dicendum est advocatum esse quem cuipiam causamque eius defendere. <font size=2>2</FONT>  Atque id dicitur non in compitis tantum neque in plebe volgaria, sed in foro, in comitio, apud tribunalia. <font size=2>3</FONT>  Qui integre autem locuti sunt, magnam partem "superesse" ita dixerunt, ut eo verbo significarent superfluere et supervacare atque esse supra necessarium modum. <font size=2>4</FONT> Itaque M. Varro in satura, quae inscripta est nescis quid vesper vehat, "superfuisse" dicit immodice et intempestive fuisse. <font size=2>5</FONT> Verba ex eo libro haec sunt: "In convivio legi nec omnia debent et ea potissimum, quae simul sint biopsele et delectent, potius ut id quoque videatur non defuisse quam superfuisse." <font size=2>6</FONT> Memini ego praetoris, docti hominis, tribunali me forte assistere atque ibi advocatum non incelebrem sic postulare, ut extra causam diceret remque, quae agebatur, non attingeret. Tunc praetorem ei, cuia res erat, dixisse advocatum eum non habere, et cum is, qui verba faciebat, reclamasset: "ego illi V. C. supersum", respondisse praetorem festiviter: "tu plane superes, non ades". <font size=2>7</FONT> M. autem Cicero in libro, qui inscriptus est de iure civili in artem redigendo, verba haec posuit: "nec vero scientia iuris maioribus suis Q. Aelius Tubero defuit, doctrina etiam superfuit." In quo loco "superfuit" significare videtur "supra fuit et praestitit superavitque maiores suos doctrina sua superfluenti tamen et nimis abundanti": disciplinas enim Tubero stoicas dialecticas percalluerat. <font size=2>8</FONT> In libro quoque de republica secundo id ipsum verbum Cicero ponit non temere transeundum. Verba ex eo libro haec sunt: "Non gravarer, Laeli, nisi et hos velle putarem et ipse cuperem te quoque aliquam partem huius nostri sermonis attingere, praesertim cum heri ipse dixeris te nobis etiam superfuturum. Verum id quidem fieri non potest; ne desis, omnes te rogamus." <font size=2>9</FONT> Exquisite igitur et comperte Iulius Paulus dicebat, homo in nostra memoria doctissimus, "superesse" non simplici ratione dici tam Latine quam Graece: Graecos enim perisson in utramque partem ponere, vel quod  supervacaneum esset ac non necessarium, vel quod abundans nimis et afluens  et exuberans; <font size=2>10</FONT> sic nostros quoque veteres "superesse" alias dixisse pro superfluenti et  vacivo neque admodum necessario, ita, ut supra posuimus, Varronem dicere,  alias ita, ut Cicero dixit, pro eo, quod copia quidem et facultate ceteris  anteiret, super modum tamen et largius prolixiusque flueret, quam esset  satis. <font size=2>11</FONT> Qui dicit ergo "superesse se" ei, quem defendit, <font size=2>12</FONT> nihil istorum vult dicere, sed nescio quid aliud indictum inscitumque  dicit ac ne Vergilii quidem poterit auctoritate uti, qui in georgicis ita  scripsit: primus ego in patriam mecum, modo vita supersit. Hoc enim in loco Vergilius akyroteron eo verbo usus videtur, quod  "supersit" dixit pro "longinquius diutiusque adsit",  <font size=2>13</FONT> illudque contra eiusdem Vergili aliquanto est probabilius:
</p>

<p class=poetry>
florentisque secant herbas fluviosque ministrant <br> farraque, ne blando nequeat superesse labori; <br> significat enim supra laborem esse neque opprimi a labore.
</p>

<p>
<font size=2>14</FONT> An autem "superesse" dixerint veteres pro "restare et perficiendae rei  deesse", quaerebamus. <font size=2>15</FONT> Nam Sallustius in significatione ista non "superesse", sed "superare" dicit. Verba eius in Iugurtha haec sunt: "Is plerumque seorsum a rege  exercitum ductare et omnis res exsequi solitus erat, quae Iugurthae fesso aut maioribus astricto superaverant." <font size=2>16</FONT> Sed invenimus in tertio Enni annalium in hoc versu:
</p>

<p class=poetry>
inde sibi memorat unum super esse laborem,
</p>

<p>
id est relicum esse et restare, quod, quia id est, divise pronuntiandum  est, ut non una pars orationis esse videatur, sed duae. <font size=2>17</FONT> Cicero autem in secunda Antonianarum, quod est relicum, non  "superesse", sed "restare" dicit. <font size=2>18</FONT> Praeter haec "superesse" invenimus dictum pro "superstitem esse". <font size=2>19</FONT> Ita enim scriptum est in libro epistularum M. Ciceronis ad L. Plancum  et in epistula M. Asini Pollionis ad Ciceronem verbis his: "Nam neque  deesse reipublicae volo neque superesse", per quod significat, si respublica emoriatur et pereat, nolle se vivere. <font size=2>20</FONT> In Plauti autem Asinaria manifestius id ipsum scriptum est in his  versibus, qui sunt eius comoediae primi:
</p>

<p class=poetry>
sicut tuum vis unicum gnatum tuae<br> superesse vitae sospitem et superstitem.
</p>

<p>
<font size=2>21</FONT> Cavenda igitur est non inproprietas sola verbi, sed etiam pravitas  ominis, si quis senior advocatus adulescenti "superesse se" dicat.   
</p>

<p>
 <b><a name=23>XXIII.</A></B> <i>Quis fuerit Papirius Praetextatus; quae istius causa cognomenti sit;  historiaque ista omnis super eodem Papirio cognitu iucunda.</I> <font size=2>1</FONT>  Historia de Papirio Praetextato dicta scriptaque est a M. Catone in  oratione, qua usus est ad milites contra Galbam, cum multa quidem venustate  atque luce atque munditia verborum. <font size=2>2</FONT>  Ea Catonis verba huic prorsus commentario indidissem, si libri copia  fuisset id temporis, cum haec dictavi.  <font size=2>3</FONT>  Quod si non virtutes dignitatesque verborum, sed rem ipsam scire  quaeris, res ferme ad hunc modum est: <font size=2>4</FONT> Mos antea senatoribus Romae fuit in curiam cum praetextatis filiis  introire. <font size=2>5</FONT> Tum, cum in senatu res maior quaepiam consultata eaque in diem posterum  prolata est, placuitque, ut eam rem, super qua tractavissent, ne quis  enuntiaret, priusquam decreta esset, mater Papirii pueri, qui cum parente  suo in curia fuerat, percontata est filium, quidnam in senatu patres  egissent. <font size=2>6</FONT> Puer respondit tacendum esse neque id dici licere. <font size=2>7</FONT> Mulier fit audiendi cupidior; secretum rei et silentium pueri animum eius ad inquirendum everberat: quaerit igitur compressius violentiusque. <font size=2>8</FONT> Tum puer matre urgente lepidi atque festivi mendacii consilium capit.  Actum in senatu dixit, utrum videretur utilius exque republica esse, unusne  ut duas uxores haberet, an ut una apud duos nupta esset. <font size=2>9</FONT> Hoc illa ubi audivit, animus compavescit, domo trepidans egreditur ad  ceteras matronas. <font size=2>10</FONT> Pervenit ad senatum postridie matrum familias caterva; lacrimantes atque  obsecrantes orant, una potius ut duobus nupta fieret, quam ut uni duae. <font size=2>11</FONT> Senatores ingredientes in curiam, quae illa mulierum intemperies et  quid sibi postulatio istaec vellet, mirabantur. <font size=2>12</FONT> Puer Papirius in medium curiae progressus, quid mater audire  institisset, quid ipse matri dixisset, rem, sicut fuerat, denarrat. <font size=2>13</FONT> Senatus fidem atque ingenium pueri exosculatur, consultum facit, uti posthac pueri cum patribus in curiam ne introeant, praeter ille unus  Papirius, atque puero postea cognomentum honoris gratia inditum  "Praetextatus" ob tacendi loquendique in aetate praetextae prudentiam.   
</p>

<p>
 <b><a name=24>XXIV.</A></B> <i>Tria epigrammata trium veterum poetarum, Naevii, Plauti, Pacuvii, quae  facta ab ipsis sepulcris eorum incisa sunt.</I> <font size=2>1</FONT>  Trium poetarum inlustrium epigrammata, Cn. Naevii, Plauti, M. Pacuvii,  quae ipsi fecerunt et incidenda sepulcro suo reliquerunt, nobilitatis eorum  gratia et venustatis scribenda in his commentariis esse duxi. <font size=2>2</FONT>  Epigramma Naevi plenum superbiae Campanae, quod testimonium iustum esse potuisset, nisi ab ipso dictum esset:
</p>

<p class=poetry>
inmortales mortales si foret fas flere,<br>  fierent divae Camenae Naevium poetam.<br>  itaque postquam est Orcho traditus thesauro,<br>  obliti sunt Romae loquier lingua Latina.
</p>

<p>
<font size=2>3</FONT>  Epigramma Plauti, quod dubitassemus, an Plauti foret, nisi a M. Varrone positum esset in libro de poetis primo:
</p>

<p class=poetry>
postquam est mortem aptus Plautus, Comoedia luget,<br>  scaena est deserta, dein Risus, Ludus Iocusque<br>  et Numeri innumeri simul omnes conlacrimarunt.
</p>

<p>
<font size=2>4</FONT> Epigramma Pacuvii verecundissimum et purissimum dignumque eius elegantissima gravitate: adulescens, tam etsi properas, hoc te saxulum rogat ut se aspicias, deinde, quod scriptum est, legas.
</p>

<p class=poetry>
Hic sunt poetae Pacuvi Marci sita<br>  ossa. Hoc volebam, nescius ne esses. Vale.   
</p>

<p>
 <b><a name=25>XXV.</A></B> <i>Quibus verbis M. Varro indutias definierit; quaesitumque inibi curiosius,  quaenam ratio sit vocabuli indutiarum.</I> <font size=2>1</FONT>  Duobus modis M. Varro in libro humanarum, qui est de bello et pace,  "indutiae" quid sint, definit. "Indutiae sunt" inquit "pax castrensis paucorum dierum"; <font size=2>2</FONT>  item alio in loco: "indutiae sunt" inquit "belli feriae". <font size=2>3</FONT>  Sed lepidae magis atque iucundae brevitatis utraque definitio quam  plana aut proba esse videtur.  <font size=2>4</FONT> Nam neque pax est indutiae&#151;bellum enim manet, pugna cessat -, neque  in solis castris neque "paucorum" tantum "dierum" indutiae sunt. <font size=2>5</FONT> Quid enim dicemus, si indutiis mensium aliquot factis in oppida castris  concedatur?  <font size=2>6</FONT> nonne tum quoque indutiae sunt? aut rursus quid esse id dicemus, quod in primo annalium Quadrigarii scriptum est, C. Pontium Samnitem a dictatore  Romano sex horarum indutias postulasse, si indutiae "paucorum" tantum  "dierum" appellandae sunt? <font size=2>7</FONT> "belli" autem "ferias" festive magis dixit quam aperte atque definite. <font size=2>8</FONT> Graeci autem significantius consignatiusque cessationem istam pugnae  pacticiam ekecheirian dixerunt exempta littera una sonitus vastioris et subdita lenioris. <font size=2>9</FONT> Nam quod eo tempore non pugnetur et manus cohibeantur, ekecheirian  appellarunt.  <font size=2>10</FONT> Sed profecto non id fuit Varroni negotium, ut indutias  superstitiose definiret et legibus rationibusque omnibus definitionum  inserviret.  <font size=2>11</FONT> Satis enim visum est eiusmodi facere demonstrationem, quod genus Graeci  typois magis et hypograpsas quam horismous vocant. <font size=2>12</FONT> "Indutiarum" autem vocabulum qua sit ratione factum, iam diu est, cum  quaerimus. <font size=2>13</FONT> Sed ex multis, quae vel audimus vel legimus, probabilius id, quod  dicam, videtur. <font size=2>14</FONT> "Indutias" sic dictas arbitramur, quasi tu dicas "inde uti iam". <font size=2>15</FONT> Pactum indutiarum eiusmodi est, ut in diem certum non pugnetur nihilque  incommodetur, sed ex eo die postea uti iam omnia belli iure agantur. <font size=2>16</FONT> Quod igitur dies certus praefinitur pactumque fit, ut ante eum diem ne  pugnetur atque is dies ubi venit "inde uti iam" pugnetur, idcirco ex his,  quibus dixi, vocibus, quasi per quendam coitum et copulam nomen indutiarum  conexum est. <font size=2>17</FONT> Aurelius autem Opilius in primo librorum, quos Musarum inscripsit, "indutiae" inquit "dicuntur, cum hostes inter sese utrimque utroque alteri ad alteros inpune et sine pugna ineunt; inde adeo" inquit "nomen factum  videtur, quasi initiae, hoc est initus atque introitus." <font size=2>18</FONT> Hoc ab Aurelio scriptum propterea non praeterii, ne cui harum  noctium aemulo eo tantum nomine elegantius id videretur, tamquam id nos originem verbi requirentes fugisset.   
</p>

<p>
 <b><a name=26>XXVI.</A></B> <i>Quem in modum mihi Taurus philosophus responderit percontanti, an sapiens  irasceretur.</I> <font size=2>1</FONT>  Interrogavi in diatriba Taurum, an sapiens irasceretur. <font size=2>2</FONT>  Dabat enim saepe post cotidianas lectiones quaerendi, quod quis vellet,  potestatem. <font size=2>3</FONT>  Is cum graviter, copiose de morbo affectuve irae disseruisset, quae et  in veterum libris et in ipsius commentariis exposita sunt, convertit ad me, qui interrogaveram, et: "haec ego" inquit "super irascendo sentio; sed, quid et Plutarchus noster, <font size=2>4</FONT> vir doctissimus ac prudentissimus, senserit, non ab re est, ut id quoque audias. <font size=2>5</FONT> Plutarchus" inquit "servo suo, nequam homini et contumaci, sed libris disputationibusque philosophiae aures inbutas habenti, tunicam detrahi ob nescio quod delictum caedique eum loro iussit. <font size=2>6</FONT> Coeperat verberari et obloquebatur non meruisse, ut vapulet; nihil mali, nihil sceleris admisisse. <font size=2>7</FONT> Postremo vociferari inter vapulandum incipit neque iam querimonias aut gemitus eiulatusque facere, sed verba seria et obiurgatoria: non ita esse Plutarchum, ut philosophum deceret; irasci turpe esse; saepe eum de malo irae dissertavisse, librum quoque peri aorgesias pulcherrimum conscripsisse; his omnibus, quae in eo libro scripta sint, nequaquam convenire, quod provolutus effususque in iram plurimis se plagis multaret. <font size=2>8</FONT> Tum Plutarchus lente et leniter: "quid autem," inquit "verbero, nunc ego tibi irasci videor? ex vultune meo an ex voce an ex colore an etiam ex verbis correptum esse me ira intellegis? mihi quidem neque oculi, opinor, truces sunt neque os turbidum, neque inmaniter clamo neque in spumam ruboremve effervesco neque pudenda dico aut paenitenda neque omnino trepido ira et gestio. <font size=2>9</FONT> Haec enim omnia, si ignoras, signa esse irarum solent." Et simul ad eum, qui caedebat, conversus: "interim," inquit "dum ego atque hic disputamus, tu hoc age"." <font size=2>10</FONT> Summa autem totius sententiae Tauri haec fuit: Non idem esse existimavit aorgesian et analgesian aliudque esse non iracundum animum, aliud analgeton et anaistheton, id est hebetem ac stupentem. <font size=2>11</FONT> Nam sicut aliorum omnium, quos Latini philosophi "affectus" vel "affectiones", Graeci pathe appellant, ita huius quoque motus animi, qui, cum est ulciscendi causa saevior, "ira" dicitur, non privationem esse utilem censuit, quam Graeci steresin dicunt, sed mediocritatem, quam metrioteta illi appellant.
</p>

<div class="footer">
	<p>
		<a href="/gellius.html">Gellius</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY>
</HTML>