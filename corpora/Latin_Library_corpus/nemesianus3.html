<html>
	<head>
		<title>
			Nemesianus: Ecloga III
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>NEMESIANUS<br>ECLOGA III</p>

<p class=border></P>

<p>
PAN
</P>

<P>Nyctilus atque Micon nec non et pulcher Amyntas<br>
torrentem patula vitabant ilice solem<br>
cum Pan venatu fessus recubare sub ulmo<br>
coeperat et somno lassatas sumere vires;<br>
quem super ex tereti pendebat fistula ramo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
Hanc pueri, tamquam praedam pro carmine possent<br>
sumere fasque esset calamos tractare deorum<br>
invadunt furto. Sed nec resonare canorem<br>
fistula quem suerat nec vult contexere carmen<br>
sed pro carminibus male dissona sibila reddit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>10</FONT><br>
cum Pan excussus sonitu stridentis avenae<br>
iamque videns: "Pueri, si carmina poscitis, inquit,<br>
ipse canam. Nulli fas est inflare cicutas<br>
quas ego Maenaliis cera coniungo sub antris.<br>
Iamque ortus, Lenaee, tuos et semina vitis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>15</FONT><br>
ordine detexam: debemus carmina Baccho".<br>
Haec fatus coepit calamis sic montivagus Pan:<br>
"Te cano, qui gravidis hederata fronte corymbis<br>
vitea serta plicas quique udo palmite tigres<br>
ducis odoratis perfusus colla capillis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>
20</FONT><br>
vera Iovis proles. Nam cum post sidera caeli<br>
sola Iovem Semele vidit Iovis ora professum,<br>
hunc pater omnipotens, venturi providus aevi,<br>
pertulit et iusto produxit tempore partus.<br>
Hunc Nymphae Faunique senes Satyrique procaces&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>25</FONT><br>
nosque etiam Nysae viridi nutrimus in antro.<br>
Quin et Silenus parvum veteranus alumnum<br>
aut gremio fovet aut resupinis sustinet ulnis,<br>
evocat aut risum digito motuve quietem<br>
allicit aut tremulis quassat crepitacula palmis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>30</FONT><br>
Cui deus arridens horrentes pectore saetas<br>
vellicat aut digitis aures astringit acutas<br>
applauditve manu mutilum caput aut breve mentum<br>
et simas tenero collidit pollice nares.<br>
Interea pueri florescit pube iuventus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>35</FONT><br>
flavaque maturo tumuerunt tempora cornu.<br>
Tum primum laetas ostendit pampinus uvas:<br>
mirantur Satyri frondes et poma Lyaei.<br>
Tum deus: "O Satyri, maturos carpite fetus,<br>
dixit, et ignotos primi calcate racemos".&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>40</FONT><br>
Vix haec ediderat, decerpunt vitibus uvas<br>
et portant calathis celerique elidere planta<br>
concava saxa super properant: vindemia fervet<br>
collibus in summis, crebro pede rumpitur uva<br>
rubraque purpureo sparguntur pectora musto.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>45</FONT><br>
Tum Satyri, lasciva cohors, sibi pocula quisque<br>
obvia corripiunt: quae fors dedit, arripit usus.<br>
Cantharon hic retinet, cornu bibit alter adunco,<br>
concavat ille manus palmasque in pocula vertit,<br>
pronus at ille lacu bibit et crepitantibus haurit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>50</FONT><br>
musta labris; alius vocalia cymbala mergit<br>
atque alius latices pressis resupinus ab uvis<br>
excipit; at potus (saliens liquor ore resultat)<br>
evomit inque humeros et pectora defluit umor.<br>
Omnia ludus habet cantusque chorique licentes;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>
55</FONT><br>
et venerem iam vina movent: raptantur amantes<br>
concubitu Satyri fugientes iungere Nymphas;<br>
iam iamque elapsas, hic crine, hic veste retentat.<br>
Tum primum roseo Silenus cymbia musto<br>
plena senex avide non aequis viribus hausit:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>60</FONT><br>
ex illo venas inflatus nectare dulci<br>
hesternoque gravis semper ridetur Iaccho.<br>
Quin etiam deus ille, deus Iove prosatus ipso,<br>
et plantis uvas premit et de vitibus hastas<br>
integit et lynci praebet cratera bibenti".&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>65</FONT><br>
Haec Pan Maenalia pueros in valle docebat<br>
sparsas donec oves campo conducere in unum<br>
nox iubet, uberibus suadens siccare fluorem<br>
lactis et in niveas astrictum cogere glaebas.
</p>

<p class=border></P>

<p>
<table border=0 cellspacing=15 cellpadding=0 align=CENTER>
<tr>
	<td><a href="nemesianus.html">Nemesianus</A>
	<td><a href="index.html">The Latin Library</A>
	<td><a href="classics.html">The Classics Page</A>
</TABLE>
</p>
</BODY></HTML>