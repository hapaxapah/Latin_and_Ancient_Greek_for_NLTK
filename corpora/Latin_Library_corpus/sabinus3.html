<html>
	<head>
		<title>
			Sabinus
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>AULUS SABINUS<br>EPISTULAE TRES AD OVIDIANAS EPISTULAS RESPONSORIAE
</p>

<p class=border></P>

<p>
<b>III. Paridis ad Aenonen responsio.</B>

</p>

<p>
QUAE satis apta tibi tam iuste, Nympha, querenti<br> 
Rescribam, fateor quaerere verba manum;<br> 
Quaerit, nec subeunt: sentit sua crimina tantum;<br> 
Solvere quae sentit non sinit alter amor.<br> 
Si levat hic iras, ipso me iudice, damnor.<br> 
Quid refert? causa tu meliore cares;<br> 
Damnatumque tibi me sub sua iura Cupido<br> 
Retrahit: alterius sic quoque praeda sumus.<br> 
Prima meis tu pacta toris, fassusque iuventam<br> 
Te primum accepta est coniuge noster amor.<br> 
Nondum tantus eram. Quo me genitore superbum<br> 
Arguis, hoc dominus tunc retinendus eram;<br> 
Non ego Deiphobum sperabam aut Hectora fratrem,<br> 
Quum pastos agerem, te comitante, greges;<br> 
Reginaeque Hecuben, non matris, nomine noram;<br> 
Et fueras illi digna manere nurus.<br> 
SED non est rationis amor: te consule, Nympha;<br> 
Laesa es, sed laesam scribis amare tamen;<br> 
Quumque petant Satyri connubia, quum tua Panes,<br> 
Reiectae memor es tu tamen usque facis.<br> 
Adde, quod hic fatis amor est adiutus, et illum<br> 
Praescia venturi viderat ante soror.<br> 
Nonduln Tyndaridos nomen mihi sederat aure.<br> 
Nec cecinit Graios illa vocare toros.<br> 
OMNIA vera vides: superant mea vulnera tantum;<br> 
Utque tuam supplex poscere cogar opem.<br> 
Te penes arbitrium nostrae vitaeque necisque<br> 
Victuri iam nunc pectora sume tibi.<br> 
Flevisti, memini, tamen hac in voce canentis<br> 
&#171;Et, mala, dixisti, sint precor ista procul!<br> 
Nec si fata ferant, tulerint sic cetera quamvis,<br> 
Ut possim AEnone perdere laesa Parin!&#187;<br> 
Tot superare metus, qui me, nec credere cogit,<br> 
Ignoscas, idem te quoque fallit Amor.<br> 
Imperat ille deis: quum vult, in cornua tauri,<br> 
Quum vult, in pennas destruit ille Iovem.<br> 
Non foret in terris tanto miranda decore<br> 
Tyndaris, heu! flammis nata puella meis,<br> 
Si sua non cycno mutasset Iupiter ora;<br> 
Fluxerat in Danaes aureus ante sinus,<br> 
Piniferamque Iden falsus lustraverat ales;<br> 
Inter Agenoreas constiteratque boves.<br> 
Victorem Alciden dominae quis pensa tenere<br> 
Crederet? at lanas nere coegit Amor.<br> 
Dicitur et Coa sedisse in veste puellae:<br> 
Illa Cleonaeo tecta leone fuit.<br> 
TE memini Phoebum, Aenone, mea crimina dico<br> 
Fugisse, et nostros praeposuisse toros.<br> 
Non ego praestabam Phoebo; sed tela Cupido<br> 
His in te voluit legibus ire sua.<br> 
Consolare tamen digna tua pellice damna:<br> 
Quam tibi praetulimus, rata puella Iove est.<br> 
Sed quod nata Iove est, minimum me tangit in illa;<br> 
Quod non est facies pulchrior ulla, nocct.<br> 
Atque utinam formae iudex incallidus essem<br> 
Creditus Idaeis, Pegasi Nympha, iugis!<br> 
Non mihi Iunonis, nec obesset Pallados ira,<br> 
Laudata est oculis quod Cytherea meis.<br> 
Dividit haec aliis flammas celeresque paresque:<br> 
Ut libitum est, nati temperat ipsa faces.<br> 
Non tamen evaluit vitare domestica tela<br> 
Quos aliis arcus, et sibi dura tulit.<br> 
Deprensam coniux illam in Mavorte dolebat.<br> 
Testibus hic Divis, cum Iove questus erat.<br> 
Iam dolet et Mavors, terras ultroque reliquit:<br> 
Praetulit Anchisen bis habitura suum.<br> 
Anchisen propter voluit formosa videri;<br> 
Visaque post latam iacuit ulta deam.<br> 
Quid mirum est potuisse pari succumbere amori,<br> 
Immunis sub quo non fuit ipse Paris?<br> 
Quam laesus Menelaus amat, non laesus amavi;<br> 
Adiice non laeso quod comes ipsa fuit.<br> 
ET magnos, video, cogi mihi rapta tumultus;<br> 
Armataeque petunt Pergama mille rates.<br> 
Non vereor belli non sit causa probanda<br> 
Est illi facies digna movere duces.<br> 
Si mihi nulla fides, armatos respice Atridas:<br> 
Quam sibi sic repetunt, sic metuenda mihi est.<br> 
QUOD si vertendae spem mentis concipis huius,<br> 
Cur cessant herbae, carmina curve tua,<br> 
Quum te nec Phoebi solertior artibus ulla est,<br> 
Phoebeaeque Hecates somnia vera vides?<br> 
Tecum sideribus, tecum deducere lunam<br> 
Nubibus, et memini surripuisse diem.<br> 
Pascebam tauros, interque armenta leones<br> 
Obstupui placidos vocibus ire tuis.<br> 
Quid retro Xanthum, retro Simoenta vocatum<br> 
Adiiciam cursus non tenuisse suos?<br> 
Ipse pater, seu rem natae male tutus haberet,<br> 
Cantatas quoties restitit inter aquas!<br> 
Nunc locus AEnone est; nunc illam ostende: parabis<br> 
Sive tuos ignes pellere, sive meos.
</P>

<p class=border></P>

<p>
<table border=0 cellspacing=10 cellpadding=0 align=Center>
<tr>
	<td><a href="misc.html">The Miscellany</A>
	<td><a href="index.html">The Latin Library</A>
	<td><a href="classics.html">The Classics Page</A>
</TABLE>
</P>
</BODY>
</HTML>