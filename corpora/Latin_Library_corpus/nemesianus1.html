<html>
	<head>
		<title>
			Nemesianus: Ecloga I
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>NEMESIANUS<br>ECLOGA I</p>

<p class=border></P>

<p>
LUSUS</P>

<p>
THYMOETHAS
</P>

<P>"Dum fiscella tibi fluviali, Tityre, iunco<br>
texitur et raucis immunia rura cicadis,<br>
incipe, si quod habes gracili sub harundine carmen<br>
compositum. Nam te calamos inflare labello<br>
Pan docuit versuque bonus tibi favit Apollo.<br>
Incipe, dum salices haedi, dum gramina vaccae<br>
detondent, viridique greges permittere campo<br>
dum ros et primi suadet clementia solis.
</P>

<P>
TITYRVS
</P>

<P>Hos annos canamque comam, vicine Thymoeta,<br>
tu iuvenis carusque deis in carmina cogis?<br>
Diximus et calamis versus cantavimus olim,<br>
dum secura hilares aetas ludebat amores.<br>
Nunc album caput et veneres tepuere sub annis;<br>
iam mea ruricolae dependet fistula Fauno.<br>
Te nunc rura sonant; nuper nam carmine victor<br>
risisti calamos et dissona flamina Mopsi<br>
iudice me: mecum senior Meliboeus utrumque<br>
audierat laudesque tuas sublime ferebat.<br>
Quem nunc emeritae permensum tempora vitae<br>
secreti pars orbis habet mundusque piorum.<br>
Quare age, si qua tibi Meliboei gratia vivit,<br>
dicat honoratos praedulcis tibia manes.
</P>

<P>
THYMOETAS
</P>

<P>Et parere decet iussis et grata iubentur.<br>
Namque fuit dignus senior, quem carmine Phoebus,<br>
Pan calamis, fidibus Linus aut Oeagrius Orpheus<br>
concinerent totque acta viri laudesque sonarent.<br>
Sed quia tu nostrae laudem deposcis avenae,<br>
accipe quae super haec cerasus, quam cernis ad amnem<br>
continet, inciso servans mea carmina libro.
</P>

<P>
TITYRVS
</P>

<P>Dic age; sed nobis ne vento garrula pinus<br>
obstrepat, has ulmos potius fagosque petamus.
</P>

<P>
THYMOETAS
</P>

<P>Hic cantare libet: virides nam subicit herbas<br>
mollis ager lateque tacet nemus omne; quieti<br>
aspice ut ecce procul decerpant gramina tauri<br>
Omniparens aether et rerum causa, liquores,<br>
corporis et genetrix tellus, vitalis et aer,<br>
accipite hos cantus atque haec nostro Meliboeo<br>
mittite, si sentire datur post fata quietis.<br>
Nam si sublimes animae caelestia templa<br>
sidereasque colunt sedes mundoque fruuntur,<br>
tu nostros adverte modos, quos ipse benigno<br>
pectore fovisti, quos tu, Meliboee, probasti.<br>
Longa tibi cunctisque diu spectata senectus<br>
felicesque anni nostrique novissimus aevi<br>
circulus innocuae clauserunt tempora vitae.<br>
Nec minus hinc nobis gemitus lacrimaeque fuere,<br>
quam si florentes mors invida carperet annos,<br>
nec tenuit tales communis causa querelas.<br>
Heu, Meliboee, iaces mortali frigore segnis<br>
lege hominum, caelo dignus canente senecta<br>
concilioque deum. Plenum tibi ponderis aequi<br>
pectus erat. Tu ruricolum discernere lites<br>
assueras, varias patiens mulcendo querelas.<br>
Sub te ruris amor, sub te reverentia iuris<br>
floruit, ambiguos signavit terminus agros.<br>
Blanda tibi vultu gravitas et mite serena<br>
fronte supercilium, sed pectus mitius ore.<br>
Tu, calamos aptare labris et iungere cera<br>
hortatus, duras docuisti fallere curas.<br>
Nec segnem passus nobis marcere iuventam<br>
saepe dabas meritae non vilia praemia musae.<br>
Saepe etiam senior, ne nos cantare pigeret,<br>
laetus Phoebea dixisti carmen avena.<br>
Felix o Meliboee, vale! Tibi frondis odorae<br>
munera dat lauros carpens ruralis Apollo;<br>
dant Fauni quod quisque valet, de vite racemos,<br>
de messi culmos omnique ex arbore fruges;<br>
dat grandaeva Pales spumantia cymbia lacte,<br>
mella ferunt Nymphae, pictas dat Flora coronas.<br>
Manibus hic supremus honor: dant carmina Musae,<br>
carmina dant Musae, nos et modulamur avena.<br>
Silvestris te nunc platanus, Meliboee, susurrat,<br>
te pinus; reboat te quidquid carminis echo<br>
respondet silvae; te nostra armenta loquuntur.<br>
Namque prius siccis phocae pascentur in arvis<br>
vestitusque freto vivet leo, dulcia mella<br>
sudabunt taxi, confusis legibus anni<br>
messem tristis hiems, aestas tractabit olivam,<br>
ante dabit flores autumnus, ver dabit uvas,<br>
quam taceat, Meliboee, tuas mea fistula laudes.
</P>

<P>
TITYRVS
</P>

<P>Perge puer, coeptumque tibi ne desere carmen.<br>
Nam sic dulce sonas ut te placatus Apollo<br>
provehat et felix dominam perducat in urbem.<br>
Iamque hic in silvis praesens tibi Fama benignum<br>
stravit iter, rumpens livoris nubila pinnis.<br>
Sed iam Sol demittit equos de culmine mundi,<br>
fulmineos suadens gregibus praebere liquores".
</p>

<p class=border></P>

<p>
<table border=0 cellspacing=15 cellpadding=0 align=CENTER>
<tr>
	<td><a href="nemesianus.html">Nemesianus</A>
	<td><a href="index.html">The Latin Library</A>
	<td><a href="classics.html">The Classics Page</A>
</TABLE>
</p>
</BODY></HTML>