<html>
	<head>
		<title>
			Walter Mapps: de Mauro et Zoilo
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead><p class=pagehead>WALTER MAPPS<br>
DE MAURO ET ZOILO</p>

<p class=border></P>

<p>
Nuper ductu serio plagam ad australem,<br>
locum gentis incidi, non silebo qualem,<br>
locus gentem decuit clarus monachalem,<br>
spaciosus plurimum, dives hospitalem.
</p>

<p>
Factus ibi socius hospitum multorum,<br>
dum contemplor singulos situs singulorum,<br>
duos sum intuitus, sed ordo duorum<br>
dispar et disparium vestium et morum.
</p>

<p>
Comae circumcisio, rota coronarum,<br>
cultus hiis monasticus, lex caenobitarum;<br>
sed alter astutior satis, et non parum<br>
impugnabat alterum, ut vafer ignarum.
</p>

<p>
Sedebant oppositi simplex et astutus;<br>
is in veste placida, sagis hic indutus;<br>
illi vultus pronior, huic acer obtutus;<br>
estque Mauro Zoilus prior sic locutus:
</p>

<p>
<b>Z.</B> - "O quam vilis habitus monachi nigrati<br>
miror posse teneros tam austera pati,<br>
subdi tam ingenuos tantae vilitati,<br>
ut sint olim simies corvos imitati.
</p>

<p>
Sed cum rem conspicio sub hac veste pulla,<br>
leviter exploditur quod inflavi bulla,<br>
nitent delicatius fila serum nulla,<br>
videtur in pretio cyclas haec cuculla."
</p>

<p>
<b>M.</B> - "Siste loqui, mimice, cum sis cucullatus,<br>
in sagis, in sericis, non est monachatus;<br>
caelis est vicinior, Deo magis gratus,<br>
sericatus humilis quam tumens togatus.
</p>

<p>
Gratior vel gracilis non me dampnat vestis;<br>
non te salvat tunica rigens ritu restis;<br>
animum non habitum judicat caelestis,<br>
nec id quod videmini pensat, sed quod estis."
</p>

<p>
<b>Z.</B> - "Simplicis simplicitas non timet mentiri;<br>
ipsa vetat veritas mollibus vestiri;<br>
stillas dum elicimus, dicimur delirii<br>
latent quidam gurgites quos deceret sciri.
</p>

<p>
Quid ad te tuniculi, quid catinae pelles?<br>
lateris et lectuli pellea supelles,<br>
sunt si nosti regulam, regulae rebelles,<br>
restat in tam mollibus te sponsum appelles."
</p>

<p>
<b>M.</B> - "Tunica pellicea primus est amictus,<br>
et villosum tegimen tradit Benedictus,<br>
qui dum sit dispositor vestium et victus,<br>
nec nimis nec minus est clemens vel districtus.
</p>

<p>
Quid ad vestros loculos legis transgressores<br>
tegminis septemplicis villi lautiores,<br>
et bis binis tunicis corpus ut honores,<br>
non dant cui nos obligas regulae rigores."
</p>

<p>
<b>Z.</B> - "Simplex es, sed nequiter paci subest hamus;<br>
fas est ut id fatear, multa relaxamus;<br>
isto pede singuli saepe claudicamus,<br>
de hiis ita breviter, de braccis agamus.
</p>

<p>
Vel servetur regula nobis non braccatis,<br>
ut in hiis illicitis illam irritatis<br>
foris id permittitur, non intro seratis,<br>
intus neque validis neque delicatis."
</p>

<p>
<b>M.</B> - "Verbis Euvangelii qui nos genuere,<br>
honestatis gratia sic instituere,<br>
ut sit in quo differant, non sint pares fere<br>
monachus cum monacha, vir cum muliere.
</p>

<p>
Benedictus finibus in arctis locatus,<br>
cauma voi inopiam forsan est causatus;<br>
quid a scurra discrepat homo non braccatus,<br>
quasi palam clamitet: 'Ecce, sum paratus."
</p>

<p>
<b>Z.</B> - "Dolus in te colubri mentitur murenam,<br>
homeliam transtulit comicus in scenam;<br>
sed jam qua te vinciam teneo catenam,<br>
de sompno respondeas quo vincis hyenam.
</p>

<p>
Quid est quod ex otio praemium speratis,<br>
quod laborem debitum requie mutatis?<br>
est fortasse regula rea vanitatis,<br>
rasis assit habitus, et est vobis satis."
</p>

<p>
<b>M.</B> - "In umbrosis vallibus vos cum sitis siti,<br>
ad laborem liberum satis est eniti;<br>
non ho mittit Beemoth glaream Cociti;<br>
procul hinc sunt hospites, procul parasiti.
</p>

<p>
Conclusos in gremio populosae polis,<br>
nos ad praedam oculi perurgere nolis,<br>
exponi bestiolis et scurrarum scholis;<br>
strictum gelu solvitur ad ardorem solis."
</p>

<p>
<b>Z.</B> - "Velis nolis, verum est, monachos nos esse,<br>
quos illud non praeterit regulae necesse,<br>
tam pressos in hyeme quam fessos in messe,<br>
dum vos pompa triplici psallitis 'Styrps Jessae.'
</p>

<p>
In epithalamicis quam mercedern quaeris,<br>
labor labiorum est, nihil hinc mereris<br>
par garritus avium sub tepore veris,<br>
restat parce metere parcius si seris."
</p>

<p>
<b>M.</B> - "Spiritu nos ducimur, litteram impletis;<br>
Rachel Lyae praeminet, credite prophetis;<br>
excusata satis est nostrae lex quietis,<br>
nec mirum laboribus si vos praevaletis.
</p>

<p>
Sunt taurinis fortibus lares nostri pleni,<br>
asinis ad onora dignis pastu foeni,<br>
in cellis, in grangiis hii sunt quos inveni,<br>
Jebal, Ammon, Amalech, Moab, Agareni."
</p>

<p>
<b>Z.</B> - "Nos ex omni genere nuptias implemus,<br>
aeque sumus homines primus et extremus,<br>
Albani, Aethiopes, Argus, Poliphemus;<br>
solis Deo meritis stamus vel jacemus.
</p>

<p>
Sed per diverticula quid tergiversaris?<br>
De jocosis cantibus obicem furaris?<br>
Quae laus in ecclesia cantus saecularis?<br>
Sapienter psallite coram sacris aris."
</p>

<p>
<b>M.</B> - "Non est jocus saeculi cantus gregis mei;<br>
hymnus est qui excitet animos plebei,<br>
non ut plebi placeat, sed ut Deus ei;<br>
ad hoc per se jubilat sanctus agnus Dei.
</p>

<p>
Plebs ad nos qui confluit allecta canore,<br>
multo fit devotior Dei in amore;<br>
vos in vestris latebris, remoto censore,<br>
sufficit si ruditis asinino more."
</p>

<p>
<b>Z.</B> - "Multa sunt superflua vanae vestrae gentis<br>
tam in parietibus quam in pavimentis;<br>
duri nitent lapides auri ornamentis,<br>
vestiti duplicibus, ut mos est algentis.
</p>

<p>
Aera, ligna, lapides vos deificatis,<br>
in Christos, in angelos, truncos transformatis;<br>
mihi cum ingredior tot muris palatis,<br>
videtur quod idolis sacra prophanatis."
</p>

<p>
<b>M.</B> - "Amisisti, Zoile, pulchrum hic tacere;<br>
disce domum Domini decorem decere;<br>
velis et tapetibus fulvo sparsis aere<br>
tempio quid est dignius? Nil tam dignum vere.
</p>

<p>
Ritus tot imaginum sanus est, non vanus;<br>
visis hiis devotior ut sit Christianus;<br>
nihil secus sentiunt rustici vel alius,<br>
in hac fanatica solus es prophanus."
</p>

<p>
<b>Z.</B> - "Leniter ad libitum legem tibi ponis,<br>
sed quod sentis sentio sub verborum sonis,<br>
memorans quod superest superstitionis,<br>
timeo ne nimia mora sit agonis.
</p>

<p>
Tangam tamen fercula quae multiplicatis,<br>
et panes cum potibus dulce pigmentatis,<br>
et cum generalibus dapes pietatis;<br>
pietas est impia vesci plusquam satis."
</p>

<p>
<b>M.</B> - "Tuum, o Zoile, bonis invidere,<br>
novercari Herculi, Joseph absorbere;<br>
erumpant quos parturis scorpionis serae,<br>
Racha sic suscipiam ut jocundum chaere.
</p>

<p>
Nos in illis computas quorum Deus venter,<br>
caepisti subsequere pulchre vel prudenter;<br>
subsequar veridicus, absit ut commenter,<br>
ambulans simpliciter agam confidenter."
</p>

<p>
<b>Z.</B> - "Regula quae statuit, velim mihi dicas,<br>
placentas, artocreas, et cornutas micas,<br>
crispas, fabas mysticas, pastillos et picas,<br>
nominum tot plasmata, tot escas apricas.
</p>

<p>
Coctis pulmentariis dulce dat fermentum,<br>
pene caro sagimen, o quale pigmentum!<br>
Longo et dissimile Zoyli pulmentum,<br>
in tali martyrio leve est tormentum."
</p>

<p>
<b>M.</B> - "Vesci semper splendide falso nos putatis,<br>
diebus solempnibus, id est caritatis;<br>
Esdrae est traditio, si hunc approbatis,<br>
pinguia comedite cum solempnizatis.
</p>

<p>
Nos id apostolicum cum priscis sequentes<br>
'omnia percipite gratias agentes,'<br>
ex hiis nil abjicimus multa relinquentes,<br>
ut solemur hospites aegros et egentes."
</p>

<p>
<b>Z.</B> - "Mauro, quid subterfugis? Restant ad hoc plura;<br>
de excoctis piscibus magna coci cura,<br>
crate vel sartagine, vel in aqua pura,<br>
quos saporant species varia mixtura.
</p>

<p>
Crocum, garyophillum, piper, et cyminum,<br>
cocus terit, conficit, onerat catinum;<br>
perfundunt diluvio gustum hunc divinum<br>
medus, mera, sicera, moretum, et vinum."
</p>

<p>
<b>M.</B> - "Vera quaedam innovas additis figmentis;<br>
quaedam ex hiis accidunt multis non obtentis;<br>
nobis nil superfluit cunctis ex augmentis,<br>
si praemissa retines, mecum aequa sentis.
</p>

<p>
Major est in copia virtus abstinere,<br>
quam cum larga cupias parcius prandere;<br>
abundamus sobrie, grave fers egere,<br>
saepe tibi modica murmur peperere."
</p>

<p>
<b>Z.</B> - "Ovi, Mauro, memores tociens mactati,<br>
tot modos martyrii sumus admirati;<br>
Decius Laurentium dans paenalitati<br>
non coegit saepius cruciatus pati.
</p>

<p>
Ovis passis nomina tot sunt et figurae,<br>
ut se movet Protheus in hoc novo jure,<br>
ut quid tot superflua, tot inanes curae?<br>
Vere tot fictitia proba sunt naturae."
</p>

<p>
<b>M.</B> - "Discurrens per singula fercula coquinae,<br>
discursus omnimodos uno claudes fine,<br>
multis morbis congruunt [aegris] medicinae,<br>
sobriis nil nimium, nil causa ruinae.
</p>

<p>
Tu qui nos transgrederis per iter anhelum,<br>
qui tantis inediis transvolas ad coelum,<br>
o quantum te proterit quo pressus es praelum?<br>
Patenter hoc praedicat pellis pingue velum."
</p>

<p>
<b>Z.</B> - "Homo, juste judices hominem eventus,<br>
me inflavit obiter bue tendentem ventus,<br>
et sum pingui sileris homo corpulentus,<br>
inde tumet facies, venter est distentus.
</p>

<p>
Nescio quae haereat mihi crassitudo,<br>
de pane furfureo, de pulmento crudo,<br>
qui labore manuum jugiter desudo,<br>
qui quietem excreo, qui ludum excludo."
</p>

<p>
<b>M.</B> - "Morbo corpulentiae quam excusas, cedo<br>
te teneri taliter; nec nego, nec credo;<br>
sed admiror caeteris unde sit pinguedo,<br>
cum sit labor virium perditor et praedo.
</p>

<p>
Quatuor sunt facies plurimis tuorum,<br>
ventres, genae, latera, renes, tumor horum,<br>
loquor id ad libitum lege laicorum,<br>
buxi esse poterit nomen plurimorum."
</p>

<p>
<b>Z.</B> - "Irridere miserum vetuit paganus;<br>
nobis quis miserior? Nemo subsolanus;<br>
is aeger, is aegrior, nemo fere sanus,<br>
sic nos agit ordinis rigor inhumanus.
</p>

<p>
Pastus raro placidus semper ad horrorem,<br>
et morbus inedia, nutriens pallorem;<br>
ex malis humoribus conflant hunc tumorem,<br>
mirum est nos vivere contra vitae morem."
</p>

<p>
<b>M.</B> - "Si novi discernere mundum ab inmundo,<br>
quod effundis vanum est, verum quod refundo;<br>
novi quid significet in vaso faecundo,<br>
sub pulmento latitans veritas in fundo.
</p>

<p>
Placida satietas placans convivantes,<br>
et succi furfurei ciphi scintillantes,<br>
carnis nos pinguedine faciunt pregnantes,<br>
morbum et inediam procul hinc explantes."
</p>

<p>
<b>Z.</B> - "Nos reos ne judices, ne fias blasphemus,<br>
in te Jhesum impetit caecus Nichodemus;<br>
vos grana, nos paleas, bibimus, prandemus,<br>
onus et non honor est quod nos sustinemus.
</p>

<p>
Panibus lapideis, potui sentinae,<br>
pulmentis insipidis, quod festum affine?<br>
Quae hinc ex lateribus pendeant arvinae?<br>
Si probasses saperes, o frater Maurine.'
</p>

<p>
<b>M.</B> - "Pulvis pigmentarii caseus effectus,<br>
lacti, hei! Bis oleo confervet injectus,<br>
fit electuarium cibus sic confectus,<br>
inde qui vos onerat tumor est collectus.
</p>

<p>
Vi Bacchi et Cereris vos intumuistis,<br>
cum medulla tritici ciphis euphonistis,<br>
apum alveariis et butyri cistis,<br>
lacte, sero, caseo, singulis admixtis;<br>
nec pisces sed piscium ossa devovistis,<br>
et pulmento Ysaac non semel assistis,<br>
vel fessus itinere, vel morbo subtristis;<br>
tali zelo, Zoile, viges et subsistis,<br>
granis et non paleis, fructu non aristis,<br>
latent haec et reliqua tecta sagis istis."
</p>

<p>
<b>Z.</B> - "Sol petit Oceanum, nos invitat meta<br>
indulgendum genio, monuit poeta<br>
nulla est durabile res irrequieta,<br>
est absque levamine nulla lex decreta.
</p>

<p>
Litem in concordiam mutuo mutemus,<br>
nos et vos levamine pariter egemus;<br>
utrumque navigium rectus agit remus,<br>
aeque dignos monachos habent urbs et nemus."
</p>

<p>
A. - Simplicis et callidi sic sedata lite,<br>
dignam, inquam, vivitis vitam, coenobitae,<br>
digna est diversitas utriusque vitae,<br>
estis ambo palmites in aeterna vitae.
</p>
<p class=border></P>
<p>
 <table border=0 cellspacing=15 cellpadding=0 align=CENTER>
<tr>
	<td><a href="medieval.html">Medieval Latin</a>
	<td><a href="index.html">The Latin Library</a>
	<td><a href="classics.html">The Classics Page</a>
</table>
</P>
</BODY>
</HTML>