<html>
	<head>
		<title>
			DE DIVINATIONE LIBER PRIOR
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>MARCI TVLLI CICERONIS DE DIVINATIONE LIBER PRIOR

</p>

<P class=smallborder></P>

<P class=margin>
<A href="#1">1</A> <A href="#2">2</A> <A href="#3">3</A> <A href="#4">4</A> <A href="#5">5</A> <A href="#6">6</A> <A href="#7">7</A> <A href="#8">8</A> <A href="#9">9</A> <A href="#10">10</A> <A href="#11">11</A> <A href="#12">12</A> <A href="#13">13</A> <A href="#14">14</A> <A href="#15">15</A> <A href="#16">16</A> <A href="#17">17</A> <A href="#18">18</A> <A href="#19">19</A> <A href="#20">20</A> <A href="#21">21</A> <A href="#22">22</A> <A href="#23">23</A> <A href="#24">24</A> <A href="#25">25</A> <A href="#26">26</A> <A href="#27">27</A> <A href="#28">28</A> <A href="#29">29</A> <A href="#30">30</A> <A href="#31">31</A> <A href="#32">32</A> <A href="#33">33</A> <A href="#34">34</A> <A href="#35">35</A> <A href="#36">36</A> <A href="#37">37</A> <A href="#38">38</A> <A href="#39">39</A> <A href="#40">40</A> <A href="#41">41</A> <A href="#42">42</A> <A href="#43">43</A> <A href="#44">44</A> <A href="#45">45</A> <A href="#46">46</A> <A href="#47">47</A> <A href="#48">48</A> <A href="#49">49</A> <A href="#50">50</A> <A href="#51">51</A> <A href="#52">52</A> <A href="#53">53</A> <A href="#54">54</A> <A href="#55">55</A> <A href="#56">56</A> <A href="#57">57</A> <A href="#58">58</A> <A href="#59">59</A> <A href="#60">60</A> <A href="#61">61</A> <A href="#62">62</A> <A href="#63">63</A> <A href="#64">64</A> <A href="#65">65</A> <A href="#66">66</A> <A href="#67">67</A> <A href="#68">68</A> <A href="#69">69</A> <A href="#70">70</A> <A href="#71">71</A> <A href="#72">72</A> <A href="#73">73</A> <A href="#74">74</A> <A href="#75">75</A> <A href="#76">76</A> <A href="#77">77</A> <A href="#78">78</A> <A href="#79">79</A> <A href="#80">80</A> <A href="#81">81</A> <A href="#82">82</A> <A href="#83">83</A> <A href="#84">84</A> <A href="#85">85</A> <A href="#86">86</A> <A href="#87">87</A> <A href="#88">88</A> <A href="#89">89</A> <A href="#90">90</A> <A href="#91">91</A> <A href="#92">92</A> <A href="#93">93</A> <A href="#94">94</A> <A href="#95">95</A> <A href="#96">96</A> <A href="#97">97</A> <A href="#98">98</A> <A href="#99">99</A> <A href="#100">100</A> <A href="#101">101</A> <A href="#102">102</A> <A href="#103">103</A> <A href="#104">104</A> <A href="#105">105</A> <A href="#106">106</A> <A href="#107">107</A> <A href="#108">108</A> <A href="#109">109</A> <A href="#110">110</A> <A href="#111">111</A> <A href="#112">112</A> <A href="#113">113</A> <A href="#114">114</A> <A href="#115">115</A> <A href="#116">116</A> <A href="#117">117</A> <A href="#118">118</A> <A href="#119">119</A> <A href="#120">120</A> <A href="#121">121</A> <A href="#122">122</A> <A href="#123">123</A> <A href="#124">124</A> <A href="#125">125</A> <A href="#126">126</A> <A href="#127">127</A> <A href="#128">128</A> <A href="#129">129</A> <A href="#130">130</A> <A href="#131">131</A> <A href="#132">132</A>
</P>

<P class=smallborder></P>


<p>
I  <A name="1"><b>1</b></A> Vetus opinio  est iam usque ab heroicis ducta temporibus, eaque et populi Romani et omnium  gentium firmata consensu, versari quandam inter homines divinationem, quam  Graeci  mantikh/n appellant, id est praesensionem et scientiam rerum futurarum. Magnifica quaedam  res et salutaris, si modo est ulla, quaque proxime ad deorum vim natura mortalis  possit accedere. Itaque ut alia nos melius multa quam Graeci, sic huic  praestantissimae rei nomen nostri a divis, Graeci, ut Plato interpretatur, a  furore duxerunt.  <A name="2"><B>2</B></A> Gentem quidem nullam video  neque tam humanam atque doctam neque tam immanem tamque barbaram, quae non  significari futura et a quibusdam intellegi praedicique posse censeat. Principio  Assyrii, ut ab ultimis auctoritatem repetam, propter planitiam magnitudinemque  regionum quas incolebant, cum caelum ex omni parte patens atque apertum  intuerentur, traiectiones motusque stellarum observitaverunt, quibus notati,  quid cuique significaretur memoriae prodiderunt. Qua in natione Chaldaei, non ex  artis sed ex gentis vocabulo nominati, diuturna observatione siderum scientiam  putantur effecisse, ut praedici posset, quid cuique eventurum et quo quisque  fato natus esset. Eandem artem etiam Aegyptii longinquitate temporum  innumerabilibus paene saeculis consecuti putantur Cilicum autem et Pisidarum  gens et his finituma Pamphylia, quibus nationibus praefuimus ipsi, volatibus  avium cantibus que certissimis signis declarari res futuras  putant. <A name="3"><B>3</B></A> Quam vero Graecia  coloniam misit in Aeoliam, Ioniam, Asiam, Siciliam, Italiam sine Pythio aut  Dodonaeo aut Hammonis oraculo? Aut quod bellum susceptum ab ea sine consilio  deorum est? 
</p>

<p>
 II Nec unum genus est  divinationis publice privatimque celebratum. Nam, ut omittam ceteros populos,  noster quam multa genera complexus est! Principio huius urbis parens Romulus non  solum auspicato urbem condidisse, sed ipse etiam optumus augur fuisse traditur.  Deinde auguribus et reliqui reges usi, et exactis regibus nihil publice sine  auspiciis nec domi nec militiae gerebatur. Cumque magna vis videretur esse et  impetriendis consulendisque rebus et monstris interpretandis ac procurandis in  haruspicum disciplina, omnem hanc ex Etruria scientiam adhibebant, ne genus  esset ullum divinationis quod neglectum ab iis videretur. <A name="4"><B>4</B></A> Et cum duobus modis animi  sine ratione et scientia motu ipsi suo soluto et libero incitarentur, uno  furente, altero somniante, furoris divinationem Sibyllinis maxime versibus  contineri arbitrati eorum decem interpretes delectos e civitate esse voluerunt.  Ex quo genere saepe hariolorum etiam et vatum furibundas praedictiones, ut  Octaviano bello Corneli Culleoli, audiendas putaverunt. Nec vero somnia  graviora, si quae ad rem publicam pertinere visa sunt, a summo consilio neglecta  sunt. Quin etiam memoria nostra templum Iunonis Sospitae L. Iulius, qui cum P.  Rutilio consul fuit, de senatus sententia refecit ex Caeciliae, Baliarici  filiae, somnio. 
</p>

<p>
 III  <A name="5"><B>5</B></A> Atque haec, ut ego  arbitror, veteres rerum magis eventis moniti quam ratione docti probaverunt.  Philosophorum vero exquisita quaedam argumenta, cur esset vera divinatio,  conlecta sunt; e quibus, ut de antiquissumis loquar, Colophonius Xenophanes  unus, qui deos esse diceret, divinationem funditus sustulit; reliqui vero omnes,  praeter Epicurum balbutientem de natura deorum, divinationem probaverunt, sed  non uno modo. Nam cum Socrates omnesque Socratici Zenoque et ii qui ab eo essent  profecti manerent in antiquorum philosophorum sententia vetere Academia et  Peripateticis consentientibus, cumque huic rei magnam auctoritatem Pythagoras  iam ante tribuisset, qui etiam ipse augur vellet esse, plurumisque locis gravis  auctor Democritus praesensionem rerum futurarum comprobaret, Dicaearchus  Peripateticus cetera divinationis genera sustulit, somniorum et furoris  reliquit, Cratippusque, familiaris noster, quem ego parem summis Peripateticis  iudico, isdem rebus fidem tribuit, reliqua divinationis genera reiecit.  <A name="6"><B>6</B></A><B> </B>Sed cum Stoici omnia fere illa defenderent, quod et  Zeno in suis commentariis quasi semina quaedam sparsisset et ea Cleanthes paulo  uberiora fecisset, accessit acerrumo vir ingenio, Chrysippus, qui totam de  divinatione duobus libris explicavit sententiam uno praeterea de oraclis, uno de  somniis; quem subsequens unum librum Babylonius Diogenes edidit, eius auditor,  duo Antipater, quinque noster Posidonius. Sed a Stoicis vel princeps eius  disciplinae, Posidoni doctor, discipulus Antipatri, degeneravit Panaetius, nec  tamen ausus est negare vim esse divinandi, sed dubitare se dixit. Quod illi in  aliqua re invitissumis Stoicis Stoico facere licuit, nos ut in reliquis rebus  faciamus a Stoicis non concedetur? praesertim cum id, de quo Panaetio non  liquet, reliquis eiusdem disciplinae solis luce videatur clarius.  <A name="7"><B>7</B></A> Sed haec quidem  laus Academiae praestantissumi philosophi iudicio et testimonio comprobata  est. 
</p>

<p>
 IV Etenim  nobismet ipsis quaerentibus quid sit de divinatione iudicandum, quod a Carneade  multa acute et copiose contra Stoicos disputata sint, verentibusque ne temere  vel falsae rei vel non satis cognitae adsentiamur, faciendum videtur ut  diligenter etiam atque etiam argumenta cum argumentis comparemus, ut fecimus in  iis tribus libris quos de natura deorum scripsimus. Nam cum omnibus in rebus  temeritas in adsentiendo errorque turpis est, tum in eo loco maxime, in quo  iudicandum est quantum auspiciis rebusque divinis religionique tribuamus; est  enim periculum, ne aut neglectis iis impia fraude aut susceptis anili  superstitione obligemur. 
</p>

<p>
 V  <A name="8"><B>8</B></A> Quibus de rebus et alias  saepe et paulo accuratius nuper, cum essem cum Q. fratre in Tusculano,  disputatum est. Nam cum ambulandi causa in Lyceum venissemus (id enim superiori  gymnasio nomen est), "Perlegi," ille inquit, "tuum paulo ante tertium de natura  deorum, in quo disputatio Cottae quamquam labefactavit sententiam meam, non  funditus tamen sustulit." "Optime vero," inquam; "etenim ipse Cotta sic  disputata ut Stoicorum magis argumenta confutet quam hominum deleat religionem."  Tum Quintus: "Dicitur quidem istuc," inquit, "a Cotta, et vero saepius, credo,  ne communia iura migrare videatur; sed studio contra Stoicos disserendi deos  mihi videtur funditus tollere. <A name="9"><B>9</B></A> Eius orationi non sane desidero quid respondeam;  satis enim defensa religio est in secundo libro a Lucilio, cuius disputatio tibi  ipsi, ut in extremo tertio scribis, ad veritatem est visa propensior. Sed, quod  praetermissum est in illis libris (credo, quia commodius arbitratus es separatim  id quaeri deque eo disseri), id est de divinatione, quae est earum rerum quae  fortuitae putantur praedictio atque praesensio, id, si placet, videamus quam  habeat vim et quale sit. Ego enim sic existimo, si sint ea genera divinandi vera  de quibus accepimus quaeque colimus, esse deos, vicissimque, si di sint, esse  qui divinent." 
</p>

<p>
 VI <A name="10"><B>10</B></A> "Arcem tu quidem  Stoicorum," inquam, "Quinte, defendis, siquidem ista sic reciprocantur, ut et,  si divinatio sit, di sint et, si di sint, sit divinatio. Quorum neutrum tam  facile quam tu arbitraria conceditur. Nam et natura significari futura sine deo  possunt et, ut sint di, potest fieri ut nulla ab iis divinatio generi humano  tributa sit." Atque ille: "Mihi vero," inquit, "satis est argomenti et esse deos  et eos consulere rebus humanis, quod esse clara et perspicua divinationis genera  iudico. De quibus quid ipse sentiam, si placet, exponam, ita tamen, si vacas  animo neque habes aliquid quod huic sermoni praevertendum putes." <A name="11"><B>11</B></A> "Ego vero,"  inquam, "philosophiae, Quinte, semper vaco; hoc autem tempore, cum sit nihil  aliud quod lubenter agere possim, multo magis aveo audire de divinatione quid  sentias." "Nihil," inquit, "equidem novi, nec quod praeter ceteros ipse sentiam;  nam cum antiquissimam sententiam, tum omnium populorum et gentium consensu  comprobatam sequor. Duo sunt enim divinandi genera, quorum alterum artis est,  alterum naturae. <A name="12"><B>12</B></A> Quae est autem gens aut quae civitas, quae non  aut extispicum aut monstra aut fulgora interpretantium aut augurum aut  astrologorum aut sortium (ea enim fere artis sunt) aut somniorum aut  vatìcinationum (haec enim duo naturale putantur) praedictione moveatur? Quarum  quidem rerum eventa magis arbitror quam causas quaeri oportere. Est enim vis et  natura quaedam, quae tum observatis longo tempore significationibus, tum aliquo  instinctu inflatuque divino futura praenuntiat. 
</p>

<p>
 VII Quare omittat  urguere Carneades, quod faciebat etiam Panaetius, requirens Iuppiterne cornicem  a laeva, corvum ab dextera canere iussisset. Observata sunt haec tempore immenso  et [in significatione eventus] animadversa et notata. Nihil est autem quod non  longinquitas temporum excipiente memoria prodendisque monumentis efficere atque  adsequi possit. <A name="13"><B>13</B></A> Mirari licet quae sint animadversa a medicis  herbarum genera, quae radicum ad morsus bestiarum, ad oculorum morbos, ad  vulnera, quorum vini atque naturam ratio numquam explicavit, utilitate et ars  est et inventor probatus. Age ea, quae quamquam ex alio genere sunt, tamen  divinationi sunt similiora, videamus: </p>

<p class=poetry>
"Atque etiam ventos praemonstrat saepe futuros inflatum mare, cum subito penitusque tumescit,<BR>saxaque cana salis niveo spumata liquore tristificas certant Neptuno reddere voces, aut densus<BR>stridor cum celso e vertice montis ortus adaugescit scopulorum saepe repulsus."
</p>



<p>
 VIII Atque his rerum  praesensionibus Prognostica tua referta sunt. Quis igitur elicere causas  praesensionum potest? Etsi video Boëthum Stoicum esse conatum, qui hactenus  aliquid egit, ut earum rationem rerum explicaret, quae in mari caelove  fierent. <A name="14"><B>14</B></A>  Illa vero cur eveniant, quis probabiliter dixerit? </p>

<p class=poetry>
"Cana fulix itidem fugiens e gurgite ponti<BR>nuntiat horribilis clamans instare procellas<BR>haud modicos tremulo fundens e guttere cantus.<BR>Saepe etiam pertriste canit de pectore carmen<BR>et matutinis acredula vocibus instat,<BR>vocibus instat et adsiduas iacit ore querellas,<BR>cum primum gelidos rores aurora remittit;<BR>fuscaque non numquam cursans per litora cornix<BR>demersit caput et fluctum cervice  recepit."
</p>

<p>
 IX  <A name="15"><b>15</b></A> Videmus haec  signa numquam fere ementientia nec tamen cur ita fiat videmus. </p>

<p class=poetry>
"Vos quoque signa videtis, aquai dulcis alumnae,<BR>cum clamore paratis inanis fundere voces<BR>absurdoque sono fontis et stagna cietis."
</p>

<p>
Quis est, qui ranunculos hoc videre suspicari  possit? Sed inest in ranunculis vis et natura quaedam significans aliquid, per  se ipsa satis certa, cognitioni autem hominum obscurior. </p>

<p class=poetry>
"Mollipedesque boves, spectantes lumina caeli,<BR>naribus umiferum duxere ex aëre sucum."
</p>

<p>
Non quaero cur, quoniam quid eveniat  intellego.
</p>

<p class=poetry>
"lam vero semper viridis semperque gravata<BR>lentiscus, triplici solita grandescere fetu,<BR>ter fruges fundens tria tempora monstrat arandi."
</p>

<p>
<A name="16"><B>16</B></A> Ne hoc quidem quaero, cur haec arbor una ter  fioreat aut cur arandi maturitatem ad signum floris accommodet; hoc sum  contentus, quod, etiamsi cur quidque fiat ignorem, quid fiat intellego. Pro omni  igitur divinatione idem quod pro rebus iis quas commemoravi respondebo. 
</p>

<p>
 X Quid scammoneae radix ad purgandum, quid  aristolochia ad morsus serpentium possit, quae nomen ex inventore repperit, rem  ipsam inventor ex somnio - posse video, quod satis est; cur possit, nescio. Sic  ventorum et imbrium signa, quae dixi, rationem quam habeant non satis perspicio;  vim et eventum agnosco, scio, adprobo. Similiter, quid fissum in extis, quid  fibra valeat, accipio; quae causa sit, nescio. Atque horum quidem plena vita  est; extis enim omnes fere utuntur. Quid? de fulgurum vi dubitare num possumus?  Nonne cum multa alia mirabilia, tum illud in primis: cum Summanus in fastigio  Iovis optumi maxumi, qui tum erat fictilis, e caelo ictus esset nec usquam eius  simulacri caput inveniretur, haruspices in Tiberim id depulsum esse dixerunt,  idque inventum est eo loco, qui est ab haruspicibus demonstratus. 
</p>

<p>
 XI  <A name="17"><B>17</B></A><B>  </B>Sed quo potius utar aut auctore aut teste quam te? Cuius edidici etiam  versus, et lubenter quidem, quos in secundo [de] consulatu Urania Musa  pronuntiat: </p>

<p class=poetry>
"Principio aetherio flammatus Iuppiter igni<BR>vertitur et totum conlustrat lumine mundum<BR>menteque divina caelum terrasque petessit,<BR>quae penitus sensus hominum vitasque retentat,<BR>aetheris aeterni saepta atque inclusa cavernis.<BR>Et, si stellarum motus cursusque vagantis<BR>nosse velis, quae sint signorum in sede locatae,<BR>quae verbo et falsis Graiorum vocibus errant,<BR>re vera certo lapsu spatioque feruntur,<BR>omnia iam cernes divina mente notata.
</p>

<p class=poetry>
<A name="18"><B>18</B></A> Nam primum astrorum volucris te consule motus<BR>concursusque gravis stellarum ardore micantis<BR>tu quoque, cum tumulos Albano in monte nivalis<BR>lustrasti et laeto mactasti laete Latinas,<BR>vidisti et claro tremulos ardore cometas,<BR>multaque misceri nocturna strage putasti,<BR>quod ferme dirum in tempus cecidere Latinae,<BR>cum claram speciem concreto lumine luna<BR>abdidit et subito stellanti nocte perempta est.<BR>Quid vero Phoebi fax, tristis nuntia belli<BR>quae magnum ad columen flammato ardore volabat,<BR>praecipitis caeli partis obitusque petessens?<BR>aut cum terribili perculsus fulmine civis<BR>luce serenanti vitalia lumina liquit,<BR>aut cum se gravido tremefecit corpore tellus?<BR>Iam vero variae nocturno tempore visae<BR>terribiles formae bellum motusque monebant,<BR>multaque per terras vates oracla furenti<BR>pectore fundebant tristis minitantia casus,
</p>

<p class=poetry>
<A name="19"><B>19</B></A> atque ea, quae lapsu tandem cecidere, vetusto,<BR>haec fore perpetuis signis clarisque frequentans<BR>ipse deum genitor caelo terrisque canebat.<BR> 
</p>

<p class=poetry>
XII  Nunc ea, Torquato quae quondam et consule Cotta<BR>Lydius ediderat Tyrrhenae gentis haruspex,<BR>omnia fixa tuus glomerans determinat annus.<BR>Nam pater altitonans stellanti nixus Olympo<BR>ipse suos quondam tumulos ac templa petivit<BR>et Capitolinis iniecit sedibus ignis.<BR>Tum species ex aere vetus venerataque Nattae<BR>concidit, elapsaeque vetusto numine leges,<BR>et divom simulacra peremit fulminis ardor. 
</p>

<p class=poetry>
<A name="20"><b>20</b></A> Hic silvestris erat Romani nominis altrix<BR>Martia, quae parvos Mavortis semine natos<BR>uberibus gravidis vitali rore rigabat;<BR>quae tum cum pueris flammato fulminis ictu<BR>concidit atque avolsa pedum vestigia liquit.<BR>Tum quis non artis scripta ac monumenta volutans<BR>voces tristificas chartis promebat Etruscis?<BR>Omnes civilem generosa stirpe profectam<BR>volvier ingentem cladem pestemque monebant;<BR>tum legum exitium constanti voce ferebant,<BR>templa deumque adeo fiammis urbemque iubebant<BR>eripere et stragem horribilem caedemque vereri;<BR>atque haec fixa gravi fato ac fundata teneri,<BR>ni prius excelsum ad columen formata decore<BR>sancta Iovis species claros spectaret in ortus:<BR>tum fore ut occultos populus sanctusque senatus<BR>cernere conatus posset, si solis ad ortum<BR>conversa inde patrum sedes populique videret.<BR>
</p>

<p class=poetry>
<A name="21"><B>21</B></A> Haec tardata diu species multumque morata<BR>consule te tandem celsa est in sede locata<BR>atque una fixi ac signati temporis hora<BR>Iuppiter excelsa clarabat sceptra columna,<BR>et clades patriae flamma ferroque parata<BR>vocibus Allobrogum patribus populoque patebat.<BR> 
</p>

<p class=poetry>
XIII  Rite igitur veteres, quorum monumenta tenetis<BR>qui populos urbisque modo ac virtute regebant,<BR>rite etiam vestri, quorum pietasque fidesque<BR>praestitit et longe vicit sapientia cunctos,<BR>praecipue colucre vigeiiti numine divos.<BR>Haec adeo penitus cura videre sagaci,<BR>otia qui studiis laeti tenuere decoris,<BR> 
</p>

<p class=poetry>
<A name="22"><B>22</B></A> inque Academia umbrifera nitidoque Lyceo<BR>fuderunt claras fecundi pectoris artis.<BR>E quibus ereptum primo iam a flore iuventae<BR>te patria in media virtutum mole locavit.<BR>Tu tamen anxiferas curas requiete relaxans,<BR>quod patriae vacat, his studiis nobisque sacrasti."
</p>

<p>
Tu igitur animum poteris inducere contra ea quae a me  disputantur de divinatione, dicere, qui et gesseris ea, quae gessisti, et ea  quae pronuntiavi, accuratissume scripseris? <A name="23"><B>23</B></A> Quid quaeris, Carneades,  cur haec ita fiant aut qua arte perspici possint? Nescire me fateor, evenire  autem ipsum dico videre. "Casu," inquis. Itane vero? Quicquam potest casu esse  factum, quod omnes habet in se numeros veritatis? Quattuor tali iacti casu  Venerium efficiunt; num etiam centum Venerios, si quadringentos talos ieceris,  casu futuros putas? Adspersa temere pigmenta in tabula oris liniamenta efficere  possunt; num etiam Veneris Coae pulchritudinem effici posse adspersione fortuita  putas? Sus rostro si humi A litteram impresserit, num propterea suspicari  poteris Andromacham Enni ab ea posse describi? Fingebat Carneades in Chiorum  lapicidinis saxo diffisso caput exstitisse Panisci; credo, aliquam non  dissimilem figuram, sed certe non talem, ut eam factam a Scopa diceres. Sic enim  se profecto res habet, ut numquam perfecte veritatem casus imitetur. 
</p>

<p>
 XIV  <A name="24"><b>24</b></A> "At non  numquam ea, quae praedicta sunt, minus eveniunt." Quae tandem id ars non habet?  Earum dico artium, quae coniectura continentur et sunt opinabiles. An medicina  ars non putanda est? Quam tamen multa fallunt. Quid? Gubernatores nonne  falluntur? An Achivorum exercitus et tot navium rectores non ita profecti sunt  ab Ilio, ut "profectione laeti piscium lasciviam intuerentur," ut ait Pacuvius,  "nec tuendi satietas capere posset"? </p>

<p class=poetry>
"Interea prope iam occidente sole inhorrescit mare,<BR>tenebrae conduplicantur noctisque et nimbum occaecat nigror."
</p>

<p>
Num igitur tot clarissimorum ducum regumque naufragium  sustulit artem gubernandi? Aut num imperatorum scientia nihil est, quia summus  imperator nuper fugit amisso exercitu? Aut num propterea nulla est rei publicae  gerendae ratio atque prudente, quia multa Cn. Pompeium, quaedam M. Catonem, non  nulla etiam te ipsum fefellerunt? Similis est haruspicum responsio omnisque  opinabilis divinatio; coniectura enim nititur, ultra quam progredi non  potest. <B> <A name="25">25</A></B>  Ea fallit fortasse non numquam, sed tamen ad veritatem saepissime dirigit; est  enim ab omni aeternitate repetita, in qua, cum paene innumerabiliter res eodem  modo evenirent isdem signis antegressis, ars est effecta eadem saepe  animadvertendo ac notando. 
</p>

<p>
 XV Auspicia  vero vestra quam constant! Quae quidem nunc a Romanis auguribus ignorantur (bona  hoc tua venia dixerim), a Cilicibus, Pamphyliis, Pisidis, Lyciis  tenentur. <B><A name="26">26</A></B> Nam quid ego hospitem nostrum, clarissumum atque  optumum virum, Deiotarum regem, commemorem? Qui nihil umquam nisi auspicato  gerit. Qui cum ex itinere quodam proposito et constituto revertisset aquilae  admonitus volatu, conclave illud, ubi erat mansurus, si ire perrexisset, proxima  nocte corruit. <B><A name="27">27</A></B> Itaque, ut ex ipso audiebam, persaepe revertit  ex itinere, cum iam progressus esset multorum dierum viam. Quoius quidem hoc  praeclarissimum est, quod, posteaquam a Caesare tetrarchia et regno pecuniaque  multatus est, negat se tamen eorum auspiciorum, quac sibi ad Pompeium  proficiscenti secunda evenerint, paenitere; senatus enim auctoritatem et populi  Romani libertatem atque imperii dignitatem suis armis esse defensam, sibique eas  aves, quibus auctoribus officium et fidem secutus esset, bene consuluisse;  antiquiorem enim sibi fuisse possessionibus suis gloriari. Ille mihi videtur  igitur vere augurari. Nam nostri quidem magistratus auspiciis utuntur coactis;  necesse est enim offa obiecta cadere frustum ex pulli ore, cum  pascitur; <B><A name="28">28</A> </B>quod autem scriptum habetis, [aut] tripudium  fieri, si ex ea quid in solidum ceciderit, hoc quoque, quod dixi, coactum  tripudium solistimum dicitis. Itaque multa auguria, multa auspicia, quod Cato  ille sapiens queritur, neglegentia collegii amissa plane et deserta sunt. 
</p>

<p>
 XVI  Nihil  fere quondam maioris rei nisi auspicato ne privatim quidem gerebatur, quod etiam  nunc nuptiarum auspices declarant, qui re omissa nomen tantum tenent. Nam ut  nunc extis (quamquam id ipsum aliquanto minus quam olim), sic tum avibus magnae  res impetriri solebant. Itaque, sinistra dum non exquirimus, in dira et in  vitiosa incurrimus. <B><A name="29">29</A></B> Ut P. Claudius, Appi Caeci filius, eiusque  collega L. Iunius classis maxumas perdiderunt, cum vitio navigassent. Quod eodem  modo evenit Agamemnoni; qui,cum Achivi coepissent </p>

<p class=poetry>
"inter sese strepere aperteque artem obterere extispicum<BR> solvere imperat secundo rumore adversaque avi." 
</p>

<p>
Sed quid vetera? M. Crasso quid acciderit videmus,  dirarum obnuntiatione neglecta. In quo Appius, collega tuus, bonus augur, ut ex  te audire soleo, non satis scienter virum bonum e civem egregium censor C.  Ateium notavit, quod ementitu auspicia subscriberet. Esto; fuerit hoc censoris,  si iudicabat ementitum; at illud minime auguris, quod adscripsit ob ea causam  populum Romanum calamitatem maxumam cepisse. Si enim ea causa calamitatis fuit,  non in eo est culpa, qui obnuntiavit, sed in eo, qui non paruit. Veram enim  fuisse obnuntiationem, ut ait idem augur et censor, exitus adprobavit; quae si  falsa fuisset, nullam adferre potuisset causam calamitatis. Etenim dirae, sicut  cetera auspicia, ut omina, ut signa, non causas adferunt, cur quid eveniat, sed  nuntiant eventura, nisi provideris.  <B><A name="30">30</A></B> Non igitur obnuntiatio Atei causam finxit  calamitatis, sed signo obiecto monuit Crassum quid eventurum esset, nisi  cavisset. Ita aut illa obnuntiatio nihil valuit aut, si, ut Appius iudicat,  valuit, id valuit, ut peccatum haereat non in eo qui monuerit, sed in eo qui non  obtemperarit. 
</p>

<p>
 XVII Quid? Lituus iste vester, quod clarissumum est insigne auguratus, unde  vobis est traditus? Nempe eo Romulus regiones direxìt tum, cum urbem condidit.  Qui quidem Romuli lituus, id est incurvum et leviter a summo inflexu bacillum,  quod ab eius litui, quo canitur, similitudine nomen invenit, cum situs esset in  curia Saliorum, quae est in Palatio eaque defiagravisset, inventus est integer. <B><A name="31">31</A> </B>Quid?  Multis annis post Romulum, Prisco regnante Tarquinio, quis veterum scriptorum  non loquitur quae sit ab Atto Navio per lituum regionum facta discriptio? Qui  cum propter paupertatem sues puer pasceret, una ex iis amissa, vovisse dicitur,  si recuperasset, uvam se deo daturum, quae maxima esset in vinea; itaque, sue  inventa, ad meridiem spectans in vinea media dicitur constitisse, cumque in  quattuor partis vineam divisisset trisque partis aves abdixissent, quarta parte,  quae erat reliqua, in regiones distributa, mirabili magnitudine uvam, ut  scriptum videmus, invenit. Qua re celebrata, cum vicini omnes ad eum de rebus  suis referrent, erat in magno nomine et gloria. <B> <A name="32">32</A></B> Ex quo factum est, ut eum ad se rex  Priscus arcesseret. Cuius cum temptaret scientiam auguratus, dixit ei cogitare  se quiddam; id possetne fieri, consuluit. Ille augurio acto posse respondit.  Tarquinius autem dixit se cogitasse cotem novacula posse praecidi; tum Attum  iussisse experiri. Ita cotem in comitium allatam inspectante et rege et populo  novacula esse discissam. Ex eo evenit ut et Tarquinius augure Atto Navio  uteretur et populus de suis rebus ad eum referret.  <B><A name="33">33</A></B> Cotem autem  illam et novaculam defossam in comitio supraque impositum puteal accepimus.  Negemus omnia, comburamus annales, fiera haec esse dicamus, quidvis denique  potius quam deos res humanas curare fateamur; quid quod scriptum apud te est de  Ti. Graccho, nonne et augurum et haruspicum comprobat disciplinam? Qui cum  tabernaculum vitio cepisset inprudens, quod inauspicato pomerium transgressus  esset, comitia consulibus rogandis habuit. Nota res est et a te ipso mandata  monumentis. Sed et ipse augur Ti. Gracchus auspiciorum auctoritatem confessione  errati sui comprobavit, et haruspicum disciplinae magna accessit auctoritas, qui  recentibus comitiis in senatum introducti negaverunt iustum comitiorum rogatorem  fuisse. 
</p>

<p>
 XVIII  <B><A name="34">34</A></B> Iis igitur  adsentior, qui duo genera divinationum esse dixerunt, unum, quod particeps esset  artis, alterum, quod arte careret. Est enim ars in iis, qui novas res coniectura  persequuntur, veteres observatione didicerunt. Carent autem arte ii qui non  ratione aut coniectura observatis ac notatis signis, sed concitatione quadam  animi aut soluto liberoque motu futura praesentiunt, quod et somniantibus saepe  contingit et non numquam vaticinantibus per furorem, ut Bacis Boeotius, ut  Epimenides Cres, ut Sibylla Erythrea. Cuius generis oracla etiam habenda sunt,  non ea quae aequatis sortibus ducuntur, sed illa quae instinctu divino  adflatuque funduntur; etsi ipsa sors contemnenda non est, si et auctoritatem  habet vetustatis, ut eae sunt sortes, quas e terra editas accepimus; quae tamen  ductae ut in rem apte cadant fieri credo posse divinitus. Quorum omnium  interpretes, ut grammatici poetarum, proxime ad eorum, quos interpretantur,  divinationem videntur accedere.  <B><A name="35">35</A></B> Quae est igitur ista calliditas, res vetustate  robustas calumniando velle pervertere? "Non reperio causam." Latet fortasse  obscuritate involuta naturae; non enim me deus ista scire, sed his tantum modo  uti voluit. Utar igitur nec adducar aut in extis totam Etruriam delirare aut  eandem gentem in fulgoribus errare aut fallaciter portenta interpretari, cum  terrae saepe fremitus, saepe mugitus, saepe motus multa nostrae rei publicae,  multa ceteris civitatibus gravia et vera praedixerint. <b><A name="36">36</A></b> Quid? qui  inridetur partus hic mulae nonne, quia fetus exstitit in sterilitate naturae,  praedictus est ab haruspicibus incredibilis partus malorum? Quid? Ti. Gracchus  Publi filius, qui bis consul et censor fuit, idemque et summus augur et vir  sapiens civisque praestans, nonne, ut C. Gracchus, filius eius, scriptum  reliquit, duobus anguibus domi comprehensis haruspices convocavit? Qui cum  respondissent, si marem emisisset, uxori brevi tempore esse moriendum, si  feminam, ipsi, aequius esse censuit se maturam oppetere mortem quam P. Africani  filia adulescentem; feminam emisit, ipse paucis post diebus est mortuus. 
</p>

<p>
 XIX Inrideamus  haruspices, vanos, futtiles esse dicamus quorumque disciplinam et sapientissimus  vir et eventus ac re comprobavit contemnamus; [condemnemus] etiam Babylonem et  eos qui e Caucaso caeli signa servantes numeris motibus stellarum cursus  persequuntur; condemnemus, in quam, hos aut stultitiae aut vanitatis aut  impudentiae, qui quadringenta septuaginta milia annorum, ut ipsi dicunt,  monumentis comprehensa continenti et mentiri iudicemus ne saeculorum reliquorum  iudicium, quod de ipsis futurum sit pertimescere.  <b><A name="37">37</A></b> Age,  barbari vani atque fallaces; num etiam Graiorum historia mentita est? quae  Croeso Pythius Apollo, ut de naturali divinatione dicam, quae Atheniensibu quae  Lacedaemoniis, quae Tegeatis, quae Argivis, quae Corinthiis responderit, quis  ignorat? Conlegit innumerabilia oracula Chrysippus nec ullum sine locuplete  auctore atque teste; quae, quia nota tibi sunt, relinquo; defendo unum hoc  numquam illud oraclum Delphis tam celebre et tam clarum fuisset neque tantis  donis refertum omnium populorum atque regum, nisi omnis aetas oraclorum illorum  veritatem esse experta.  <b><A name="38">38</A></b> "Idem iam diu non facit." Ut igitur nunc  minore gloria est, quia minus oraculorum veritas excellit, sic tum, nisi summa  veritate, in tanta gloria non fuisset. Potest autem vis illa terrae, quae mentem  Pythiae divino adflatu concitabat, evanuisse vetustate, ut quosdam evanuisse et  exaruisse amnes aut in alium cursum contortos et deflexos videmus. Sed ut vis  acciderit (magna enim quaestio est), modo maneat id quod negari non potest nisi  omnem historiam perverterimus: multis saeclis verax fuisse id oraculum. 
</p>

<p>
 XX  <b><A name="39">39</A></b> Sed  omittamus oracula, veniamus ad somnia. De quibus disputans Chrysippus, multis et  minutis somniis configendis, facit idem quod Antipater, ea conquirens quae,  Antiphontis interpretatione esplicata, declarant illa quidem acumen interpretis,  sed exemplis grandioribus decuit uti. Dionysi mater, eius qui Syracosiorum  tyrannus fuit, ut scriptum apud Philistum est, et doctum hominem et diligentem  et aequalem temporum illorum, cum praegnans hunc ipsum Dionysium alvo  contineret, somniavit se peperisse Satyriscum. Huic interpretes portentorum, qui  Galeotae tum in Sicilia nominabantur, responderunt, ut ait Philistus, eum, quem  illa peperisset, clarissimum Graeciae diuturna cum fortuna fore. <b><A name="40">40</A></b> Num te ad  fabulas revoco vel nostrorum vel Graecorum poetarum? Narrat enim et apud Ennium  Vestalis illa: </p>

<p class=poetry>
"Et cita cum tremulis anus attulit artubus lumen,<BR>talia tum memorat lacrimans, exterrita somno.<BR>Eurydica prognata, pater quam noster amavit,<BR>vires vitaque corpus meum nunc deserit omne.<BR>Nam me visus homo pulcher per amoena salicta<BR>et ripas raptare locosque novos. Ita sola<BR>postilla, germana soror, errare videbar<BR>tardaque vestigare et quaerere te, neque posse<BR>corde capessere: semita nulla pedem stabilitat.
</p>

<p class=poetry>
<b><A name="41">41</A></b> Exim compellare pater me voce videtur<BR>his verbis: O gnata, tibi sunt ante gerendae<BR>aerumnae, post ex fluvio fortuna resistet.<BR>Haec ecfatus pater, germana, repente recessit<BR>nec sese dedit in conspectum corde cupitus,<BR>quamquam multa manus ad caeli caerula templa<BR>tendebam lacrumans et blanda voce vocabam.<BR>Vix aegro cum corde meo me somnus  reliquit."
</p>

<p>

 XXI  <b><A name="42">42</A></b> Haec,  etiamsi ficta sunt a poeta, non absunt tamen a consuetudine somniorum. Sit sane  etiam illud commenticium, quo Priamus est conturbatus, quia </p>

<p class=poetry>
"mater gravida parere se ardentem facem<BR>visa est in somnis Hecuba; quo facto pater<BR>rex ipse Priamus somnio, mentis metu<BR>perculsus, curis sumptus suspirantibus,<BR>exsacrificabat hostiis balantibus.<BR>Tum coniecturam postulat pacem petens,<BR>ut se edoceret obsecrans Apollinem<BR>quo sese vertant tantae sortes somnium.<BR>Ibi ex oraclo voce divina edidit<BR>Apollo: puerum, primus Priamo qui foret<BR>postilla natus, temperaret tollere:<BR>eum esse exitium Troiae, pestem  Pergamo."
</p>

<p>
<b><A name="43">43</A></b> Sint haec, ut dixi, somnia fabularum,  hisque adiungatur etiam Aeneae somnium, quod nimirum in Fabi Pictoris Graecis  annalibus eius modi est, ut omnia quae ab Aenea gesta sunt quaeque illi  acciderunt, ea fuerint quae ei secundum quietem visa sunt. 
</p>

<p>
 XXII Sed propiora videamus.  Cuiusnam modi est Superbi Tarquini somnium, de quo in Bruto Acci loquitur  ipse? </p>

<p class=poetry>
<b><A name="44">44</A></b> "Quoniam quieti corpus nocturno impetu<BR>dedi, sopore placans artus languidos,<BR>visust in somnis pastor ad me appellere<BR>pecus lanigerum eximia pulchritudine;<BR>duos consanguineos arietes inde eligi<BR>praeclarioremque alterum immolare me;<BR>deinde eius germanum cornibus conitier,<BR>in me arietare, eoque ictu me ad casum dari;<BR>exim prostratum terra, graviter saucium,<BR>resupinum in caelo contueri maxumum ac<BR>mirificum facinus: dextrorsum orbem flammeum<BR>radiatum solis liquier cursu novo."
</p>

<p>
<b><A name="45">45</A></b> Eius igitur somnii a coniectoribus quae sit  interpretatio facta videamus: </p>

<p class=poetry>
"Rex, quae in vita usurpant homines, cogitant curant vident,<BR>quaeque agunt vigilantes agitantque, ea si cui in somno accidunt,<BR>minus mirandum est; sed in re tanta haud temere visa se offerunt.<BR>Proin vide ne, quem tu esse hebetem deputes aeque ac pecus,<BR>is sapientia munitum pectus egregium gerat<BR>teque regno expellat; nam id, quod de sole ostentum est tibi,<BR>populo commutationem rerum portendit fore<BR>perpropinquam. Haec bene verruncent populo! Nam quod ad dexteram<BR>cepit cursum ab laeva signum praepotens, pulcherrume<BR>auguratum est rem Romanam publicam summam fore."
</p>

<p>
 XXIV <b><A name="46">46</A></b> Age nunc ad  externa redeamus. Matrem Phalaridis scribit Ponticus Heraclides, doctus vir,  auditor et discipulus Platonis, visam esse videre in somnis simulacra deorum,  quae ipsa domi consecravisset; ex iis Mercurium e patera, quam dextera manu  teneret, sanguinem visum esse fundere; qui cum terram attigisset, refervescere  videretur sic, ut tota domus sanguine redundaret. Quod matris somnium immanis  filii crudelitas comprobavit. Quid ego, quae magi Cyro illi principi  interpretati sint, ex Dinonis Persicis fibris proferam? Nam cum dormienti ei sol  ad pedes visus esset, ter eum scribit frustra adpetivisse manibus, cum se  convolvens sol elaberetur et abiret; ei magos dixisse, quod genus sapientium et  doctorum habebatur in Persis, ex triplici adpetitione solis triginta annos Cyrum  regnaturum esse portendi. Quod ita contigit; nam ad septuagesimum pervenit, cum  quadraginta natus annos regnare coepisset.
</p>

<p>
<b>  <A name="47">47</A></b> Est profecto quiddam etiam in barbaris  gentibus praesentiens atque divinans, siquidem ad mortem proficiscens Cafianus  Indus, cum inscenderet in rogum ardentem, "O praeclarum discessum," inquit, "e  vita, cum, ut Herculi contigit, mortali corpore cremato, in lucem animus  excesserit! " Cumque Alexander eum rogaret, si quid vellet, ut diceret, "  Optume, " inquit; " propediem te videbo. " Quod ita contigit; nam Babylone  paucis post diebus Alexander est mortuus. Discedo parumper a somniis, ad quae  mox revertar. Qua nocte templum Ephesiae Dianae deflagravit, eadem, constat ex  Olympiade natum esse Alexandrum, atque, ubi lucere coepisset, clamitasse magos  pestem ac perniciem Asiae proxuma nocte natam. 
</p>

<p>
 XXIV <b><A name="48">48</A></b> Haec de  Indis et magis; redeamus ad somnia. Hannibalem Coelius scribit, cum columnam  auream, quae esset in fano Iunonis Laciniae, auferre vellet dubitaretque utrum  ea solida esset an extrinsecus inaurata, perterebravisse, cumque solidam  invenisset, statuisse tollere. Ei secundum quietem visam esse Iunonem praedicere  ne id faceret, minarique, si fecisset, se curaturam ut eum quoque oculum, quo  bene videret, amitteret; idque ab homine acuto non esso neglectum; itaque ex eo  auro, quod exterebratum esset, buculam curasse faciendam et eam in summa columna  conlocavisse. <b><A name="49">49</A></b> Hoc item in Sileni, quem Coelius sequitur,  Graeca historia est (is autem diligentissume res Hannibalis persecutus est):  Hannibalem, cum cepisset Saguntum, visum esse in somnis a Iove in deorum  concilium vocari; quo cum venisset, Iovem imperavisse, ut Italiae bellum  inferret, ducemque ei unum e concilio datum, quo illum utentem cum exercitu  progredi coepisse; tum ei ducem illum praecepisse ne respiceret; illum autem id  diutius facere non potuisse elatumque cupiditate respexisse; tum visam beluam  vastam et immanem circumplicatam serpentibus, quacumque incederet, omnia  arbusta, virgulta, tecta pervertere, et eum admiratum quaesisse de deo quodnam  illud esset tale monstrum, et deum respondisse vastitatem esse Italiae  praecepisseque ut pergeret protinus, quid retro atque a tergo fieret ne  laboraret.  <b><A name="50">50</A></b> Apud Agathoclem scriptum in historia est  Hamilcarem Karthaginiensem, cum oppugnaret Syracusas, visum esse audire vocem se  postridie cenaturum Syracusis; cum autem is dies inluxisset, magnam seditionem  in castris eius inter Poenos et Siculos milites esse factam; quod cum sensissent  Syracusani, improviso eos in castra inrupisse Hamilcaremque ab iis vivum esse  sublatum: ita res somnium comprobavit. Plena exemplorum est historia, tum  referta vita communis.  <b><A name="51">51</A></b> At vero P. Decius ille Quinti filius, qui  primus e Deciis consul fuit, cum esset tribunus militum M. Valerio A. Cornelio,  consulibus, a Samnitibusque premeretur noster exercitus, cum pericula proeliorum  iniret audacius monereturque, ut cautior esset, dixit, quod exstat in annalibus,  sibi in somnis visum esse, cum in mediis hostibus versaretur, occidere cum  maxuma gloria. Et tum quidem incolumis exercitum obsidione liberavit; post  triennium autem, cum consul esset, devovit se et in aciem Latinorum inrupit  armatus. Quo eius facto superati sunt et deleti Latini. Cuius mors ita gloriosa  fuit, ut eandem concupisceret filius. 
</p>

<p>
 XXV <b><A name="52">52</A></b> Sed,  veniamus nunc, si placet, ad somnia philosophorum. Est apud Platonem Socrates,  cum esset in custodia publica, dicens Critoni, suo familiari, sibi post tertium  die esse moriendum; vidisse se in somnis pulchritudine eximia feminam, quae se  nomine appellans diceret Homericum quendam eius modi versum:
</p>

<p class=poetry>
"Tertia te Phthiae tempestas laeta locabit."
</p>

<p>
quod, ut est dictum, sic scribitur contigisse. Xenophon  Socraticus (qui vir et quantus!) in ea militia qua cum Cyro minor perfunctus est  sua scribit somnia, quorum eventus mirabile exstiterunt.  <b><A name="53">53</A></b> Mentiri  Xenophontem an delirare dicemus? Quid, singolari vir ingenio Aristoteles et  paene divino ipsene errat an alios vult errare, cum scribit Eudemum Cyprium  familiarem suum, iter in Macedoniam facientem Pheras venis se, quae erat urbs in  Thessalia tum admodum nobilis, ab Alexandro autem tyranno crudeli dominatu  tenebatur; in igitur oppido ita graviter aegrum Eudemum fuisse, ut omne medici  diffiderent; ei visum in quiete egregia facie iuvenem dicere fore ut perbrevi  convalesceret, paucisque diebus interiturum Alexandrum tyrannum, ipsum autem  Eudemum quinquennio post domum esse rediturum. Atque ita quidem prima statim  scribit Aristoteles consecuta: et convaluisse Eudemum et ab uxoris fratribus  interfectum tyrannum; quinto autem anno exeunte, cum esset spes ex illo somnio  in Cyprum illum ex Sicilia esse rediturum, proeliantem eum ad Syracusas  occidisse; ex quo ita illud somnium esse interpretatum, ut, cum animus Eudemi e  corpore excesserit, tum domum revertisse videatur.  <b><A name="54">54</A></b> Adiungamus  philosophis doctissimum hominem, poëtam quidem divinum, Sophoclem; qui, cum aede  Herculis patera aurea gravis subrepta esset, in somni vidit ipsum deum dicentem  qui id fecisset. Quod semel ille iterumque neglexit. Ubi idem saepius, ascendit  in Ariu pagum, detulit rem; Areopagitae comprehendi iubent eum, qui a Sophocle  erat nominatus; is quaestione adhibita confessus est pateramque rettulit. Quo  facto fanum illud Indicis Herculis nominatum est. 
</p>

<p>
 XXVI <b><A name="55">55</A></b> Sed  quid ego Graecorum? Nescio quo modo me magis nostra delectant. Omnes hoc  historici, Fabii, Gellii, se proxume Coelius: cum bello Latino ludi votivi  maxumi primum fierent, civitas ad arma repente est excitata, itaque ludis  intermissis instaurativi constituti sunt. Qui ante quam fierent, cumque iam  populus consedisset, servus per circum cum virgis caederetur, furcam ferens  ductus est. Exin cuidam rustico Romano dormienti visus est venire qui diceret  praesulem sibi non placuisse ludis, idque ab eodem iussum esse eum senatui  nuntiare; illum non esse ausum. Iterum esse idem iussum et monitum, ne vim suam  experiri vellet; ne tu quidem esse ausum. Exin filium eius esse mortuum, eandem  in somnis admonitionem fuisse tertiam. Tum illum etiam debilem factum rem ad  amicos detulisse, quorum de sententia lecticula in curiam esse delatum, cumque  senatui somnium enarravisset, pedibus suis salvum domum revertisse. Itaque  somnio comprobato a senatu ludos illos iterum instauratos memoriae proditum  est.  <b><A name="56">56</A></b> Gaius vero Gracchus multi dixit, ut  scriptum apud eundem Coelium est, sibi in somnis quaesturam petenti Tiberium  fratrem visum esse dicere, quam vellet cunctaretur, tamen eodem sibi leto, quo  ipse interesse esse pereundum. Hoc, ante quam tribunus plebi C. Gracchus factus  esset, et se audisse scribit Coelius et dixisse multis. Quo somnio quid inveniri  potest certius? 
</p>

<p>
  XXVII  Quid? illa duo somnia, quae creberrume commemorantur a  Stoicis, quis tandem potest contemnere? Unum de Simonide: qui, cum ignotum  quendam proiectum mortuum vidisset eumque humavisset haberetque in animo nave  conscendere, moneri visus est, ne id faceret, ab eo quem sepultura adfecerat; si  navigavisset, eum naufragio esse periturum; itaque Simonidem redisse, perisse  ceteros, qui tum navigassent.  <b><A name="57">57</A></b> Alterum ita traditum clarum admodum  somnium: cum duo quidam Arcades familiares iter una facerent et Megaram  venissent, alterum ad cauponem devertisse, ad hospitem alterum. Qui ut cenati  quiescerent, concubia nocte visum esse in somnis ei qui erat in hospitio illum  alterum orare ut subveniret, quod sibi a caupone interitus pararetur; eum primo,  perterritum somnio, surrexisse; dein, cum se conlegisset idque visum pro nihilo  habendum esse duxisset, recubuisse; tum ei dormienti eundem illum visum esse  rogare, ut, quoniam sibi vivo non subvenisset, mortem suam ne inultam esse  pateretur; se interfectum in plaustrum a caupone esse coniectum et supra stercus  iniectum; petere, ut mane ad portam adesset, prius quam plaustrum ex oppido  exiret. Hoc vero eum somnio commotum mane bubulco praesto ad portam fuisse,  quaesisse ex eo, quid esset in plaustro; illum perterritum fugisse, mortuum  erutum esse, cauponem re patefacta, poenas dedisse. Quid hoc somnio dici potest  divinius? 
</p>

<p>
 XXVIII <b><A name="58">58</A></b> Sed quid  aut plura aut vetera quaerimus? Saepe tibi meum narravi, saepe ex te audivi tuum  somnium: me, cum Asiae pro consule praeessem, vidisse in quiete, cum tu, equo  advectus ad quandam magni fluminis ripam, provectus subito atque delapsus in  flumen nusquam apparuisses, me contremuisse timore perterritum; tum te repente  laetum exstitisse eodemque equo adversam ascendisse ripam, nosque inter nos esse  complexos. Facilis coniectura huius somnii, mihique a peritis in Asia praedictum  est fore eos eventus rerum qui acciderunt.  <b><A name="59">59</A></b> Venio nunc ad tuum. Audivi equidem  ex te ipso, sed mihi saepius noster Sallustius narravit, cum in illa fuga nobis  gloriosa, patriae calamitosa in villa quadam campi Atinatis maneres magnamque  partem noctis vigilasses, ad lucem denique arte [te] et graviter dormitare  coepisse; itaque, quamquam iter instaret, tamen silentium fieri iussisse [se]  neque esse passum te excitari; cum autem experrectus esses hora secunda fere, te  sibi somnium narravisse: visum tibi esse, cum in locis solis maestus errares, C.  Marium cum fascibus laureatis quaerere ex te quid tristis esses, cumque te tu  patria vi pulsum esse dixisses, prehendisse eum dextram tuam et bono animo te  iussisse esse lictorique proxumo tradidisse ut te in monumentum suum deduceret,  et dixisse in eo tibi salutem fore. Tum et se exclamasse Sallustius narrat  reditum tibi celerem et gloriosum paratum, et te ipsum visum somnio delectari.  Nam illud mihi ipsi celeriter nuntiatum est, ut audivisses in monumento Mari de  tuo reditu magnificentissumum illud senatus consultum esse factum, referente  optumo et clarissumo viro consule, idque frequentissimo theatro incredibili  clamore et plausu comprobatum, dixisse te nihil illo Atinati somnio fieri posse  divinius. 
</p>

<p>
  XXIX <b><A name="60">60</A></b> "At multa falsa," Immo obscura fortasse  nobis. Sed sint falsa quaedam; contra vera quid dicimus? Quae quidem multo plura  evenirent, si ad quietem integrì iremus. Nunc onusti cibo et vino perturbata et  confusa cernimus. Vide quid Socrates in Platonis Politia loquatur. Dicit enim  cum dormientibus ea pars animi quae mentis et rationis sit particeps sopita  langueat, illa autem in qua feritas quaedam sit atque agrestis immanitas cum sit  immoderato obstupefacta potu atque pastu, exsultare eam in somno immoderateque  iactari. "Itaque huic omnia visa obiciuntur a mente ac ratione vacua, ut aut cum  matre corpus miscere videatur aut cum quovis alio vel nomine vel deo, saepe  belua, atque etiam trucidare aliquem et impie cruentari multaque facere impure  atque taetre cum temeritate et impudentia.  <b><A name="61">61</A></b> At qui salubri et moderato cultu  atque victu quieti se tradiderit ea parte animi quae mentis et consilii est  agitàta et erecta saturataque bonarum cogitationum epulis, eaque parte animi  quae voluptate alitur nec inopia eneeta nec satietate adfluenti (quorum utrumque  praestringere aciem mentis solet, sive deest naturae quippiam, sive abundat  atque adfluit), illa etiam tertia parte animi, in qua irarum exsistit ardor,  sedata atque restincta, tum eveniet, duabus animi temerariis partibus  compressis, ut illa tertia pars rationis et mentis eluceat et se vegetam ad  somniandum acremque praebeat: tum ei visa quietis occurrent tranquilla atque  veracia." Haec verba ipsa Platonis expressi. 
</p>

<p>
  XXX <b><A name="62">62</A></b> Epicurum igitur audiemus potius? Namque  Carneades concertationis studio modo ait hoc, modo illud; at ille quod sentit:  sentit autem nihil umquam elegans, nihil decorum. Hunc ergo antepones Platoni et  Socrati? Qui ut rationem non redderent, auctoritate tamen hos minutos  philosophos vincerent. Iubet igitur Plato sic ad somnum proficisci corporibus  adfectis, ut nihil sit, quod errorem animis perturbationemque adferat. Ex quo  etiam Pythagoreis interdictum putatur, ne faba vescerentur, quod habet  infiationem magnam is cibus tranquillitati mentis quaerenti vera  contrariam.  <b><A name="63">63</A></b> Cum ergo est somno sevocatus animus a  societate et a contagione corporis, tum meminit praeteritorum, praesentia  cernit, futura providet; iacet enim corpus dormientis ut mortui, viget autem et  vivit animus. Quod multo magis faciet post mortem, cum omnino corpore  excesserit. Itaque adpropinquante morte multo est divinior. Nam et id ipsum  vident, qui sunt morbo gravi et mortifero adfecti, instare mortem; itaque iis  occurrunt plerumque imagines mortuorum, tumque vel maxume laudi student, eosque,  qui secus quam decuit vixerunt, peccatorum suorum tum maxume paenitet. <b><A name="64">64</A>  </b>Divinare autem morientes illo etiam exemplo confirmat Posidonius, quod  adfert, Rhodium quendam morientem sex aequales nominasse et dixisse, qui primus  eorum, qui secundus, qui deinde deinceps moriturus esset. Sed tribus modis  censet deorum adpulsu homines somniare: uno, quod provideat animus ipse per  sese, quippe qui deorum cognatione teneatur; altero, quod plenus aer sit  immortalium animorum, in quibus tamquam insignitae notae veritatis appareant;  tertio, quod ipsi di cum dormientibus conloquantur. ldque, ut modo dixi,  facilius evenit adpropinquante morte, ut animi futura augurentur.  <b><A name="65">65</A></b> Ex quo et  illud est Calliani, de quo ante dixi, et Homerici Hectoris, qui moriens  propinquam Achilli mortem denuntiat. 
</p>

<p>
 XXXI Neque enim illud  verbum temere consuetudo adprobavisset, si ea res nulla esset omnino:
</p>

<p class=poetry>
"praesagibat animus frustra me ire, cum exirem domo."
</p>

<p>

Sagire enim sentire  acute est; ex quo sagae anus, quia multa scire volunt, et sagaces dicti canes.  Is igitur qui ante sagit quam oblata res est, dicitur praesagire, id est futura  ante sentire.
</p>

<p>
<b><A name="66">66</A></b>Inest igitur  in animis praesagatio extrinsecus iniecta atque inclusa divinitus. Ea si exarsit  acrius, furor appellatur, cum a corpore animus abstractus divino instinctu  concitatur: </p>

<p class=poetry>
H, "Sed quid oculis rabere visa es derepente ardentibus?<BR>ubi illa paululo ante sapiens virginalis modestia?"<BR>C. "Mater, optumatum multo mulier melior mulierum,<BR>missa sum superstitiosis hariolationibus,<BR>meque Apollo fatis fandis dementem invitam ciet.<BR>Virgines vereor aequalis; patris mei meum factum pudet,<BR>optumi viri; mea mater, tui me miseret; mei piget.<BR>Optumam progeniem Priamo peperisti extra me: hoc dolet: men obesse, illos prodesse, me obstare, illos obsequi!"
</p>

<p>

O poema tenerum et moratum atque  molle! <b><A name="67">67</A></b> Sed hoc minus ad rem; illud, quod volumus,  expressum est, ut vaticinari furor vera soleat: </p>

<p class=poetry>
"Adest, adest fax obvoluta sanguine atque incendio.<BR>multos annos latuit; cives, ferte opem et restinguite!"
</p>

<p>
Deus inclusus corpore  humano iam, non Cassandra loquitur.
</p>

<p class=poetry>
"lamque mari magno classis cita<BR>texitur; exitium examen rapit;<BR>adveniet, fera velivolantibus<BR>navibus complebit manus litora."
</p>

<p>
 XXXII  <b><A name="68">68</A></b> Tragoedias  loqui videor et fabulas. At ex te ipso non commenticiam rem, sed factam eiusdem  generis audivi: C. Coponium ad te venisse Dyrrachium, cum praetorio imperio  classi Rhodiae praeesset, cum primo bominem prudentem atque doctum, eumque  dixisse remigem quendam e quinqueremi Rhodiorum vaticinatum madefactum iri minus  xxx diebus Graeciam sanguine, rapinas Dyrrachii et conscensionem in naves cum  fuga fugientibusque miserabilem respectum incendiorum fore; sed Rhodiorum classi  propinquum reditum ac domum itionem dari. Tum neque te ipsum non esse commotum  Marcumque Varronem et M. Catonem, qui tum ibi erant, doctos homines, vehementer  esse perterritos. Paucis sane post diebus ex Pharsalia fuga venisse Labienum;  qui cum interitum exercitus nuntiavisset, reliqua vaticinationis brevi esse  confecta.  <b><A name="69">69</A></b> Nam et ex horreis direptum effusumque  frumentum vias omnis angiportusque constraverat, et naves subito perterriti metu  conscendistis et noctu ad oppidum respicientes flagrantis onerarias, quas  incenderant milites quia sequi noluerant, videbatis; postremo a Rhodia classe  deserti verum vatem fuisse sensistis.
</p>

<p>
<b>  <A name="70">70</A></b> Exposui quam brevissime potui somnii et  furoris oracla, quae carere arte dixeram. Quorum amborum generum una ratio est,  qua Cratippus noster uti solet, animos hominum quadam ex parte extrinsecus esse  tractos et haustos (ex quo intellegitur esse extra divinum animum, humanus unde  ducatur), humani autem animi eam partem, quae sensum, quae motum, quae adpetitum  habeat, non esse ab actione corporis seiugatam; quae autem pars animi rationis  atque intellegentiae sit particeps, eam tum maxume vigere, cum plurimum absit a  corpore. <b><A name="71">71</A></b> Itaque expositis exemplis verarum  vaticinationum et somniorum Cratippus solet rationem concludere hoc modo: "Si  sine oculis non potest exstare officium et munus oculorum, possunt autem  aliquando oculi non fungi suo munere, qui vel semel ita est usus oculis, ut vera  cerneret, is habet sensum oculorum vera cernentium. Item igitur, si sine  divinatione non potest et officium et munus divinationis exstare, potest autem  quis, cum divinationem habeat, errare aliquando nec vera cernere, satis est ad  confirmandam divinationem semel aliquid esse ita divinatum, ut nihil fortuito  cecidisse videatur. Sunt autem eius generis innumerabilia; esse igitur  divinationem confitendum est." 
</p>

<p>
 XXXIII <b><A name="72">72</A> </b>Quae vero  aut coniectura explicantur aut eventis animadversa ac notata sunt, ea genera  divinandi, ut supra dixi, non naturale, sed artificiosa dicuntur; in quo  haruspices, augures coniectoresque numerantur. Haec inprobantur a Peripateticis,  a Stoicis defenduntur. Quorum alia sunt posata in monumentis et disciplina, quod  Etruscorum declarant, et haruspicini et fulgurales et rituales libri, vestri  etiam augurales; alia autem subito ex tempore coniectura explicantur, ut apud  Homerum Calchas, qui ex passerum numero belli Troiani annos auguratus est, et ut  in Sullae scriptum historia videmus, quod te inspectante factum est, ut, cum  ille in agro Nolano immolaret ante praetorium, ab infima ara subito anguis  emergeret, cum quidem C. Postumius haruspex oraret illum, ut in expeditionem  exercitum educeret; id cum Sulla fecisset, tum ante oppidum Nolam florentissuma  Samnitium castra cepit. <b><A name="73">73</A></b> Facta coniectura etiam in Dionysio est,  paulo ante quam regnare coepit; qui cum per agrum Leontinum iter faciens equum  ipse demisisset in flumen, submersus equus voraginibus non exstitit; quem cum  maxima contentione non potuisset extrahere, discessit, ut ait Philistus, aegre  ferens. Cum autem aliquantum progressus esset, subito exaudivit hinnitum  respexitque et equum alacrem laetus adspexit, cuius in iuba examen apium  consederat. Quod ostentum babuit hanc vim, ut Dionysius paucis post diebus  regnare coeperit. 
</p>

<p>
 XXXIV <b><A name="74">74</A> </b>Quid?  Lacedaemoniis paulo ante Leuctricam calamitatem quae significatio facta est, cum  in Herculis fano arma sonuerunt Herculisque simulacrum multo sudore manavit! At  eodem tempore Thebis, ut ait Callisthenes, in templo Herculis valvae clausae  repagulis subito se ipsae aperuerunt, armaque, quae fixa in parietibus fuerant,  ea sunt humi inventa. Cumque eodem tempore apud Lebadiam Trophonio res divina  fieret, gallos gallinaceos in eo loco sic adsidue canere coepisse, ut nihil  intermitterent; tum augures dixisse Boeotios Thebanorum esse victoriam,  propterea quod avis illa victa siliere soleret, canere, si vicisset. <b><A name="75">75</A></b> Eademque  tempestate multis signis Lacedaemoniis Leuctricae pugnae calamitas  denuntiabatur. Namque et in Lysandri, qui Lacedaemoniorum clarissumus fuerat,  statua, quae Delphis stabat, in capite corona subito exstitit ex asperis herbis  et agrestibus, stellaeque aureae quae Delphis erant a Lacedaemoniis positae post  navalem illam victoriam Lysandri qua Athenienses conciderunt, qua in pugna quia  Castor et Pollux cum Lacedaemoniorum classe visi esse dicebantur, - eorum  insignia deorum, stellae aureae, quas dixi, Delphis positae, paulo ante  Leuctricam pugnam deciderunt neque repertae sunt. <b><A name="76">76</A> </b>Maximum  vero illud portentum isdem Spartiatis fuit, quod, cum oraclum ab love Dodonaeo  petivissent de victoria sciscitantes legatique [vas] illud in quo inerant sortes  collocavissent, simia, quam rex Molossorum in deliciis habebat, et sortes ipsas  et cetera quae erant ad sortem parata disturbavit et aliud alio dissupavit, Tum  ea, quae praeposita erat oraclo, sacerdos dixisse dicitur de salute  Lacedaemoniis esse, non de victoria cogitandum. 
</p>

<p>
 XXXV <b><A name="77">77</A> </b>Quid? Bello  Punico secundo nonne C. Flaminius, consul iterum, neglexit signa rerum futurarum  magna cum clade rei publicae? Qui exercitu lustrato cum Arretium versus castra  movisset et contra Hannibalem legiones duceret, et ipse et equus eius ante  signum lovis Statoris sine causa repente concidit nec eam rem habuit religioni,  obiecto signo, ut peritis videbatur, ne committeret proelium. Idem, cum tripudio  auspicaretur, pullarius diem proelii committendi differebat. Tum Flaminius ex eo  quaesivit, si ne postea quidem pulli pascerentur, quid faciendum censeret. Cum  ille quiescendum respondisset, Flaminius: "Praeclara vero auspicia, si  esurientibus pullis res geri poterit, saturis nihil geretur!" Itaque signa  convelli et se sequi iussit. Quo tempore cum signifer primi hastati signum non  posset movere loco, nec quicquam proficeretur plures cum accederent, Flaminius  re nuntiata suo more neglexit. Itaque tribus iis horis concisus exercitus atque  ipse interfectus est.  <b><A name="78">78</A></b> Magnum illud etiam, quod addidit Coelius,  eo tempore ipso, cum hoc calamitosum proelium fìeret, tantos terrae motus in  Liguribus, Gallia compluribusque insulis totaque in Italia factos esse, ut multa  oppida conruerint, multis locis labes factae sint terraeque desiderint  fluminaque in contrarias partes fluxerint atque in amnes mare influxerit. 
</p>

<p>
 XXXVI  Fiunt  certae divinationum coniecturae a peritis. Midae illi Phrygi, cum puer esset,  dormienti formicae in os tritici grana congesserunt. Divitissumum fore  praedictum est; quod evenit. At Platoni cum in cunis parvulo dormienti apes in  labellis consedissent, responsum est singolari illum suavitate orationis fore:  ita futura eloquente provisa in infante est. <b><A name="79">79</A></b> Quid? amores ac deliciae tuae,  Roscius, num aut ipse aut pro eo Lanuvium totum mentiebatur? Qui cum esset in  cunabulis educareturque in Solonio, qui est campus agri Lanuvini, noctu lumine  apposito experrecta nutrix animadvertit puerum dormientem circumplicatum  serpentis amplexu. Quo aspectu exterrita clamorem sustulit. Pater autem Rosci ad  haruspices rettulit, qui responderunt nihil illo pucro clarius, nihil nobilius  fore. Atque hanc speciem Pasiteles caelavit argento et noster expressit Archias  versibus.<BR>  Quid igitur expectamus? An  dum in foro nobiscum di immortales, dum in viis versentur, dum domi? Qui quidem  ipsi se nobis non offerunt, vim autem suam longe lateque diffundunt, quam tum  terrae cavernis includunt, tum hominum naturis implicant. Nam terrae vis Pythiam  Delphis incitabat, naturae Sibyllam. Quid enim? Non videmus quam sint varia  terrarum genera? Ex quibus et mortifera quaedam pars est, ut et Ampsancti in  Hirpinis et in Asia Plutonia quae vidimus, et sunt partes agrorum aliae  pestilentes, aliae salubres, aliae quae acuta ingenia gignant, aliae quae  retusa: quac omnia fiunt et ex caeli varietate et ex disparili adspiratione  terrarum.<BR>  <b><A name="80">80</A></b> Fit etiam  saepe specie quadam, saepe vocum gravitate et cantibus, ut pellantur animi  vehementius, saepe etiam cura et timore, qualis est illa </p>

<p class=poetry>
"flexanima tamquam lymphata aut Bacchi sacris<BR>commota in tumulis Teucrum commemorans suum."
</p>

<p>
 XXXVII  Atque  etiam illa concitatio declarat vini in animis esse divinam. Negat enim sine  furore Democritus quemquam poetam magnum esse posse, quod idem dicit Plato.  Quem, si placet, appellet furorem, dum modo is furor ita laudetur ut in Phaedro  [Platonis] laudatus est. Quid? Vestra oratio in causis, quid? ipsa actio potest  esse vehemens et gravis et copiosa, nisi est animus ipse commotior? Equidem  etiam in te saepe vidi et, ut ad leviora veniamus, in Aesopo, familiari tuo,  tantum ardorem vultuum atque motuum, ut eum vis quaedam abstraxisse a sensu  mentis videretur.<BR>  <b><A name="81">81</A></b> Obiciuntur  etiam saepe formae, quae reapse nullae sunt; speciem autem offerunt; quod  contigisse Brenno dicitur eiusque Gallicis copiis, cum fano Apollinis Delphici  nefarium bellum intulisset. Tum enim ferunt ex oraclo ecfatam esse Pythiam: </p>

<p class=poetry>
"Ego providebo rem istam et albae virgines."
</p>

<p>
Ex quo factum ut viderentur virgines ferre arma contra  et nive Gallorum obrueretur exercitus.
</p>

<p>
 XXXVIII Aristoteles  quidem eos etiam, qui valetudinis vitio furerent et melancholici dicerentur,  censebat habere aliquid in animis praesagiens atque divinum. Ego autem haud scio  an nec cardiacis tribuendum hoc sit nec phreneticis; animi enim integri, non  vitiosi est corporis divinatio.
</p>

<p>
<b><A name="82">82</A></b> Quam quidem esse re vera hac Stoicorum  ratione concluditur: 'Si sunt di neque ante declarant hominibus quae futura  sint, aut non diligunt homines, aut quid eventurum sit ignorant, aut existumant  nihil interesse hominum scire quid sit futurum, aut non censent esse suae  maiestatis praesignificare hominibus quae sunt futura, aut ea ne ipsi quidem di  significare possunt. At neque non diligunt nos (sunt enim benefici generique  hominum amici), neque ignorant ea quae ab ipsis constituta et designata sunt,  neque nostra nihil interest scire ea quae eventura sint (erimus enim cautiores,  si sciemus), neque hoc alienum ducunt maiestate sua (nihil est enim beneficentia  praestantius), neque non possunt futura praenoscere. <b><A name="83">83</A></b> Non igitur  sunt di nec significant futura. Sunt autem di; significant ergo. Et non, si  significant, nullas vias dant nobis ad significationis scientiam (frustra enim  significarent); nec, si dant vias, non est divinatio: est igitur divinatio." 
</p>

<p>
 XXXIX  <b><A name="84">84</A></b> Hac ratione  et Chrysippus et Diogenes et Antipater utitur. Quid est igitur cur dubitandum  sit quin sint ea, quae disputavi, verissuma, si ratio mecum facit, si eventa, si  populi, si nationes, si Graeci, si barbari, si maiores etiam nostri, si denique  hoc semper ita putatum est, si summi phdosophi, si poëtae, si sapientissumi  viri, qui res publicas constituerunt, qui urbes condiderunt? An dum bestiae  loquantur exspectamus, hominum consentiente auctoritate contenti non  sumus?  <b><A name="85">85</A></b> Nec vero quicquam aliud adfertur cur ea  quae dico divinandi genera nulla sint, nisi quod difficile dictu videtur quae  cuiusque divinationis ratio, quae causa sit. Quid enim habet haruspex, cur pulmo  incisus etiam in bonis extis dirimat tempus et proferat diem? Quid augur, cur a  dextra corvus, a sinistra cornix faciat ratum? Quid astrologus, cur stella Iovis  aut Veneris coniuncta cum luna ad ortus puerorum salutaris sit, Saturni Martisve  contraria? Cur autem deus dormientes nos moneat, vigilantes neglegat? Quid  deinde causae est, cur Cassandra furens futura prospiciat, Priamus sapiens hoc  idem facere non queat? <b><A name="86">86</A></b> Cur fiat quidque, quaeris. Recte omnino;  sed non nunc id agitur; fiat necne fiat, id quaeritur: ut si magnetem lapidem  esse dicam qui ferrum ad se adliciat et adtrahat, rationem cur id fiat adferre  nequeam, fieri omnino neges. Quod idem facis in divinatione, quam et cernimus  ipsi et audimus et legimus et a patribus accepimus. Neque ante philosophiam  patefactam, quae nuper inventa est, hac de re communis vita dubitavit, et,  posteaquam philosophia processit, nemo aliter philosophus sensit, in quo modo  esset auctoritas. <b><A name="87">87</A></b> Dixi de Pythagora, de Democrito, de  Socrate, excepi de antiquis praeter Xenophanem neminem, adiunxi veterem  Academiam, Peripateticos, Stoicos; unus dissentit Epicurus. Quid vero hoc  turpius, quam quod idem nullam censet gratuitam esse virtutem? 
</p>

<p>
 XL Quis est autem,  quem non moveat clarissumis monumentis testata consignataque antiquitas?  Calchantem augurem scribit Homerus longe optumum, eumque ducem classium fuisse  ad Ilium, - auspiciorum, credo, scientia, non locorum.  <b><A name="88">88</A></b> Amphilochus  et Mopsus Argivorum reges fuerunt, sed iidem augures, iique urbis in ora  marituma Ciliciae Graecas condiderunt; atque etiam ante hos Amphiaraus et  Tiresias non humiles et obscuri neque eorum similes, ut apud Ennium est, </p>

<p class=poetry>
"qui sui quaestus causa fictas suscitant sententias"
</p>

<p>
sed clari et praestantes viri, qui avibus et signis  admoniti futura dicebant; quorum de altero etiam apud inferos Homerus ait solum  sapere, ceteros umbrarum vagari modo; Amphiaraum autem sic bonoravit fama  Graeciae, deus ut haberetur, atque ut ab eius solo, in quo est humatus, oracla  peterentur.  <b><A name="89">89</A></b> Quid? Asiae rex Priamus nonne et Helenum  filium et Cassandram filiam divinantes habebat, alterum auguriis, alteram mentis  incitatione et permotione divina? Quo in genere Marcios quosdam fratres, nobili  loco natos, apud maiores nostros fuisse scriptum videmus. Quid? Polyidum  Corinthium nonne Homerus et aliis multa et filio ad Troiam proficiscenti mortem  praedixisse commemorat? Omnino apud veteres, qui rerum potiebantur, iidem  auguria tenebant; ut enim sapere sic divinare regale ducebant: [ut] testis est  nostra civitas, in qua et reges augures et postea privati eodem sacerdotio  praediti rem publicam religionum auctoritate rexerunt. 
</p>

<p>
 XLI  <b><A name="90">90</A></b> Eaque  divinationum ratio ne in barbaris quidem gentibus neglecta est, siquidem et in  Gallia Druidae sunt, e quibus ipse Divitiacum Haeduum hospitem tuum  laudatoremque cognovi, qui et naturae rationem, quam fisiologi/an  Graeci appellant, notam esse  sibi profitebatur, et partim auguriis, partim coniectura, quae essent futura  dicebat, et in Persis augurantur et divinant magi, qui congregantur in fano  commentando causa atque inter se conloquendi, quod etiam idem vos quondam facere  Nonis solebatis;  <b><A name="91">91</A></b> nec quisquam rex Persarum potest esse, qui  non ante magorum disciplinam scientiamque perceperit. Licet autem videre et  genera quaedam et nationes huic scientiae deditas. Telmessus in Caria est, qua  in urbe excellit haruspicum disciplina; itemque Elis in Peloponneso familias  duas certas habet, lamidarum unam, alteram Clutidarum, haruspicinae nobilitate  praestantes. In Syria Chaldaei cognitione astrorum sollertiaque ingeniorum  antecellunt.  <b><A name="92">92</A> </b>Etruria autem de caelo tacta scientissume  animadvertit, eademque interpretatur quid quibusque ostendatur monstris atque  portentis. Quocirca bene apud maiores nostros senatus, tum cum florebat  imperium, decrevit ut de principum filiis x ex singulis Etruriae populis in  disciplinam traderentur, ne ars tanta propter tenuitatem hominum a religionis  auctoritate abduceretur ad mercedem atque quaestum. Phryges autem et Pisidae et  Cilices et Arabum natio avium significationibus plurimum obtemperant, quod idem  factitatum in Umbria accepimus. 
</p>

<p>
 XLII  <b><A name="93">93</A></b> Ac mihi  quidem videntur e locis quoque ipsis, qui a quibusque incolebantur, divinationum  opportunitates esse ductae. Etenim Aegyptii et Babylonii in camporum patentium  aequoribus habitantes, cum ex terra nihil emineret quod contemplationi caeli  officere posset, omnem curam in siderum cognitione posuerunt; Etrusci autem,  quod religione imbuti studiosius et crebrius hostias immolabant, extorum  cognitioni se maxume dediderunt, quodque propter aeris crassitudinem de caelo  apud eos multa fiebant, et quod ob eandem causam multa invisitata partim e  caelo, alia ex terra oriebantur, quaedam etiam ex hominum pecudumve conceptu et  satu, ostentorum exercitatissumi interpretes exstiterunt. Quorum quidem vim, ut  tu soles dicere, verba ipsa prudenter a maioribus posita declarant. Quia enim  ostendunt, portendunt, monstrant, praedicunt, ostenta, portenta, monstra,  prodigia dicuntur.  <b><A name="94">94</A></b> Arabes autem et Phryges et Cilices, quod  pastu pecudum maxume utuntur, campos et montes hieme et aestate peragrantes,  propterea facilius cantus avium et volatus notaverunt; eademque et Pisidiae  causa fuit et huic nostrae Umbriae. Tum Caria tota praecipueque Telmesses, quos  ante dixi, quod agros uberrumos maximeque fertiles incolunt, in quibus multa  propter fecundidatem fingi gignique possunt, in ostentis animadvertendis  diligentes fuerunt.<BR> 
</p>

<p>
 XLIII  <b><A name="95">95</A> </b>Quis vero  non videt in optuma quaque re publica plurimum auspicia et reliqua divinandi  genera valuisse? Quis rex umquam fuit, quis populus, qui non uteretur  praedictione divina? Neque solum in pace, sed in bello multo etiam magis, quo  maius erat certamen et discrimen salutis. Omitto nostros, qui nihil in bello  sine extis agunt, nihil sine auspiciis domi [habent auspicia]; externa videamus.  Namque et Athenienses omnibus semper publicis consiliis divinos quosdam  sacerdotes, quos ma/nteij  vocant, adhibuerunt, et Lacedaemonii  regibus suis augurem adsessorem dederunt, itemque senibus (sic enim consilium  publicum appellant) augurem interesse voluerunt, iidemque de rebus maioribus  semper aut Delphis oraclum aut ab Hammone aut a Dodona petebant;  <b><A name="96">96</A></b> Lycurgus  quidem, qui Lacedaemoniorum rem publicam temperavit, leges suas auctoritate  Apollinis Delphici confirma, vit; quas cum vellet Lysander commutare, eadem est  prohibitus religione. Atque etiam qui praeerant Lacedaemoniis, non contenti  vigilantibus curis, in Pasiphaae fano, quod est in agro propter urbem, somniandi  causa excubabant, quia vera quietis oracla ducebant.<BR>  <b><A name="97">97</A></b> Ad nostra iam redeo. Quotiens senatus  decemviros ad libros ire iussit! Quantis in rebus quamque saepe responsis  haruspicum paruit! nam et cum duo visi soles essent, et cum tres lunae, et cum  faces, et cum sol nocte visus esset, et cum e caelo fremitus auditus, et cum  caelum discessisse visum esset atque in eo animadversi globi. Delata etiam ad  senatum labes agri Privernatis, cum ad infinitam altitudinem terra desidisset  Apuliaque maximis terrae motibus conquassata esset. Quibus portentis magna  populo Romano bella perniciosaeque seditiones denuntiabantur, inque his omnibus  responsa haruspicum cum Sibyllae versibus congruebant. <b><A name="98">98</A></b> Quid cum  Cumis Apollo sudavit, Capuae Victoria? Quid, ortus androgyni nonne fatale  quoddam monstrum fuit? Quid cum fluvius Atratus sanguine fluxit? Quid quod saepe  lapidum, sanguinis non numquam, terrae interdum, quondam etiam lactis imber  effluxit? Quid cum in Capitolio ictus Centaurus - caelo est, in Aventino portae  et homines, Tusculi aedes Castoris et Poflucis Romaeque Pietatis? Nonne et  haruspices ea responderunt, quae evenerunt, et in Sibyllae libris eaedem  repertae praedictiones sunt? 
</p>

<p>
 XLIV <b><A name="99">99</A></b> Caeciliae  Q. filiae somnio modo Marsico bello templum est a senatu Iunoni Sospitae  restitutum. Quod quidem somnium Sisenna cum disputavisset mirifice ad verbum cum  re convenisse, tum insolenter, credo ab Epicureo aliquo inductus, disputat  somniis credi non oportere. Idem contra ostenta nibil disputat exponitque initio  belli Marsici et deorum simulacra sudavisse, et sanguinem fluxisse, et  discessisse caelum, et ex occulto auditas esse voces, quae pericula belli  nuntiarent, et Lanuvii clipeos, quod haruspicibus tristissumum visum esset, a  muribus esse derosos.  <b><A name="100">100</A></b> Quid quod in annalibus habemus Veienti  bello, cum lacus Albanus praeter modum crevisset, Veientem quendam ad nos  hominem nobilem perfugisse, eumque dixisse ex fatis, quae Veientes scripta  haberent, Veios capi non posse, dum lacus is redundaret, et, si lacus emissus  lapsu et cursu suo ad mare profluxisset, perniciosum populo Romano; sin autem  ita esset eductus, ut ad mare pervenire non posset, tum salutare nostris fore?  Ex quo illa mirabilis a maioribus Albanae aquae facta deductio est. Cum autem  Veientes bello fessi legatos ad senatum misissent, tum ex iis quidam dixisse  dicitur non omnia illum transfugam ausum esse senatui dicere: in isdem enim  fatis scriptum Veientes habere fore ut brevi a Gallis Roma caperetur, quod  quidem sexennio post Veios captos factum esse videmus. 
</p>

<p>
 XLV <b><A name="101">101</A></b> Saepe  etiam et in proeliis Fauni auditi et in rebus turbidis veridicae voces ex  occulto missae esse dicuntur; cuius generis duo sint ex multis exempla, sed  maxuma. Nam non multo ante urbem captam exaudita vox est a luco Vestae, qui a  Palati radice in novam viam devexus est, ut muri et portae reficerentur; futurum  esse, nisi provisum esset, ut Roma caperetur. Quod neglectum cum caveri poterat,  post acceptam illam maximam cladem expiatum est; ara enim Aio Loquenti, quam  saeptam videmus, exadversus eum locum consecrata est. Atque etiam scriptum a  multis est, cum terrae motus factus esset ut sue plena procuratio fieret, vocem  ab aede Iunonis ex arce exstitisse; quocirca Iunonem iram appellatam Monetam.  Haec igitur et a dis significata et a nostris maioribus iudicata contemnimus?
</p>

<p>
<b><A name="102">102</A></b> Neque solum deorum voces Pythagorei  observitaverunt, sed etiam hominum, quae vocant omina. Quae maiores nostri quia  valere censebant, idcirco omnibus rebus agendis "quod bonum, faustum, felix  fortunatumque esset" praefabantur, rebusque divinis, quae publice fierent, ut  "faverent linguis" imperabatur, inque feriis imperandis ut "litibus et iurgiis  se abstinerent". Itemque in lustranda colonia ab eo qui eam deduceret, et cum  imperator exercitum, censor populum lustraret, bonis nominibus qui hostias  ducerent eligebantur. Quod idem in dilectu consules observant, ut primus miles  fiat bono nomine. <b><A name="103">103</A></b> Quae quidem a te scis et consule et  imperatore summa cum religione esse servata. Praerogativam etiam maiores omen  iustorum comitiorum esse voluerunt. 
</p>

<p>
 XLVI Atque ego  exempla ominum nota proferam. L. Paulus consul iterum, cum ei bellum ut cum rege  Perse gereret obtigisset, ut ea ipsa die domum ad vesperum rediit, filiolam suam  Tertiam, quae tum erat admodum parva, osculans animadvertit tristiculam. "Quid  est," inquit, "mea Tertia? quid tristis es?" "Mi pater," inquit, "Persa periit."  Tum ille artius puellam complexus: 'Accipio," inquit, "mea filia, omen. Erat  autem mortuus catellus eo nomine,  <b><A name="104">104</A></b> L. Flaccum, flaminem Martialem, ego  audivi, cum diceret Caeciliam Metelli, cum vellet sororis suae filiam in  matrimonium conlocare, exisse in quoddam sacellum ominis capiendi causa, quod  fieri more veterum solebat. Cum virgo staret et Caecilia in sella sederet, neque  diu ulla vox exstitisset, puellam defatigatam petisse a matertera, ut sibi  concederet paulisper ut in eius sella requiesceret; illam autem dixisse: "Vero,  mea puella, tibi concedo meas sedes." Quod omen res consecuta est; ipsa enim  brevi mortua est, virgo autem nupsit, cui Caecilia nupta fuerat. Haec posse  contemni vel etiam rideri praeclare intellego, sed id ipsum est deos non putare,  quae ab iis significantur contemnere. 
</p>

<p>
 XLVII <b><A name="105">105</A></b> Quid de  auguribus loquar? Tuae partes sunt, tuum, inquam, auspiciorum atrocinium debet  esse. Tibi App. Claudius augur consuli nuntiavit addubitato salutis augurio  bellum domesticum triste ac turbulentum fore; quod paucis post mensibus exortum  paucioribus a te est diebus oppressum. Cui quidem auguri vehementer adsentior;  solus enim multorum annorum memoria non decantandi augurii, sed divinandi tenuit  disciplinam. Quem inridebant collegae tui eumque tum Pisidam, tum Soranum  augurem esse dicebant; quibus nulla videbatur in auguriis aut praesensio aut  scientia veritatis futurae; sapienter aiebant ad opinione imperitorum esse  fictas religiones. Quod longe secus est neque enim in pastoribus illis, quibus  Romulus praefuit, ne in ipso Romulo haec calliditas esse potuit, ut ad errorem  multitudinis religionis simulacra fingerent. Sed difficultas laborque discendi  disertare neglegentiam reddidit; malunt enim disserere nihil esse in auspiciis  quam, quid sit, ediscere. <b><A name="106">106</A> </b>Quid est illo auspicio divinius, quod apud  te in Mario est? ut utar potissumum auctore te: </p>

<p class=poetry>
"Hic Iovis altisoni subito pinnata satelles<BR>arboris e trunco, serpentis saucia morsu,<BR>subrigit ipsa, feris transfigens unguibus anguem<BR>semianimum et varia graviter cervice micantem.<BR>Quem se intorquentem lanians rostroque cruentans<BR>iam satiata animos, iam duros ulta dolores<BR>abicit ecflantem et laceratum adfligit in unda<BR>seque obitu a solis nitidos convertit ad ortus.<BR>Hanc ubi praepetibus pinnis lapsuque volantem<BR>conspexit Marius, divini numinis augur,<BR>faustaque signa suae laudis reditusque notavit,<BR>partibus intonuit caeli pater ipse sinistris.<BR>Sic aquilae clarum firmavit Iuppiter  omen."
</p>

<p>
 XLVIII <b><A name="107">107</A></b> Atque  ille Romuli auguratus pastoralis, non urbanus fuit, nec fictus ad opiniones  imperitorum, sed a certis acceptus et posteris traditus. Itaque Romulus augur,  ut apud Ennium est, cum fratre item augure
</p>

<p class=poetry>
"Curantes magna cum cura, tum cupientes<BR>regni dant operam simul auspicio augurioque.<BR>*In monte*<BR>Remus auspicio se devovet atque secundam<BR>solus avem servat; at Romulus pulcher in alto<BR>quaerit Aventino, servat genus altivolantum.<BR>Certabant, urbem Romam Remoramne vocarent;<BR>omnibus cura viris uter esset induperator.<BR>Exspectant, veduti consul cum mittere signum<BR>volt, omnes avidi spectant ad carceris oras,<br>
<b><A name="108">108</A></b> quam mox emittat pictis e faucibus currus:<BR>sic exspectabat populus atque ore timebat<BR>rebus, utri magni victoria sit data regni.<BR>Interea sol albus recessit in infera noctis.<BR>Exin candida se radiis dedit icta foras lux,<BR>et simul ex alto longe pulcherruma praepes<BR>laeva volavit avis. Simul aureus exoritur sol,<BR>cedunt ce caelo ter quattuor corpora sancta<BR>avium, praepetibus sese pulchrisque locis dant.<BR>Conspicit inde sibi data Romulus esse priora,<BR>auspicio regni stabilita scamna  solumque."
</p>

<p>
<BR> XLIX <b><A name="109">109</A></b> Sed ut,  unde huc digressa est, eodem redeat oratio: si nihil queam disputare quam ob rem  quidque fiat, et tantum modo fieri ea quae commemoravi doceam, parumne Epicuro  Carneadive respondeam? Quid si etiam ratio exstat artificiosae praesensionis  facilis, divinae autem paulo obscurior? Quae enim extis, quae fulgoribus, quae  portentis, quae astris praesentiuntur, haec notata sunt observatione diuturna;  adfert autem vetustas omnibus in rebus longinqua observatione incredibilem  scientiam; quae potest esse etiam sine motu atque impulsu deorum, cum quid ex  quoque eveniat et quid quamque rem significet crebra animadversione perspectum  est.  <b><A name="110">110</A>  </b>Altera divinatio est naturalis, ut ante dixi; quae physica disputandi  subtditate reverenda est ad naturam deorum, a qua, ut doctissimis  sapientissimisque placuit, haustos animos et libatos habemus; cumque omnia  completa et referta sint aeterno sensu et mente divina, necesse est cognatione  divinorum animorum animos humanos commoveri. Sed vigìlantes animi vitae  necessitatibus serviunt diiunguntque se a societate divina vinclis corporis  impediti.  <b><A name="111">111</A></b> (Rarum est quoddam genus eorum qui se a  corpore àvocent et ad divinarum rerum cognitionem cura omni studioque  rapiantur). Horum sunt auguria non divini impetus, sed rationis humanae; nam et  natura futura praesentiunt, ut aquarum eluviones et deflagrationem futuram  aliquando caeli atque terrarum; alii autem in re publica esercitati, ut de  Atheniensi Solone accepimus, orientem tyrannidem multo ante prospiciunt. Quos  prudentes possumus dicere, id est providentes, divinos nullo modo possumus, non  plus quam Milesium Thalem, qui, ut obiurgatores suos convinceret ostenderetque  etiam philosophum, si ei commodum esset, pecuniam facere posse, omnem oleam,  ante quam florere coepisset, in agro Milesio coemisse dicitur.  <b><A name="112">112</A></b>Animadverterat fortasse quadam scientia  olearum ubertatem fore. Et quidem idem primus defectionem solis, quae Astyage  regnante facta est, praedixisse fertur. 
</p>

<p>
 L  Multa medici multa gubernatores, agricolae  etiam multa praesentiunt, sed nullam eorum divinationem voco, ne illam quidem,  qua ab Anaximandro physico moniti Lacedaemonii sunt, ut urbem et tecta  linquerent armatique in agro excubarent, quod terrae motus instaret, tum cum et  urbs tota corruit et e monte Taygeto extrema [montis] quasi puppis avolsa est.  Ne Pherecydes quidem, ille Pythagorae magister, potius divinus habebitur quam  physicus, quod, cum vidisset haustam aquam de iugi puteo, terrae motus dixit  instare.  <b><A name="113">113</A></b> Nec vero umquam animus hominis naturaliter  divinat, nisi cum ita solutus est et vacuus, ut ei plane nihil sit cum corpore;  quod aut vatibus contingit aut dormientibus. Itaque ea duo genera a Dicaearcho  probantur et, ut dixi, a Cratippo nostro; si propterea quod ea proficiscuntur a  natura, sint summa sane, modo ne sola; sin autem nihil esse in observatione  putant, multa tollunt quibus vitae ratio continetur. Sed quoniam dant aliquid,  idque non parvum [vaticinationes cum somniisl, nihil est quod cum his magnopere  pugnemus, praesertim cum sint, qui omnino nullam divinationem probent.
</p>

<p>
<b><A name="114">114</A></b> Ergo et ii, quorum animi spretis  corporibus evolant atque excurrunt foras, ardore aliquo infiammati atque  incitati cernunt illa profecto quae vaticinantes pronuntiant, multisque rebus  inflammantur tales animi, qui corporibus non inhaerent, ut ii qui sono quodam  vocum et Phrygiis cantibus incitantur. Multos nemora silvaeque, multos amnes aut  maria commovent, quorum furibunda mens videt ante muto quae sint futura. Quo de  genere illa sunt:
</p>

<p class=poetry>
"eheu videte!<BR>iudicavit inclitum iudicium inter deas tris aliquis,<BR>quo iudicio Lacedaemonia mulier, Furiarum una, adveniet."
</p>

<p>
Eodem enim modo multa a  vaticinantibus saepe praedicta sunt neque solum &gt;solutis&lt; verbis, sed etiam </p>

<p class=poetry>
"versibus quos olim Fauni vatesque  canebant."
</p>


<p>
<b><A name="115">115</A> </b>Similiter Marcius et Publicius  vates cecinisse dicuntur; quo de genere Apollinis operta prolata sunt. Credo  etiam anhelitus quosdam fuisse terrarum, quibus inflatae mentes oracla  funderent. 
</p>

<p>
 LI  Atque haec quidem vatium ratio est, nec  dissimilis sane somniorum. Nam quae vigilantibus accidunt vatibus, eadem nobis  dormientibus. Viget enim animus in somnis liber ab sensibus omnique impeditione  curarum, iacente et mortuo paene corpore. Qui quia vixit ab omni aeternitate  versatusque est cum innumerabilibus animis, omnia quae in natura rerum sunt  videt, si modo temperatis escis modicisque potionibus ita est adfectus, ut  sopito corpore ipse vigilet. Haec somniantis est divinatio.
</p>

<p>
<b>  <A name="116">116</A></b> Hic magna quaedam exoritur, neque ea  naturalis, sed artificiosa somniorum [Antiphonis] interpretatio eodemque modo et  oraculorum et vaticinationum: sunt enim explanatores, ut grammatici poëtarum.  Nam ut aurum et argentum, aes, ferrum frustra natura divina genuisset, nisi  eadem docuisset quem ad modum ad eorum venas perveniretur, nec fruges terrae  bacasve arborum cum utilitate ulla generi bumano dedisset, nisi hearum cultus et  conditiones tradidisset, materiave quicquam iuvaret, nisi confectionis eius  fabricam haberemus, sic cum omni utilitate quam di hominibus dederunt ars aliqua  coniuncta est per quam illa utilitas percipi possit. Item igitur somniis,  vaticinationibus, oraclis, quod erant multa obscura, multa ambigua,  explanationes adhibitae sunt interpretum.
</p>

<p>
<b>  <A name="117">117</A>  </b>Quo modo autem aut vates aut somniantes ea videant, quae nusquam etiam  tunc sint, magna quaestio est. Sed esplorata si sint ea quae ante quaeri  debeant, sint haec quae quaerimus faciliora. Continet enim totam hanc  quaestionem ea ratio, quae est de natura deorum, quae a te secundo libro est  esplicata dilucide. Quam si obtinemus, stabit illud quod hunc locum continet de  quo agimus: esse deos, et eorum providentia mundum administrari, eosdemque  consulere rebus humanis, nec solum universis, verum etiam singulis. Haec si  tenemus, quae mihi quidem non videntur posse convelli, profecto hominibus a dis  futura significari necesse est. 
</p>

<p>
 LII <b><A name="118">118</A></b> Sed  distinguendum videtur quonam modo. Nam non placet Stoicis singulis iecorum  fissis aut avium cantibus interesse deum (neque enim decorum est nec dis dignum  nec fieri ullo pacto potest), sed ita a principio incohatum esse mundum, ut  certis rebus certa signa praecurrerent, alia in extis, alia in avibus, alia in  fulgoribus, alia in ostentis, alia in stellis, alia in somniantium visis, alia  in furentium vocibus. Ea quibus bene percepta sunt, ii non saepe falluntur; male  coniecta maleque interpretata falsa sunt non rerum vitio, sed interpretum  inscientia. Hoc autem posito atque concesso, esse quandam vim divinam hominum  vitam continentem, non difficile est, quae fieri certe videmus, ea qua ratione  fiant suspicari. Nam et ad hostiam deligendam potest dux esse vis quaedam  sentiens, quae est toto confusa mundo, et tum ipsum, cum immolare velis, extorum  fieri mutatio potest, ut aut absit aliquid aut supersit; parvis enim momentis  multa natura aut adfingit aut mutat aut detrahit.  <b><A name="119">119</A></b> Quod ne  dubitare possimus, maximo est argumento quod paulo ante interitum Caesaris  contigit. Qui cum immolaret illo die quo primum in sella aurea sedit et cum  purpurea veste processit, in extis bovis opimi cor non fuit. Num igitur censes  ullum animal, quod sanguinem habeat, sine corde esse posse? Qua ille rei [non  est] novitate perculsus, cum Spurinna diceret timendum esse ne et consilium et  vita deficeret: earum enim rerum utramque a corde proficisci. Postero die caput  in iecore non fuit. Quae quidem illi portendebantur a dis irnmortalibus ut  videret interitum, non ut caveret. Cum igitur eae partes in extis non  reperiuntur, sine quibus victuma illa vivere nequisset, intellegendum est in  ipso immolationis tempore eas partes, quae absint, interisse. 
</p>

<p>
 LIII <b><A name="120">120</A></b> Eademque  efficit in avibus divina mens, ut tum huc, tum illuc volent alites, tum in hac,  tum in illa parte se occultent, tum a dextra, tum a sinistra parte canant  oscines. Nam si animal omne, ut vult, ita utitur motu sui corporis, prono,  obliquo, supino, membraque quocumque vult flectit, contorquet, porrigit,  contrabit eaque ante efficit paene quam cogitat, quanto id deo est facilius,  cuius numini parent omnia!  <b><A name="121">121</A></b> Idemque mittit et signa nobis eius generis  qualia permulta historia tradidit, quale scriptum illud videmus: si luna paulo  ante solis ortum defecisset in signo Leonis, fore ut armis Dareus et Persae ab  Alexandro et Macedonibus [proelio] vincerentur Dareusque moreretur; et si puella  nata biceps esset, seditionem in populo fore, corruptelam et adulterium domi; et  si mulier leonem peperisse visa esset, fore, ut ab exteris gentibus vinceretur  ea res publica, in qua id contigisset. Eiusdem generis etiam illud est quod  scribit Herodotus, Croesi filium, cum esset infans, locutum; quo ostento regnum  patris et domum funditus concidisse. Caput arsisse Servio Tullio dormienti quae  historia non prodidit? Ut igitur qui se tradidit quieti praeparato animo cum  bonis, cogitationibus, tum rebus ad tranquillitatem adcommodatis, certa et vera  cernit in somnis, sic castus animus purusque vigilantis et ad astrorum et ad  avium reliquorumque signorum et ad extorum veritatem est paratior. 
</p>

<p>
 LIV <b><A name="122">122</A></b> Hoc  nimirum est ffiud, quod de Socrate accepimus, quodque ab ipso in libris  Socraticorum saepe dicitur: esse divinum quiddam, quod daimo/nion  appellat, cui semper ipse paruerit  numquam impellenti, saepe revocanti. Et Socrates quidem (quo quem auctorem  meliorem quaerimus?) Xenophonti consulenti sequereturne Cyrum, posteaquam  exposuit quae ipsi videbantur, "Et nostrum quidem," inquit, "humanum est  consilium; sed de rebus et obscuris et incertis ad Apollinem censeo referundum,  ad quem etiam Athenienses publice de maioribus rebus semper rettulerunt. <b><A name="123">123</A>  </b>Scriptum est item, cum Critonis, sui familiaris, oculum adligatum  vidisset, quaesivisse quid esset; cum autem ille respondisset in agro ambulanti  ramulum adductum, ut remissus esset, in oculum suum recidisse, tum Socrates:  'Non enim paruisti mihi revocanti, cum uterer, qua soleo, praesagatione divina."  Idem etiam Socrates, cum apud Delium male pugnatum esset Lachete praetore  fugeretque cum ipso Lachete, ut ventum est in trivium, eadem, qua ceteri, fugere  noluit. Quibus quaerentibus cur non eadem via pergeret, deterreri se a deo  dixit; cum quidem ii, qui alia via fugerant, in hostium equitatum inciderunt.  Permulta conlecta sunt ab Antipatro, quae mirabiliter a Socrate divinata sunt;  quac praetermittam; tibi enim nota sunt, mihi ad commemorandum non  necessaria.  <b><A name="124">124</A></b> Illud tamen eius philosophi magnificum ac  paene divinum, quod, cum impiis sententiis damnatus esset, aequissimo animo se  dixit mori; neque enim domo egredienti neque illud suggestum, in quo causam  dixerat, ascendenti signum sibi ullum, quod consuesset, a deo quasi mali  alicuius impendentis datum. 
</p>

<p>
 LV Equidem sic  arbitror, etiamsi multa fallant eos, qui aut arte aut coniectura divinare  videantur, esse tamen divinationem; homines autem, ut in ceteris artibus, sic in  hac posse falli. Potest accidere ut aliquod signum dubie datum pro certo sit  acceptum, potest aliquod latuisse aut ipsum aut quod esset illi contrarium. Mihi  autem ad hoc, de quo disputo, probandum satis est non modo plura, sed etiam  pauciora divine praesensa et praedicta reperiri.  <b><A name="125">125</A> </b>Quin  etiam hoc non dubitans dixerim, si unum aliquid ita sit praedictum  praesensumque, ut, cum evenerit, ita cadat, ut praedictum sit, neque in eo  quicquam casu et fortuito factum esse appareat, esse certe divinationem, idque  esse omnibus confitendum.
</p>

<p>
Quocirca  primum mihi videtur, ut Posidonius facit, a deo, de quo satis dictum est, deinde  a fato, deinde a natura vis omnis divinandi ratioque repetenda. Fieri igitur  omnia fato ratio cogit fateri. Fatum autem id appello, quod Graeci e)imarme)nhn ,  id est ordinem  seriemque causarum, cum causae causa nexa rem ex se gignat. Ea est ex omni  aeternitate fluens veritas sempiterna. Quod cum ita sit, nihil est factum quod  non futurum fuerit, eodemque modo nihil est futurum cuius non causas id ipsum  efficientes natura contineat.  <b><A name="126">126</A></b> Ex quo intellegitur ut fatum sit non id  quod superstitiose, sed id quod physice dicitur, causa aeterna rerum, cur et ea,  quae praeterierunt, facta sint et, quae instant, fiant et, quae sequuntur,  futura sint. Ita fit ut et observatione notari possit quae res quamque causam  plerumque consequatur, etiamsi non semper (nam id quidem adfirmare difficile  est), easdemque causas veri simile est rerum futurarum cerni ab iis qui aut per  furorem eas aut in quiete videant. 
</p>

<p>
 LVI <b><A name="127">127</A></b>  Praeterea, cum fato omnia fiant, id quod alio loco ostendetur, si quis mortalis  possit esse, qui conligationem causarum omnium perspiciat animo, nihil eum  profecto fallat. Qui enim teneat causas rerum futurarum, idem necesse est omnia  teneat quae futura sint. Quod cum nemo facere nisi deus possit, relinquendum est  homini, ut signis quibusdam consequentia declarantibus futura praesentiat. Non  enim illa quae futura sunt subito exsistunt, sed est quasi rudentis explicatio  sic traductio temporis nihil novi efficientis et primum quidque replicantis.  Quod et ii vident, quibus naturalis divinatio data est, et ii, quibus cursus  rerum observando notatus est. Qui etsi causas ipsas non cernunt, signa tamen  causarum et notas cernunt; ad quas adhibita memoria et diligentia et monumentis  superiorum efficitur ea divinatio, quae artificiosa dicitur, extorum, fulgorum,  ostentorum signorumque caelestium.  <b><A name="128">128</A></b> Non est igitur ut mirandum sit ea  praesentiri a divinantibus quac nusquam sint; sunt enim omnia, sed tempore  absunt. Atque ut in seminibus vis inest earum rerum, quae ex iis progignuntur,  sic in causis conditae sunt res futurae, quas esse futuras aut concitata mens  aut soluta somno cernit aut ratio aut coniectura praesentit. Atque ut ii qui  solis et lunae reliquorumque siderum ortus, obitus motusque cognorunt, quo  quidque tempore eorum futurum sit multo ante praedicunt, sic, qui cursum rerum  eventorumque consequentiam diuturnitate pertractata notaverunt, aut semper aut,  si id difficile est, plerumque, quodsi ne id quidem conceditur, non numquam  certe quid futurum sit intellegunt. Atque haec quidem et quaedam eiusdem modi  argumenta, cur sit divinatio, ducuntur a fato. 
</p>

<p>
 LVII <b><A name="129">129</A></b> A natura  autem alia quaedam ratio est, quae docet, quanta sit animi vis seiuncta a  corporis sensibus, quod maxime contingit aut dormientibus aut mente permotis. Ut  enim deorum animi sine oculis, sine auribus, sine lingua sentiunt inter se quid  quisque sentiat (ex quo fit ut homines, etiam cum taciti optent quid aut  voveant, non dubitent quin di illud exaudiant), sic animi hominum, cum aut somno  soluti vacant corpore aut mente permoti per se ipsi liberi incitati moventur,  cernunt ea quae permixti cum corpore [animi] videre non possunt.  <b><A name="130">130</A></b> Atque  hanc quidem rationem naturae difficile est fortasse traducere ad id genus  divinationis, quod ex arte profectum dicimus; sed tamen id quoque rimatur,  quantum potest, Posidonius. Esse censet in natura signa quaedam rerum futurarum.  Etenim Ceos accepirnus ortum Caniculae diligenter quotannis solere servare  coniecturamque capere, ut scribit Ponticus Heraclides, salubrisne an pestilens  annus futurus sit: nam si obscurior <ET>quasi caligit nosa  stella exstiterit, pingue et concretum esse caelum, ut eius adspiratio gravis et  pestilens futura sit; sin inlustris et perlucida stella apparuerit, significari  caelum esse tenue purumque et propterea salubre.  <b><A name="131">131</A></b>  Democritus autem censet sapienter instituisse veteres ut hostiarum immolatarum  inspicerentur exta; quorum ex habitu atque ex colore tum salubritatis, tum  pestilentiae signa percipi, non numquam etiam quae sit vel sterilitas agrorum  vel fertilitas futura. Quae si a natura profecta observatio atque usus agnovit,  multa adferre potuit dies, quae animadvertendo notarentur, ut ille Pacuvianus,  qui in Chryse physicus inducitur, minime naturam rerum cognosse videatur: 
</p>

<p class=poetry>
"nam isti qui linguam avium intellegunt<BR>plusque ex alieno iecore sapiunt quam ex suo<BR>magis audiendum quam auscultandum censeo.
</p>

<p>
Cur, quaeso, cum ipse paucis interpositis versibus  dicas satis luculente: </p>

<p class=poetry>
"Quidquid est hoc, omnia animat, format, alit, auget creat,<BR>sepelit recipitque in sese omnia omniumque idemst pater,<BR>indidemque eadem aeque oriuntur de integro atque eodem occidunt."
</p>

<p>
Quid est igitur cur, cum domus sit omnium una, eaque  communis, cumque animi hominum semper fuerint futurique sint, cur ii, quid ex  quoque eveniat, et quid quamque rem significet, perspicere non possint? Haec  babui," inquit, "de divinatione quae dicerem. 
</p>

<p>
 LVIII <b><A name="132">132</A></b> Nunc illa  testabor, non me sortilegos neque eos, qui quaestus causa hariolentur, ne  psychomantia quidem, quibus Appius, amicus tuus, uti solebat, agnoscere; non  habeo denique nauci Marsum augurem, non vicanos haruspices, non de circo  astrologos, non Isiacos coniectores, non interpretes somniorum; non enim sunt ii  aut scientia aut arte divini, sed
</p>

<p class=poetry>
"superstitiosi vates impudentesque harioli<BR>aut inertes aut insani aut quibus egestas imperat,<BR>qui sibi semitam non sapiunt, alteri monstrant viam;<BR>quibus divitias pollicentur, ab iis dracumam ipsi petunt.<BR>De his divitiis sibi deducant dracumam, reddant cetera."
</p>

<p>
Atque haec quidem Ennius,  qui paucis ante versibus esse deos censet, sed eos non curare opinatur quid agat  humanum genus. Ego autem, qui et curare arbitror et monere etiam ac multa  praedicere, levitate, vanitate, malitia exclusa divinationem probo". Quae cum  dixisset Quintus, "Praeclare tu quidem," inquam," paratus****
</p>
<div class="footer">
	<p>
		<a href="/cic.html">Cicero</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY></HTML>
