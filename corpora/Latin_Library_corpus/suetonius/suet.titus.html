<html>
	<head>
		<title>
			Suetonius: Life of Titus
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>SVETONI TRANQVILII VITA DIVI TITI
</p>

<p class=smallborder></P>

<p class=margin>
	<a href="#1">1</A>&nbsp;
	<a href="#2">2</A>&nbsp;
	<a href="#3">3</A>&nbsp;
	<a href="#4">4</A>&nbsp;
	<a href="#5">5</A>&nbsp;
	<a href="#6">6</A>&nbsp;
	<a href="#7">7</A>&nbsp;
	<a href="#8">8</A>&nbsp;
	<a href="#9">9</A>&nbsp;
	<a href="#10">10</A>&nbsp;
	<a href="#11">11</A>
</P>

<p class=smallborder></P>

<p>
<a name="1"></A>I.
 Titus cognomine paterno, amor ac deliciae generis humani, (tantum 
illi ad promerendam omnium voluntatem vel ingenii vel
artis vel fortunae superfuit, et, quod difficillimum est, in
imperio: quando privatus atque etiam sub patre principe ne odio
quidem, nedum vituperatione publica caruit), natus est III. Kal.
Ian. insigni anno Gaiana nece, prope Septizonium, sordidis
aedibus, cubiculo vero perparvo et obscuro (nam manet adhuc et
ostenditur); 
   </p>

<p>
<a name="2"></A>II.
 educatus in aula cum Britannico simul, ac paribus
disciplinis et apud eosdem magistros institutus. Quo quidem
tempore aiunt metoposcopum, a Narcisso Claudii liberto adhibitum,
ut Britannicum inspiceret, constantissime affirmasse, illud quidem
nullo modo, ceterum Titum, qui tunc prope astabat, utique
imperaturum. Erant autem adeo familiares, ut de potione, qua
Britannicus hausta periit, Titus quoque iuxta cubans gustasse
credatur gravique morbo adflictatus diu. Quorum omnium mox memor,
statum ei auream in Palatio posuit, et alteram ex ebore equestrem,
quae Circensi pompa hodieque praefertur, dedicavit prosecutusque
est.
   </p>

<p>
<a name="3"></A>III.
 In puero statim corporis animique dotes exsplenduerunt,
magisque ac magis deinceps per aetatis gradus; forma egregia et
cui non minus auctoritatis inesset quam gratiae, praecipuum robur,
quamquam neque procera statura et ventre paulo proiectiore;
memoria singularis, docilitas ad omnis fere tum belli tum pacis
artes. Armorum et equitandi peritissimus, Latine Graeceque, vel in
orando vel in fingentis poematibus, promptus et facilis ad
extemporalitatem usque; sed ne musicae quidem rudis, ut qui
cantaret et psalleret iucunde scienterque. E pluribus comperi,
notis quoque excipere velocissime solitum, cum amanuensibus suis
per ludum iocumque certantem, imitarique chirographa quaecumque
vidisset, ac saepe profiteri maximum falsarium esse potuisse. 
   </p>

<p>
<a name="4"></A>IV.
 Tribunus militum et in Germania et in Britannis meruit summa
industriae, nec minore modestiae fama, sicut apparet statuarum et
imaginum eius multitudine ac titulus per utramque provinciam.
Post stipendia foro operam dedit, honestam magis quam assiduam,
eodemque tempore Arrecinam Tertullam, patre eq. R. sed praefecto
quodam praetorianarum cohortium, duxit uxorem et in defunctae
locum Marciam Furnillam splendidi generis; cum qua, sublata filia,
divortium fecit.</p>

<p>
Ex questurae deinde honore legioni praepositus, Taricheas et
Gamalam urbes Iudaeae validissimas in potestate redegit, equo
quadam acie sub feminibus amisso alteroque inscenso, cuius rector
circa se dimicans occubuerat.
   </p>

<p>
<a name="5"></A>V.
 Galba mox tenente rem p. missus ad gratulandum, quaqua iter
convertit homine, quasi adoptionis gratia arcesseretur. Sed ubi
turbari rursus cuncta sensit, redit ex itinere, aditoque Paphiae
Veneris oraculo, dum de navigatione consulit, etiam de imperii spe
confirmatus est. Cuius brevi compos, et ad perdomandam Iudaeam
relictus, novissima Hierosolymorum oppugnatione duodecim
propugnatores totidem sagittarum confecit ictibus, cepitque ea
natali filiae suae tanto militum gaudio ac favore, ut in
gratulatione imperatorem eum consalutaverint et subinde decedentem 
provincia detinuerint nec non et minaciter efflagitantes, aut
remaneret aut secum omnes pariter abduceret. Vnde nata suspicio
est, quasi desciscere a patre Orientisque regnum sibi vindicare
temptasset; quam suspicionem auxit, postquam Alexandriam petens in
consecrando apud Memphim bove Apide diadema gestavit, de more
quidem rituque priscae religionis; sed non deerant qui sequius
interpretarentur. Quare festinans in Italiam, cum Regium, dein 
Puteolos oneraria nave appulisset, Romam inde contendit
expeditissimus inopinantique patri, velut arguens rumorum de se
temeritatem, veni, inquit, pater, veni.
   </p>

<p>
<a name="6"></A>VI.
 Neque ex eo destitit participem atque etiam tutorem imperii
agere.</p>

<p>
Triumphavit cum patre censuramque gessit una, eidem collega et in 
tribunicia potestate et in septem consulatibus fuit; receptaque ad
se prope omnium officiorum cura (cum patris nomine et epistolas
ipse dictares et edicta conscriberet orationesque in senatu
recitaret etiam quaestoris vice) praefecturam quoque praetorii
suscepit numquam ad id tempus nisi ab eq. R. administratam,
egitque aliquando incivilius et violentius. Siquidem 
suspectissimum quemque sibi, summissis qui per theatra et castra
quasi consensu ad poenam deposceret, haud cunctanter oppressit. In
his Aulum Caecinam consularem, vocatum ad cenam ac vixdum
triclinio egressum, confodi iussit; sane urgente discrimine, cum
etiam chirographus eius praeparatae apud milites contioni
deprehendisset. Quibus rebus sicut in posterum securitati satis
cavit, ita ad praesens plurimum contraxit invidiae, ut non temere
quis tam adverso rumore magisque invitis omnibus transierit ad
principatum.
   </p>

<p>
<a name="7"></A>VII.
 Praeter saevitiam suspecta in eo etiam luxuria erat, quod ad
mediam noctem comissationem cum profusissimo quoque familiarum
extenderet; nec minus libido, propter exoletorum et spadonum
greges propterque insignem reginae Berenices amorem, cum etiam
nuptias pollicitus ferebatur; suspecta rapacitas, quod constabat
in cognitionibus patris nundinari praemiarique solitum; deinque
propalam alium Neronem et opinabantur et praedicabant. At illi ea
fama pro bono cessit conversaque est in maximas laudes, neque
vitio ullo reperto et contra virtutibus summis.</p>

<p>
Convivia instituit iucunda magis quam profusa. Amicos elegit,
quibus etiam post eum principes ut et sibi et rei p. necessariis
adquieverunt praecipueque sunt usi. Berenicen statim ab urbe
dimisit, invitus, invitam. Quosdam e gratissimis delicatorum,
quamquam tam artifices saltationis, ut mox scaenam tenuerint, non
modo fovere prolixius, sed spectare omnino in publico coetu
supersedit. Nulli civium quicquam ademit; abstinuit alieno, ut si
qui umquam, ac ne concessas quidem ac solitas conlationes recepit. 
Et tamen nemine ante se munificentia minor, amphitheatro dedicato
thermisque iuxta celeriter exstructis, munus edidit apparatissimum
largissimusque; dedit et navale proelium in veteri naumachia,
ibidem et gladiatores atque uno die quinque milia omne genus
ferarum.
   </p>

<p>
<a name="8"></A>VIII.
 Natura autem benivolentissimus, cum ex instituto Tiberi
omnes dehinc Caesares beneficia a superioribus concessa
principibus aliter rara non haberet, quam si eadem iisdem et ipsi
dedissent, primus praeterita omnia uno confirmavit edicto, nec a se
peti passus est. In certis vero desideriis hominum obstinatissime
tenuit, ne quem sine spe dimitteret; quin et admonentibus
domesticis, quasi plura polliceretur quam praestere posset, non oportere
ait quemquam a semone principis tristem discedere;
atque etiam recordatus quondam super cenam, quod nihil cuiquam
toto die praestitisset, memorabilem illam meritoque laudatam vocem
edidit: "Amici, diem perdidi."</p>

<p>
Populum in primis universum tanta per omnes occasiones comitate
tractavit, ut proposito gladiatorio munere, non ad suum, sed ad
spectantium arbitrium editurum se professus sit; et plane ita
fecit. Nam neque negavit quicquam petentibus et ut quae vellent
peterent ultro adhortatus est. Quin et studium armaturae Thraecum
prae se ferens, saepe cum populo et voce et gestu ut fautor
cavillatus est, verum maiestate salva nec minus aequitate. Ne quid
popularitatis praetermitteret, nonnumquam in thermis suis admissa
plebe lavit.</p>

<p>
Quaedam sub eo fortuita ac tristia acciderunt, ut conflagratio
Vesevi montis in Campania, et incendium Romae per triduum
totidemque noctes, item pestilentia quanta non temere alias. In
iis tot adversis ac talibus non modo principis sollicitudinem sed 
et parentis affectum unicum praestitit, nunc consolando per edicta,
nunc opitulando quatenus suppeteret facultas. Curatores 
restituendae Campaniae consularium numero sorte duxit; bona 
oppressorum in Vesevo, quorum heredes non exstabant, restitutioni
afflictarum civitatum attribuit. Vbis incendio nihil nisi sibi 
publice perisse testatus, cuncta praetorium suorum ornamenta
operibus ac templis destinavit praeposuitque complures ex equestri 
ordine, quo quaeque maturius paragerentur. Medendae valitudini
leniendisque morbis nullam divinam humanamque opem non adhibuit, 
inquisito omni sacrificiorum remediorumque genere. </p>

<p>
Inter adversa temporum et delatores mandatoresque erant ex licentia veteri. 
Hos assidue in foro flagellis ac fustibus caesos ac novissime 
traductos per amphitheatri arenam, partim subici ac venire 
imperavit, partim in asperrima insularum avehi. Vtque etiam 
similia quandoque ausuros perpetuo coerceret, vetuit inter cetera
de eadem re pluribus legibus agi, quaerive de cuiusquam 
defunctorum statu ultra certos annos.
  </p>

<p>
<a name="9"></A>IX.
 Pontificatum maximum ideo se professus accipere ut puras
servaret manus, fidem praestitis, nec auctorem posthac cuiusquam
necis nec conscius, quamvis interdum ulciscenti causa non deesset,
sed periturum se potius quam perditurum adiurans. Duos patricii
generis convicto in adfectationem imperii, nihil amplius quam ut
desisteret monuit, docens principatum fato dati, si quid praeterea
desiderarent, promitteres se tributurum; et confestim quidem at
alterius matrem, quae procul aberat, cursore suos misit, qui
anxiae salvum filium nuntiarent; ceterum ipsos non solum familiari
cenae adhibuit, sed et insequenti die gladiatorum spectaculo circa
se ex industria conlocatis ablata sibi ferramenta pugnantium 
inspicienda porrexit. Dicitur etiam cognita utriusque genitura 
imminere ambobus periculum adfirmasse, verum quandoque et ab alio; 
sicut evenit. </p>

<p>
Fratrem insidiari sibi non desinentem, sed paene ex professo 
sollicitantem exercitus, meditantem fugam, neque occidere neque
seponere ac ne in minore quidem honore habere sustinuit, sed, ut a 
primo imperii die, consorte successoremque testari perseveravit, 
nonnumquam secreto precibus et lacrimis orans, ut tandem mutuo erga
se animo vellet esse.
  </p>

<p>
<a name="10"></A>X.
 Inter haec morte praeventus est, maiore hominum damno quam suo.
Spectaculis absolutis, in quorum fine populo coram ubertim
fleverat, Sabinos petiit aliquanto tristior, quod sacrificanti
hostia aufugerat quodque tempestate serena tonuerat. Deinde ad
primam statim mansionem febrim nactus, cum inde lectica
transferretur, suspexisse dicitur dimotis plagulis caelum,
multumque conquestus eripi sibi vitam immerenti; neque enim exstare
ullum suum factum paenitendum, excepto dum taxat uno.
Id quale fuerit, neque ipse tunc prodidit neque cuiquam facile
succurrat. Quidam opinantur consuetudinem recordatum, quam cum
fratris uxore habuerit; sed nullam habuisse, persancte Domitia
iurabat: haud negatura, si qua omnino fuisset, immo etiam
gloriatura, quod illi promptissimum erat in omnibus probris.
 </p>

<p>
<a name="11"></A>XI.
 Excessit in eadem qua pater villa Id. Septb. post biennium ac
menses duos diesque XX. quam successerat patri, altero et
quadragesimo aetatis anno. Quod ut palam factum est, non secus
atque in domestico luctu maerentibus publice cunctis, senatus
prius quam edicto convocaretur ad curiam concurrit, obseratisque
adhuc foribus, deinde apertis, tantas mortuo gratias egit
laudesque congessit, quantas ne vivo quidem umquam atque praesenti.
</p>

<p class=border></P>

<p>
<table border=0 cellspacing=10 cellpadding=0 align=CENTER>
<tr>
	<td><a href="/suet.html">Suetonius</A>
	<td><a href="/index.html">The Latin Library</A>
	<td><a href="/classics.html">The Classics Page</A>
</TABLE>
</p>
</BODY>
</HTML>