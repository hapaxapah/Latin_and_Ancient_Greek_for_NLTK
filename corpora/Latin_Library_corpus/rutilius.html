<html>
	<head>
		<title>
			Rutilius Namatianus: De Reditu Suo
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>RUTILIUS NAMATIANUS
<br>
DE REDITU SUO

</p>

<p class=border>
</p>

<p>
<b>Liber Primus</B>
</p>

<p>
Velocem potius reditum mirabere, lector,<br>
&nbsp;&nbsp;&nbsp;tam cito Romuleis posse carere bonis.<br>
Quid longum toto Romam venerantibus aevo!<br>
&nbsp;&nbsp;&nbsp;Nil umquam longum est, quod sine fine placet.<br>
O quantum et quotiens possum numerare beatos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;nasci felici qui meruere solo,<br>
qui Romanorum procerum generosa propago<br>
&nbsp;&nbsp;&nbsp;ingenitum cumulant urbis honore decus!<br>
Semina virtutum demissa et tradita caelo<br>
&nbsp;&nbsp;&nbsp; non potuere aliis dignius esse locis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
Felices etiam, qui proxima munera primis<br>
&nbsp;&nbsp;&nbsp;sortiti Latias obtinuere domos!<br>
Religiosa patet peregrinae curia laudi<br>
&nbsp;&nbsp;&nbsp;nec putat externos, quos decet esse suos;<br>
ordinis imperio collegarumque fruuntur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>
&nbsp;&nbsp;&nbsp;et partem genii, quem venerantur, habent:<br>
Quale per aetherios mundani verticis axes<br>
&nbsp;&nbsp;&nbsp;concilium summi credimus esse dei.<br>
At mea dilectis fortuna revellitur oris<br>
&nbsp;&nbsp;&nbsp;indigenamque suum Gallica rura vocant.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>
Illa quidem longis nimium deformia bellis,<br>
&nbsp;&nbsp;&nbsp;sed quam grata minus, tam miseranda magis.<br>
Securos levius crimen contemnere cives:<br>
&nbsp;&nbsp;&nbsp;Privatam repetunt publica damna fidem.<br>
Praesentes lacrimas tectis debemus avitis;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25</span><br>
&nbsp;&nbsp;&nbsp;prodest admonitus saepe dolore labor;<br>
nec fas ulterius longas nescire ruinas,<br>
&nbsp;&nbsp;&nbsp;quas mora suspensae multiplicavit opis.<br>
Iam tempus laceris post saeva incendia fundis<br>
&nbsp;&nbsp;&nbsp; vel pastorales aedificare casas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</span><br>
Ipsi quin etiam fontes si mittere vocem<br>
&nbsp;&nbsp;&nbsp;ipsaque si possent arbuta nostra loqui,<br>
cessantem iustis poterant urgere querelis<br>
&nbsp;&nbsp;&nbsp;et desideriis addere vela meis.<br>
Iamiam laxatis carae complexibus urbis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">35</span><br>
&nbsp;&nbsp;&nbsp;vincimur - et serum vix toleramus iter.<br>
Electum pelagus, quoniam terrena viarum<br>
&nbsp;&nbsp;&nbsp;plana madent fluviis, cautibus alta rigent.<br>
Postquam Tuscus ager postquamque Aurelius agger<br>
&nbsp;&nbsp;&nbsp; perpessus Geticas ense vel igne manus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">40</span><br>
non silvas domibus, non flumina ponte cohercet;<br>
&nbsp;&nbsp;&nbsp;incerto satius credere vela mari.<br>
Crebra reliquendis infigimus oscula portis;<br>
&nbsp;&nbsp;&nbsp;inviti superant limina sacra pedes.<br>
Oramus veniam lacrimis et laude litamus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">45</span><br>
&nbsp;&nbsp;&nbsp;in quantum fletus currere verba sinit:<br>
&laquo;Exaudi, regina tui pulcherrima mundi,<br>
&nbsp;&nbsp;&nbsp;inter sidereos, Roma, recepta polos;<br>
exaudi, genetrix hominum genetrixque deorum:<br>
&nbsp;&nbsp;&nbsp; Non procul a caelo per tua templa sumus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">50</span><br>
Te canimus semperque, sinent dum fata, canemus:<br>
&nbsp;&nbsp;&nbsp;Sospes nemo potest immemor esse tui.<br>
Obruerint citius scelerata oblivia solem<br>
&nbsp;&nbsp;&nbsp;quam tuus e nostro corde recedat honos.<br>
 Nam solis radiis aequalia munera tendis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">55</span><br>
&nbsp;&nbsp;&nbsp;qua circumfusus fluctuat Oceanus;<br>
volitur ipse tibi, qui continet omnia, Phoebus<br>
&nbsp;&nbsp;&nbsp;eque tuis ortos in tua condit equos.<br>
Te non flammigeris Libye tardavit arenis;<br>
&nbsp;&nbsp;&nbsp;non armata suo reppulit ursa gelu:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">60</span><br>
Quantum vitalis natura tetendit in axes,<br>
&nbsp;&nbsp;&nbsp;tantum virtuti pervia terrae tuae.<br>
Fecisti patriam diversis gentibus unam;<br>
&nbsp;&nbsp;&nbsp;profuit iniustis te dominante capi;<br>
 dumque offers victis proprii consortia iuris,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">65</span><br>
&nbsp;&nbsp;&nbsp;Urbem fecisti, quod prius orbis erat.<br>
Auctores generis Venerem Martemque fatemur,<br>
&nbsp;&nbsp;&nbsp;Aeneadum matrem Romulidumque patrem;<br>
mitigat armatas victrix clementia vires,<br>
&nbsp;&nbsp;&nbsp; convenit in mores nomen utrumque tuos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">70</span><br>
Hinc tibi certandi bona parcendique voluptas:<br>
&nbsp;&nbsp;&nbsp;Quos timuit superat, quos superavit amat.<br>
Inventrix oleae colitur vinique repertor<br>
&nbsp;&nbsp;&nbsp;et qui primus humo pressit aratra puer;<br>
 aras Paeoniam meruit medicina per artem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">75</span><br>
&nbsp;&nbsp;&nbsp;factus et Alcides nobilitate deus:<br>
Tu quoque, legiferis mundum complexa triumphis,<br>
&nbsp;&nbsp;&nbsp;foedere communi vivere cuncta facis.<br>
Te, dea, te celebrat Romanus ubique resessus<br>
&nbsp;&nbsp;&nbsp; pacificoque gerit libera colla iugo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">80</span><br>
Omnia perpetuos quae servant sidera motus<br>
&nbsp;&nbsp;&nbsp;nullum viderunt pulchrius imperium.<br>
Quid simile Assyriis connectere contigit armis?<br>
&nbsp;&nbsp;&nbsp;Medi finitimos condomuere suos;<br>
 magni Parthorum reges Macetumque tyranni&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">85</span><br>
&nbsp;&nbsp;&nbsp;mutua per varias iura dedere vices.<br>
Nec tibi nascenti plures animaeque manusque,<br>
&nbsp;&nbsp;&nbsp;sed plus consilii iudiciique fuit.<br>
Iustis bellorum causis nec pace superba<br>
&nbsp;&nbsp;&nbsp; nobilis ad summas gloria venit opes.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">90</span><br>
Quod regnas minus est quam quod regnare mereris:<br>
&nbsp;&nbsp;&nbsp;Excedis factis grandia fata tuis.<br>
Percensere labor densis decora alta trophaeis,<br>
&nbsp;&nbsp;&nbsp;ut si quis stellas pernumerare velit,<br>
 confunduntque vagos delubra micantia visus:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">95</span><br>
&nbsp;&nbsp;&nbsp;Ipsos crediderim sic habitare deos.<br>
Quid loquar aerio pendentes fornice rivos,<br>
&nbsp;&nbsp;&nbsp;qua vix imbriferas tolleret Iris aquas;<br>
Hos potius dicas crevisse in sidera montes;<br>
&nbsp;&nbsp;&nbsp; tale giganteum Graecia laudat opus?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">100</span><br>
Intercepta tuis conduntur flumina muris;<br>
&nbsp;&nbsp;&nbsp;consumunt totos celsa lavacra lacus.<br>
Nec minus et propriis celebrantur roscida venis<br>
&nbsp;&nbsp;&nbsp;totaque nativo moenia fonte sonant.<br>
Frigidus aestivas hinc temperat halitus auras&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">105</span><br>
&nbsp;&nbsp;&nbsp;innocuamque levat purior unda sitim.<br>
Nempe tibi subitus calidarum gurges aquarum<br>
&nbsp;&nbsp;&nbsp;rupit Tarpeias hoste premente vias.<br>
Si foret aeternus, casum fortasse putarem:<br>
&nbsp;&nbsp;&nbsp; Auxilio fluxit qui rediturus erat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">110</span><br>
Quid loquar inclusas inter laquearia silvas,<br>
&nbsp;&nbsp;&nbsp;vernula qua vario carmine ludit avis.<br>
Vere tuo numquam mulceri desinit annus;<br>
&nbsp;&nbsp;&nbsp;deliciasque tuas victa tuetur hiems.<br>
 Erige crinales lauros seniumque sacrati&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">115</span><br>
&nbsp;&nbsp;&nbsp;verticis in virides, Roma, refinge comas.<br>
Aurea turrigero radient diademata cono<br>
&nbsp;&nbsp;&nbsp;perpetuosque ignes aureus umbo vomat.<br>
Abscondat tristem deleta iniuria casum;<br>
&nbsp;&nbsp;&nbsp; contemptus solidet vulnera clausa dolor.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">120</span><br>
Adversis solemne tuis sperare secunda:<br>
&nbsp;&nbsp;&nbsp;Exemplo caeli ditia damna subis.<br>
Astrorum flammae renovant occasibus ortus;<br>
&nbsp;&nbsp;&nbsp;Lunam finiri cernis, ut incipiat.<br>
Victoris Brenni non distulit Allia poenam;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">1255</span><br>
&nbsp;&nbsp;&nbsp;Samnis servitio foedera saeva luit;<br>
Post multas Pyrrhum clades superata fugasti;<br>
&nbsp;&nbsp;&nbsp;flevit successus Hannibal ipse suos.<br>
Quae mergi nequeunt, nisu maiore resurgunt<br>
&nbsp;&nbsp;&nbsp; exiliuntque imis altius acta vadis;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">130</span><br>
utque novas vires fax inclinata resumit,<br>
&nbsp;&nbsp;&nbsp;clarior ex humili sorte superna petis.<br>
Porrige victuras Romana in saecula leges<br>
&nbsp;&nbsp;&nbsp;solaque fatales non vereare colos,<br>
quamvis sedecies denis et mille peractis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">135</span><br>
&nbsp;&nbsp;&nbsp;annus praeterea iam tibi nonus eat.<br>
Quae restant, nullis obnoxia tempora metis,<br>
&nbsp;&nbsp;&nbsp;dum stabunt terrae, dum polus astra feret.<br>
Illud te reperat, quod cetera regna resolvit:<br>
&nbsp;&nbsp;&nbsp; Ordo renascendi est crescere posse malis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">140</span><br>
Ergo age, sacrilegae tandem cadat hostia gentis:<br>
&nbsp;&nbsp;&nbsp;Submittant trepidi perfida colla Getae.<br>
Ditia pacatae dent vectigalia terrae;<br>
&nbsp;&nbsp;&nbsp;impleat augustos barbara praeda sinus.<br>
Aeternum tibi Rhenus aret, tibi Nilus inundet,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">145</span><br>
&nbsp;&nbsp;&nbsp;altricemque suam fertilis orbis alat;<br>
Quin et fecundas tibi conferat Africa messes,<br>
&nbsp;&nbsp;&nbsp;sole suo dives, sed magis imbre tuo.<br>
Interea et Latiis consurgant horrea sulcis<br>
&nbsp;&nbsp;&nbsp; pinguiaque Hesperio nectare prela fluant.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">150</span><br>
Ipse triumphali redimitus arundine Tibris<br>
&nbsp;&nbsp;&nbsp;Romuleis famulas usibus aptet aquas;<br>
atque opulenta tibi placidis commercia ripis<br>
&nbsp;&nbsp;&nbsp;devehat hinc ruris, subvehat inde maris.<br>
Pande, precor, gemino pacatum Castore pontum;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">155</span><br>
&nbsp;&nbsp;&nbsp;temperet aequoream dux Cytherea viam,<br>
si non displicui, regerem cum iura Quirini,<br>
&nbsp;&nbsp;&nbsp;si colui sanctos consuluique patres.<br>
Nam quod nulla meum strinxerunt crimina ferrum,<br>
&nbsp;&nbsp;&nbsp; non sit praefecti gloria, sed populi.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">160</span><br>
Sive datur patriis vitam componere terris,<br>
&nbsp;&nbsp;&nbsp;sive oculis umquam restituere meis,<br>
fortunatus agam votoque beatior omni,<br>
&nbsp;&nbsp;&nbsp;semper digneris si meminisse mei.&raquo;<br>
His dictis iter rripimus; comitantur amici.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">165</span><br>
&nbsp;&nbsp;&nbsp;Dicere non possunt lumina sicca &laquo;vale&raquo;.<br>
Iamque aliis Romam redeuntibus haeret eunti<br>
&nbsp;&nbsp;&nbsp;Rufius, Albini gloria viva patris,<br>
qui Volusi antiquo derivat stemmate nomen<br>
&nbsp;&nbsp;&nbsp; et reges Rutulos teste Marone refert.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">170</span><br>
Huius facundae commissa palatia linguae;<br>
&nbsp;&nbsp;&nbsp;primaevus meruit principis ore loqui.<br>
Rexerat ante puer populos pro consule Poenos:<br>
&nbsp;&nbsp;&nbsp;Aequalis Tyriis terror amorque fuit.<br>
Sedula promisit summos instantia fasces:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">175</span><br>
&nbsp;&nbsp;&nbsp;Si fas est meritis fidere, consul erit.<br>
Invitum tristis tandem remeare coegi;<br>
&nbsp;&nbsp;&nbsp;corpore divisos mens tamen una tenet.<br>
Tum demum ad naves gradior, qua fronte bicorni<br>
&nbsp;&nbsp;&nbsp; dividuus Tiberis dexteriora secat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">180</span><br>
Laevus inaccessis fluvius vitatur arenis;<br>
&nbsp;&nbsp;&nbsp;hospitis Aeneae gloria sola manet.<br>
Et iam nocturnis spatium laxaverat horis<br>
&nbsp;&nbsp;&nbsp;Phoebus Chelarum palliodore polo.<br>
Cunctamur tentare salum portuque sedemus;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">185</span><br>
&nbsp;&nbsp;&nbsp;nec piget oppositis otia ferre moris,<br>
occidua infido dum saevit gurgite Plias<br>
&nbsp;&nbsp;&nbsp;dumque procellosi temporis ira cadit.<br>
Respectare iuvat vicinam saepius urbem<br>
&nbsp;&nbsp;&nbsp; et montes visu deficiente sequi;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">190</span><br>
quaque duces oculi grata regione fruuntur,<br>
&nbsp;&nbsp;&nbsp;dum se quod cupiunt cernere posse putant.<br>
Nec locus ille mihi cognoscitur indice fumo,<br>
&nbsp;&nbsp;&nbsp;qui dominas arces et caput orbis habet<br>
(quamquam signa levis fumi commendat Homerus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">195</span><br>
&nbsp;&nbsp;&nbsp;dilecto quotiens surgit in astra solo),<br>
sed caeli plaga candidior tractusque serenus<br>
&nbsp;&nbsp;&nbsp;signat septenis culmina clara iugis.<br>
Illic perpetui soles atque ipse videtur,<br>
&nbsp;&nbsp;&nbsp; quem sibi Roma facit, purior esse dies.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">200</span><br>
Saepius attonitae resonant circensibus aures;<br>
&nbsp;&nbsp;&nbsp;nuntiat accensus plena theatra favor;<br>
pulsato notae redduntur ab aethere voces,<br>
&nbsp;&nbsp;&nbsp;vel quia perveniunt vel quia fingit amor.<br>
Explorata fides pelagi ter quinque diebus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">205</span><br>
&nbsp;&nbsp;&nbsp;dum melior lunae fideret aura novae.<br>
Tum discessurus studiis urbique remitto<br>
&nbsp;&nbsp;&nbsp;Palladium, generis spemque decusque mei;<br>
facundus iuvenis Gallorum nuper ab arvis<br>
&nbsp;&nbsp;&nbsp; missus Romani discere iura fori.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">210</span><br>
Ille meae secum dulcissima vincula curae,<br>
&nbsp;&nbsp;&nbsp;filius affectu, stirpe propinquus habet.<br>
Cuius Aremoricas pater Exuperantius oras<br>
&nbsp;&nbsp;&nbsp;nunc postliminium pacis amare docet;<br>
leges restituit libertatemque reducit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">215</span><br>
&nbsp;&nbsp;&nbsp;et servos famulis non sinit esse suis.<br>
Solvimus aurorae dubio, quo tempore primum<br>
&nbsp;&nbsp;&nbsp;agnosci patitur redditus arva color.<br>
Progredimur parvis per littora proxima cymbis,<br>
&nbsp;&nbsp;&nbsp; quorum perfugio crebra pateret humus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">220</span><br>
Aestivos penetrent oneraria carbasa fluctus:<br>
&nbsp;&nbsp;&nbsp;Tutior autumnus mobilitate fugae.<br>
Alsia praelegitur tellus Pyrgique recedunt,<br>
&nbsp;&nbsp;&nbsp;nunc villae grandes, oppida parva prius.<br>
Iam Caeretanos demonstrat navita fines:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">225</span><br>
&nbsp;&nbsp;&nbsp;Aevo deposuit nomen Agylla vetus.<br>
Stringimus +expugnatum+ et fluctu et tempore Castrum:<br>
&nbsp;&nbsp;&nbsp;Index semiruti porta vetusta loci.<br>
Praesidet exigui formatus imagine saxi,<br>
&nbsp;&nbsp;&nbsp; qui pastorali cornua fronte gerit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">230</span><br>
Multa licet priscum nomen deleverit aetas,<br>
&nbsp;&nbsp;&nbsp;hoc Inui Castrum fama fuisse putat,<br>
seu Pan Tyrrhenis mutavit Maenala silvis,<br>
&nbsp;&nbsp;&nbsp;sive sinus patrios incola Faunus init;<br>
dum renovat largo mortalia semina fetu,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">235</span><br>
&nbsp;&nbsp;&nbsp;fingitur in Venerem pronior esse deus.<br>
Ad Centumcellas forti defleximus austro;<br>
&nbsp;&nbsp;&nbsp;tranquilla puppes in statione sedent.<br>
Molibus aequoreum concluditur amphitheatrum<br>
&nbsp;&nbsp;&nbsp; angustosque aditus insula facta tegit;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">240</span><br>
attollit geminas turres bifidoque meatu<br>
&nbsp;&nbsp;&nbsp;faucibus artatis pandit utrumque latus.<br>
Nec posuisse satis laxo navalia portu:<br>
&nbsp;&nbsp;&nbsp;Ne vaga vel tutas ventilet aura rates,<br>
interior medias sinus invitatus in aedes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">245</span><br>
&nbsp;&nbsp;&nbsp;instabilem fixis aera nescit aquis;<br>
qualis in Euboicis captiva natatibus unda<br>
&nbsp;&nbsp;&nbsp;sustinet alterno brachia lenta sono.<br>
Nosse iuvat Tauri dictas de nomine Thermas,<br>
&nbsp;&nbsp;&nbsp; nec mora difficilis milibus ire tribus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">250</span><br>
Non illic gustu latices vitiantur amaro<br>
&nbsp;&nbsp;&nbsp;Lymphaque fumifico sulphure tincta calet:<br>
Purus odor mollisque sapor dubitare lavantem<br>
&nbsp;&nbsp;&nbsp;cogit, qua melius parte petantur aquae.<br>
 Credere si dignum famae, flagrantia taurus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">255</span><br>
&nbsp;&nbsp;&nbsp;investigato fonte lavacra dedit,<br>
ut solet excussis pugnam praeludere glebis,<br>
&nbsp;&nbsp;&nbsp;stipite cum rigido cornua prona terit:<br>
Sive deus faciem mentitus et arma iuvenci,<br>
&nbsp;&nbsp;&nbsp; noluit ardentis dona latere soli;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">260</span><br>
qualis Agenorei rapturus gaudia furti<br>
&nbsp;&nbsp;&nbsp;per freta virgineum sollicitavit onus.<br>
Ardua non solos deceant miracula Graios.<br>
&nbsp;&nbsp;&nbsp;Auctorem pecudem fons Heliconis habet:<br>
Elicitas simili credamus origine nymphas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">265</span><br>
&nbsp;&nbsp;&nbsp;Musarum latices ungula fodit equi:<br>
Haec quoque Pieriis spiracula comparat antris<br>
&nbsp;&nbsp;&nbsp;carmine Messalae nobilitatus ager;<br>
intrantemque capit discedentemque moratur<br>
&nbsp;&nbsp;&nbsp; postibus adfixum dulce poema sacris.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">270</span><br>
Hic est qui primo seriem de consule ducit,<br>
&nbsp;&nbsp;&nbsp;usque ad Publicolas si redeamus avos;<br>
hic et praefecti nutu praetoria rexit,<br>
&nbsp;&nbsp;&nbsp;sed menti et linguae gloria maior inest;<br>
hic docuit, qualem poscat facundia sedem:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">275</span><br>
&nbsp;&nbsp;&nbsp;Ut bonus esse velit, quisque disertus erit.<br>
Roscida puniceo fulsere crepuscula caelo:<br>
&nbsp;&nbsp;&nbsp;Pandimus obliquo lintea flexa sinu.<br>
Paulisper litus fugimus Munione vadosum:<br>
&nbsp;&nbsp;&nbsp; Suspecto trepidant ostia parva salo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">280</span><br>
Inde Graviscarum fastigia rara videmus,<br>
&nbsp;&nbsp;&nbsp;quas premit aestivae saepe paludis odor;<br>
sed nemorosa viret densis vicinia lucis<br>
&nbsp;&nbsp;&nbsp;pineaque extremis fluctuat umbra fretis.<br>
Cernimus antiquas nullo custode ruinas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">285</span><br>
&nbsp;&nbsp;&nbsp;et desolatae moenia foeda Cosae.<br>
Ridiculam cladis pudet inter seria causam<br>
&nbsp;&nbsp;&nbsp;promere, sed risum dissimulare piget:<br>
Dicuntur cives quondam migare coacti<br>
&nbsp;&nbsp;&nbsp; muribus infestos deseruisse lares;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">290</span><br>
Credere maluerim Pygmaeae damna cohortis<br>
&nbsp;&nbsp;&nbsp;et coniuratos in sua bella grues.<br>
Haud procul hinc petitur signatus ab Hercule portus;<br>
&nbsp;&nbsp;&nbsp;vergentem sequitur mollior aura diem.<br>
Inter castrorum vestigia sermo retexit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">295</span><br>
&nbsp;&nbsp;&nbsp;Sardoam Lepido praecipitante fugam.<br>
Littore namque Cosae cognatos depulit hostes<br>
&nbsp;&nbsp;&nbsp;virtutem Catuli Roma secuta ducis.<br>
Ille tamen Lepidus peior, civilibus armis<br>
&nbsp;&nbsp;&nbsp; qui gessit sociis impia bella tribus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">300</span><br>
qui libertatem Mutinensi Marte receptam<br>
&nbsp;&nbsp;&nbsp;obruit auxiliis urbe pavente novis.<br>
Insidias paci moliri tertius ausus<br>
&nbsp;&nbsp;&nbsp;tristibus excepit congrua facta reis.<br>
Quartus Caesareo dum vult inrepere regno,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">305</span><br>
&nbsp;&nbsp;&nbsp;incesti poenam solvit adulterii.<br>
Nunc quoque - sed melius de nostris fama queretur:<br>
&nbsp;&nbsp;&nbsp;Iudex posteritas semina dira notet.<br>
Nominibus certos credam decurrere mores?<br>
&nbsp;&nbsp;&nbsp; Moribus an potius nomina certa dari?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">310</span><br>
Quidquid id est, mirus Latiis annalibus ordo,<br>
&nbsp;&nbsp;&nbsp;quod Lepidum totiens reccidit ense malum.<br>
Necdum decessis pelago permittimur umbris;<br>
&nbsp;&nbsp;&nbsp;natus vicino vertice ventus adest.<br>
Tenditur in medias mons Argentarius undas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">315</span><br>
&nbsp;&nbsp;&nbsp;ancipitique iugo caerula curva premit.<br>
Transversos colles bis ternis milibus artat;<br>
&nbsp;&nbsp;&nbsp;circuitu ponti ter duodena patet:<br>
Qualis per geminos fluctus Ephyreius Isthmos<br>
&nbsp;&nbsp;&nbsp; Ionias bimari littore findit aquas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">320</span><br>
Vix circumvehimur sparsae dispendia rupis,<br>
&nbsp;&nbsp;&nbsp;nec sinuosa gravi cura labore caret;<br>
mutantur totiens vario spiramina flexu:<br>
&nbsp;&nbsp;&nbsp;quae modo profuerant vela, repente nocent.<br>
Eminus Igilii silvosa cacumina miror,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">325</span><br>
&nbsp;&nbsp;&nbsp;quam fraudare nefas laudis honore suae.<br>
Haec proprios nuper tutata est insula saltus<br>
&nbsp;&nbsp;&nbsp;sive loci ingenio seu domini genio,<br>
gurgite cum modico victricibus obstitit armis<br>
&nbsp;&nbsp;&nbsp; tamquam longinquo dissociata mari.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">330</span><br>
Haec multos lacera suscepit ab urbe fugatos,<br>
&nbsp;&nbsp;&nbsp;hic fessis posito certa timore salus.<br>
Plurima terreno populaverat aequora bello<br>
&nbsp;&nbsp;&nbsp;contra naturam classe timendus eques:<br>
Unum mira fides vario discrimine portum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">335</span><br>
&nbsp;&nbsp;&nbsp;tam prope Romanis, tam procul esse Getis.<br>
Tangimus Umbronem; non est ignobile flumen,<br>
&nbsp;&nbsp;&nbsp;quod tuto trepidas excipit ore rates:<br>
Tam facilis pronis semper patet alveus undis,<br>
&nbsp;&nbsp;&nbsp; in pontum quotiens saeva procella ruit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">340</span><br>
Hic ego tranquillae volui succedere ripae,<br>
&nbsp;&nbsp;&nbsp;sed nautas avidos longius ire sequor.<br>
Sic festinantem ventusque diesque reliquit;<br>
&nbsp;&nbsp;&nbsp;nec proferre pedem nec revocare licet.<br>
Littorea noctis requiem metamur arena;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">345</span><br>
&nbsp;&nbsp;&nbsp;dat vespertinos myrtea silva focos.<br>
Parvula subiectis facimus tentoria remis,<br>
&nbsp;&nbsp;&nbsp;transversus subito culmine contus erat.<br>
Lux aderat: Tonsis progressi stare videmur,<br>
&nbsp;&nbsp;&nbsp; sed cursum prorae terra relicta probat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">350</span><br>
Occurrit Chalybum memorabilis Ilva metallis,<br>
&nbsp;&nbsp;&nbsp;qua nihil uberius Norica gleba tulit;<br>
non Biturix largo potior strictura camino,<br>
&nbsp;&nbsp;&nbsp;nec quae Sardonico cespite massa fluit.<br>
Plus confert populis ferri fecunda creatrix&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">355</span><br>
&nbsp;&nbsp;&nbsp;quam Tartesiaci glarea fulva Tagi.<br>
Materies vitiis aurum letale parandis,<br>
&nbsp;&nbsp;&nbsp;auri caecus amor ducit in omne nefas:<br>
Aurea legitimas expugnant munera taedas<br>
&nbsp;&nbsp;&nbsp; virgineosque sinus aureus imber emit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">360</span><br>
auro victa fides munitas decipit urbes,<br>
&nbsp;&nbsp;&nbsp;auri flagitiis ambitus ipse furit.<br>
At contra ferro squalentia rura coluntur,<br>
&nbsp;&nbsp;&nbsp;ferro vivendi prima reperta via est;<br>
saecula semideum, ferrati nescia Martis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">365</span><br>
&nbsp;&nbsp;&nbsp;ferro crudeles sustinuere feras:<br>
Humanis manibus non sufficit usus inermis,<br>
&nbsp;&nbsp;&nbsp;si non sint aliae ferrea tela manus.<br>
His mecum pigri solabar taedia venti,<br>
dum resonat variis vile celeuma modis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">370</span><br>
Lassatum cohibet vicina Faleria cursum,<br>
&nbsp;&nbsp;&nbsp;quamquam vix medium Phoebus haberet iter.<br>
Et tum forte hilares per compita rustica pagi<br>
&nbsp;&nbsp;&nbsp;mulcebant sacris pectora fessa iocis.<br>
Illo quippe die tandem revocatus Osiris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">375</span><br>
&nbsp;&nbsp;&nbsp;excitat in fruges germina laeta novas.<br>
Egressi villam petimus lucoque vagamur:<br>
&nbsp;&nbsp;&nbsp;Stagna placent saepto deliciosa vado.<br>
Ludere lascivos intra vivaria pisces<br>
&nbsp;&nbsp;&nbsp; gurgitis inclusi laxior unda sinit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">380</span><br>
Sed male pensavit requiem stationis amoenae<br>
&nbsp;&nbsp;&nbsp;hospite conductor durior Antiphate.<br>
Namque loci querulus curam Iudaeus agebat,<br>
&nbsp;&nbsp;&nbsp;humanis animal dissociale cibis.<br>
Vexatos frutices, pulsatas imputat algas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">385</span><br>
&nbsp;&nbsp;&nbsp;damnaque libatae grandia clamat aquae.<br>
Reddimus obscenae convicia debita genti,<br>
&nbsp;&nbsp;&nbsp;quae genitale caput propudiosa metit,<br>
radix stultitiae, cui frigida sabbata cordi<br>
&nbsp;&nbsp;&nbspsed cor frigidius religione sua.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">390</span><br>
Septima quaeque dies turpi damnata veterno,<br>
&nbsp;&nbsp;&nbsp;tamquam lassati mollis imago dei.<br>
Cetera mendacis deliramenta catastae<br>
&nbsp;&nbsp;&nbsp;nec pueros omnes credere posse reor.<br>
Atque utinam numquam Iudaea subacta fuisset&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">395</span><br>
&nbsp;&nbsp;&nbsp;Pompeii bellis imperioque Titi!<br>
Latius excisae pestis contagia serpunt<br>
&nbsp;&nbsp;&nbsp;victoresque suos natio victa premit.<br>
Adversus surgit Boreas, sed nos quoque remis<br>
&nbsp;&nbsp;&nbsp; surgere certamus, cum tegit astra dies.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">400</span><br>
Proxima securum reserat Populonia litus,<br>
&nbsp;&nbsp;&nbsp;qua naturalem ducit in arva sinum.<br>
Non illic positas extollit in aethera moles<br>
&nbsp;&nbsp;&nbsp;lumine nocturno conspicienda Pharos,<br>
sed speculam validae rupis sortita vetustas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">405</span><br>
&nbsp;&nbsp;&nbsp;qua fluctus domitos arduus urget apex,<br>
castellum geminos hominum fundavit in usus,<br>
&nbsp;&nbsp;&nbsp;praesidium terris indiciumque fretis.<br>
Agnosci nequeunt aevi monumenta prioris:<br>
&nbsp;&nbsp;&nbsp;Grandia consumpsit moenia tempus edax.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">410</span><br>
Sola manent interceptis vestigia muris,<br>
&nbsp;&nbsp;&nbsp;ruderibus latis tecta sepulta iacent.<br>
Non indignemur mortalia corpora solvi:<br>
&nbsp;&nbsp;&nbsp;Cernimus exemplis oppida posse mori.<br>
Laetior hic nostras crebrescit fama per aures:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">415</span><br>
&nbsp;&nbsp;&nbsp;Consilium Romam paene redire fuit.<br>
Hic praefecturam sacrae cognoscimus urbis<br>
&nbsp;&nbsp;&nbsp;delatam meritis, dulcis amice, tuis.<br>
Optarem verum complecti carmine nomen,<br>
&nbsp;&nbsp;&nbsp;sed quosdam refugit regula dura pedes:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">420</span><br>
Cognomen versu neris, carissime Rufi;<br>
&nbsp;&nbsp;&nbsp;illo te dudum pagina nostra canit.<br>
Festa dies pridemque meos dignata penates<br>
&nbsp;&nbsp;&nbsp;poste coronato vota secunda colat.<br>
Exornent virides communia gaudia rami:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">425</span><br>
&nbsp;&nbsp;&nbsp;Provecta est animae portio magna meae.<br>
Sic mihi, sic potius placeat geminata potestas;<br>
&nbsp;&nbsp;&nbsp;per quem malueram, rursus honore fruor.<br>
Currere curamus velis Aquilone reverso,<br>
&nbsp;&nbsp;&nbsp;cum primum roseo fulsit Eous equo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">430</span><br>
Incipit obscuros ostendere Corsica montes<br>
&nbsp;&nbsp;&nbsp;nubiferumque caput concolor umbra levat:<br>
Sic dubitanda solet gracili vanescere cornu<br>
&nbsp;&nbsp;&nbsp;defessisque oculis luna reperta latet.<br>
Haec ponti brevitas auxit mendacia famae:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">435</span><br>
&nbsp;&nbsp;&nbsp;Armentale ferunt quippe natasse pecus,<br>
tempore Cyrnaeas quo primum venit in oras<br>
&nbsp;&nbsp;&nbsp;forte secuta vagum femina Corsa bovem.<br>
Processu pelagi iam se Capraria tollit;<br>
&nbsp;&nbsp;&nbsp;squalet lucifugis insula plena viris.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">440</span><br>
Ipsi se monachos Graio cognomine dicunt,<br>
&nbsp;&nbsp;&nbsp;quod soli nullo vivere teste volunt.<br>
Munera fortunae metuunt, dum damna verentur.<br>
&nbsp;&nbsp;&nbsp;Quisquam sponte miser, ne miser esse queat?<br>
Quaenam pervasi rabies tam stulta cerebri,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">445</span><br>
&nbsp;&nbsp;&nbsp;dum mala formides, nec bona posse pati?<br>
Sive suas repetunt factorum ergastula poenas,<br>
&nbsp;&nbsp;&nbsp;tristia seu nigro viscera felle tument.<br>
Sic nimiae bilis morbum assignavit Homerus<br>
&nbsp;&nbsp;&nbsp;Bellerophonteis sollicitudinibus;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">450</span><br>
nam iuveni offenso saevi post tela doloris<br>
&nbsp;&nbsp;&nbsp;dicitur humanum displicuisse genus.<br>
In Volaterranum, vero Vada nomine, tractum<br>
&nbsp;&nbsp;&nbsp;ingressus dubii tramitis alta lego.<br>
Despectat prorae custos clavumque sequentem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">455</span><br>
&nbsp;&nbsp;&nbsp;dirigit et puppim voce monente regit.<br>
Incertas gemina discriminat arbore fauces<br>
&nbsp;&nbsp;&nbsp;defixasque offert limes uterque sudes.<br>
Illis proceras mos est adnectere lauros<br>
&nbsp;&nbsp;&nbsp;conspicuas ramis et fruticante coma,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">460</span><br>
ut praebente viam densi symplegade limi<br>
&nbsp;&nbsp;&nbsp;servet inoffensas semita clara notas.<br>
Illic me rapidus consistere corus adegit,<br>
&nbsp;&nbsp;&nbsp;qualis silvarum frangere lustra solet.<br>
Vix tuti domibus saevos toleravimus imbres:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">465</span><br>
&nbsp;&nbsp;&nbsp;Albini patuit proxima villa mei.<br>
Namque meus, quem Roma meo subiunxit honori,<br>
&nbsp;&nbsp;&nbsp;per quem iura meae continuata togae.<br>
Non exspectatos pensavit laudibus annos,<br>
&nbsp;&nbsp;&nbsp;vitae flore puer, sed gravitate senex.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">470</span><br>
Mutua germanos iunxit reverentia mores<br>
&nbsp;&nbsp;&nbsp;et favor alternis crevit amicitiis.<br>
Praetulit ille meas, cum vincere posset, habenas,<br>
&nbsp;&nbsp;&nbsp;at decessoris maior amore fuit.<br>
Subiectas villae vacat aspectare salinas;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">475</span><br>
&nbsp;&nbsp;&nbsp;Namque hoc censetur nomine salsa palus,<br>
qua mare terrenis declive canalibus intrat<br>
&nbsp;&nbsp;&nbsp;multifidosque lacus parvula fossa rigat.<br>
Ast ubi flagrantes admonuit Sirius ignes,<br>
&nbsp;&nbsp;&nbsp; cum pallent herbae, cum sitit omnis ager,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">480</span><br>
tum cataractarum claustris excluditur aequor,<br>
&nbsp;&nbsp;&nbsp;ut fixos latices torrida duret humus.<br>
Concipiunt acrem nativa coagula Phoebum<br>
&nbsp;&nbsp;&nbsp;et gravis aestivo crusta calore coit;<br>
 haud aliter quam cum glacie riget horridus Hister&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">485</span><br>
&nbsp;&nbsp;&nbsp;grandiaque adstricto flumine plaustra vehit.<br>
Rimetur solitus naturae expendere causas<br>
&nbsp;&nbsp;&nbsp;inque pari dispar fomite quaerat opus:<br>
iuncta fluenta gelu conspecto sole liquescunt<br>
&nbsp;&nbsp;&nbsp; et rursus liquidae sole gelantur aquae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">490</span><br>
O quam saepe malis generatur origo bonorum!<br>
&nbsp;&nbsp;&nbsp;Tempestas dulcem fecit amara moram:<br>
Victurinus enim, nostrae pars maxima mentis,<br>
&nbsp;&nbsp;&nbsp;congressu explevit mutua vota suo.<br>
Errantem Tuscis considere compulit agris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">495</span><br>
&nbsp;&nbsp;&nbsp;et colere externos capta Tolosa lares.<br>
Nec tantum duris nituit sapientia rebus:<br>
&nbsp;&nbsp;&nbsp;Pectore non alio prosperiora tulit.<br>
Conscius Oceanus virtutum, conscia Thule<br>
&nbsp;&nbsp;&nbsp;et quaecumque ferox arva Britannus arat,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">500</span><br>
qua praefectorum vicibus frenata potestas<br>
&nbsp;&nbsp;&nbsp;perpetuum magni foenus amoris habet.<br>
Extremum pars illa quidem discessit in orbem,<br>
&nbsp;&nbsp;&nbsp;sed tamquam media rector in urbe fuit.<br>
Plus palmae est illos inter voluisse placere,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">505</span><br>
&nbsp;&nbsp;&nbsp;inter quos minor est displicuisse pudor.<br>
Illustris nuper sacrae comes additus aulae<br>
&nbsp;&nbsp;&nbsp;contempsit summos ruris amore gradus.<br>
Hunc ego complexus ventorum adversa fefelli,<br>
&nbsp;&nbsp;&nbsp;dum videor patriae iam mihi parte frui.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">510</span><br>
Lutea protulerat sudos Aurora iugales:<br>
&nbsp;&nbsp;&nbsp;Antemnas tendi littoris aura iubet.<br>
Inconcussa vehit tranquillus aplustria flatus,<br>
&nbsp;&nbsp;&nbsp;mollia securo vela rudente tremunt.<br>
Adsurgit ponti medio circumflua Gorgon&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">515</span><br>
&nbsp;&nbsp;&nbsp;inter Pisanum Cyrnaicumque latus.<br>
Adversus scopulos, damni monumenta recentis:<br>
&nbsp;&nbsp;&nbsp;Perdius hic vivo funere civis erat.<br>
Noster enim nuper iuvenis maioribus amplis,<br>
&nbsp;&nbsp;&nbsp;nec censu inferior coniugiove minor,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">520</span><br>
impulsus furiis homines terrasque reliquit<br>
&nbsp;&nbsp;&nbsp;et turpem latebram credulus exul agit.<br>
Infelix putat illuvie caelestia pasci<br>
&nbsp;&nbsp;&nbsp;seque premit laesis saevior ipse deis.<br>
Num, rogo, deterior Circaeis secta venenis?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">525</span><br>
&nbsp;&nbsp;&nbsp;Tunc mutabuntur corpora, nunc animi.<br>
Inde Triturritam petimus: Sic villa vocatur,<br>
&nbsp;&nbsp;&nbsp;quae latet expulsis insula paene fretis;<br>
namque manu iunctis procedit in aequora saxis,<br>
&nbsp;&nbsp;&nbsp;quique domum posuit, condidit ante solum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">530</span><br>
Contiguum stupui portum, quem fama frequentat<br>
&nbsp;&nbsp;&nbsp;Pisarum emporio divitiisque maris.<br>
Mira loci facies: Pelago pulsatur aperto,<br>
&nbsp;&nbsp;&nbsp;inque omnes ventos littora nuda patent;<br>
non ullus tegitur per bracchia tuta recessus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">535</span><br>
&nbsp;&nbsp;&nbsp;Aeolias possit qui prohibere minas,<br>
sed procera suo praetexitur alga profundo<br>
&nbsp;&nbsp;&nbsp;molliter offensae non nocitura rati,<br>
et tamen insanas cedendo interrigat undas<br>
&nbsp;&nbsp;&nbsp; nec sinit ex alto grande volumen agi.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">540</span><br>
Tempora navigii clarus reparaverat Eurus,<br>
&nbsp;&nbsp;&nbsp;sed mihi Protadium visere cura fuit.<br>
Quem qui forte velit certis cognoscere signis,<br>
&nbsp;&nbsp;&nbsp;virtutis speciem corde vidente petat.<br>
Nec magis efficiet similem pictura colore&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">545</span><br>
&nbsp;&nbsp;&nbsp;quam quae de meritis mixta figura venit.<br>
Aspicienda procul certo prudentia vultu<br>
&nbsp;&nbsp;&nbsp;formaque iustitiae suspicienda micat.<br>
Sit fortasse minus, si laudet Gallia civem:<br>
&nbsp;&nbsp;&nbsp;Testis Roma sui praesulis esse potest.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">550</span><br>
Substituit patriis mediocres Umbria sedes:<br>
&nbsp;&nbsp;&nbsp;Virtus fortunam fecis utramque parem.<br>
Mens invicta viri pro magis parva tuetur,<br>
&nbsp;&nbsp;&nbsp;pro parvis animo magna fuere suo.<br>
Exiguus regum rectores cespes habebat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">555</span><br>
&nbsp;&nbsp;&nbsp;et Cincinnatos iugera pauca dabant:<br>
Haec etiam nobis non inferiora feruntur<br>
&nbsp;&nbsp;&nbsp;vomere Serrani Fabriciique foco.<br>
Puppibus ergo meis fida in statione locatis<br>
&nbsp;&nbsp;&nbsp; ipse vehor Pisas, qua solet ire pedes.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">560</span><br>
Praebet equos, offert etiam carpenta tribunus,<br>
&nbsp;&nbsp;&nbsp;ex commilitio carus et ipse mihi,<br>
officiis regerem cum regia tecta magister<br>
&nbsp;&nbsp;&nbsp;armigerasque pii principis excubias.<br>
Alpheae veterem contemplor originis urbem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">565</span><br>
&nbsp;&nbsp;&nbsp;quam cingunt geminis Arnus et Ausur aquis.<br>
Conum pyramidis coeuntia flumina ducunt:<br>
&nbsp;&nbsp;&nbsp;Intratur modico frons patefacta solo.<br>
Sed proprium retinet communi in gurgite nomen<br>
&nbsp;&nbsp;&nbsp; et pontum solus scilicet Arnus adit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">570</span><br>
Ante diu quam Troiugenas fortuna penates<br>
&nbsp;&nbsp;&nbsp;Laurentinorum regibus insereret,<br>
Elide deductas suscepit Etruria Pisas<br>
&nbsp;&nbsp;&nbsp;nominis indicio testificata genus.<br>
Hic oblata mihi sancti genitoris imago,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">575</span><br>
&nbsp;&nbsp;&nbsp;Pisano proprio quam posuere foro.<br>
Laudibus amissi cogor lacrimare parentis;<br>
&nbsp;&nbsp;&nbsp;fluxerunt madidis gaudia maesta genis.<br>
Namque pater quondam Tyrrhenis praefuit arvis,<br>
&nbsp;&nbsp;&nbsp; fascibus et senis credita iura dedit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">580</span><br>
Narrabat, memini, multos emensus honores,<br>
&nbsp;&nbsp;&nbsp;Tuscorum regimen plus placuisse sibi;<br>
nam neque opum curam, quamvis sit magna, sacrarum<br>
&nbsp;&nbsp;&nbsp;nec ius quaesturae grata fuisse magis;<br>
ipsam, si fas est, postponere praefecturam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">585</span><br>
&nbsp;&nbsp;&nbsp;pronior in Tuscos non dubitat amor.<br>
Nec fallebatur, tam carus et ipse probatis:<br>
&nbsp;&nbsp;&nbsp;Aeternas grates mutua cura canit,<br>
constantemque sibi pariter mitemque fuisse<br>
&nbsp;&nbsp;&nbsp; insinuant natis, qui meminere, senes.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">590</span><br>
Ipsum me gradibus non degenerasse parentis<br>
&nbsp;&nbsp;&nbsp;gaudent et duplici sedulitate fovent.<br>
Haec eadem, cum Flaminiae regionibus irem,<br>
&nbsp;&nbsp;&nbsp;splendoris patrii saepe reperta fides:<br>
Famam Lachanii veneratur numinis instar&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">595</span><br>
&nbsp;&nbsp;&nbsp;inter terrigenas Lydia tota suos.<br>
Grata bonis priscos retinet provinicia mores<br>
&nbsp;&nbsp;&nbsp;dignaque rectores semper habere bonos,<br>
qualis nunc Decius, Lucilli nobile pignus,<br>
&nbsp;&nbsp;&nbsp; per Corythi populos arva beata regit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">600</span><br>
Nec mirum, magni si redditus indole nati<br>
&nbsp;&nbsp;&nbsp;felix tam simili posteritate pater.<br>
Huius vulnificis satira ludente Camenis<br>
&nbsp;&nbsp;&nbsp;nec Turnus potior nec Iuvenalis erit;<br>
restituit veterem censoria lima pudorem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">605</span><br>
&nbsp;&nbsp;&nbsp;dumque malos carpit, praecipit esse bonos.<br>
Non olim sacri iustissimus arbiter auri<br>
&nbsp;&nbsp;&nbsp;circumsistenses reppulit Harpyias?<br>
Harpyias, quarum discerpitur unguibus orbis,<br>
&nbsp;&nbsp;&nbsp; quae pede glutineo quod tetigere trahunt,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">610</span><br>
quae luscum faciunt Argum, quae Lyncea caecum:<br>
&nbsp;&nbsp;&nbsp;Inter custodes publica furta volant.<br>
Sed non Lucillum Briareia praeda fefellit<br>
&nbsp;&nbsp;&nbsp;totque simul manibus restitit una manus.<br>
Iamque Triturritam Pisaea ex urbe reversus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">615</span><br>
&nbsp;&nbsp;&nbsp;aptabam nitido pendula vela Noto,<br>
cum subitis tectus nimbis insorduit aether;<br>
&nbsp;&nbsp;&nbsp;sparserunt radios nubila rupta vagos.<br>
Substitimus. Quis enim sub tempestate maligna<br>
&nbsp;&nbsp;&nbsp;insanituris audeat ire fretis?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">620</span><br>
Otia vicinis terimus navalia silvis<br>
&nbsp;&nbsp;&nbsp;sectandisque iuvat membra movere feris.<br>
Instrumenta parat venandi villicus hospes<br>
&nbsp;&nbsp;&nbsp;atque olidum doctas nosse cubile canes.<br>
Funditur insidiis et rara fraude plagarum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">625</span><br>
&nbsp;&nbsp;&nbsp;terribilisque cadit fulmine dentis aper,<br>
quem Meleagrei vereantur adire lacerti,<br>
&nbsp;&nbsp;&nbsp;qui laxet nodos Amphitryonidae.<br>
Tum responsuros persultat bucina colles<br>
&nbsp;&nbsp;&nbsp; fitque reportando carmine praeda levis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">630</span><br>
Interea madidis non desinit Africus alis<br>
&nbsp;&nbsp;&nbsp;continuos picea nube negare dies.<br>
Iam matutinis Hyades occasibus udae;<br>
&nbsp;&nbsp;&nbsp;iam latet hiberno conditus imbre Lepus,<br>
exiguum radiis, sed magnis fluctibus, astrum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">635</span><br>
&nbsp;&nbsp;&nbsp;quo madidam nullus navita linquat humum;<br>
namque procelloso subiungitur Orioni<br>
&nbsp;&nbsp;&nbsp;aestiferumque Canem roscida praeda fugit.<br>
Vidimus excitis pontum favescere arenis<br>
&nbsp;&nbsp;&nbsp; atque eructato vertice rura tegi,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">640</span><br>
qualiter Oceanus mediis infunditur agris,<br>
&nbsp;&nbsp;&nbsp;destituenda vago cum premit arva salo,<br>
sive alio refluus nostro conliditur orbe,<br>
&nbsp;&nbsp;&nbsp;sive corusca suis sidera pascit aquis.
</p>

<p class=shortborder></p>

<p>
<b>Liber Secundus</B>
</p>

<p>
Nondum longus erat nec multa volumina passus,<br>
&nbsp;&nbsp;&nbsp;iure suo poterat longior esse liber;<br>
taedia continuo timuit cessura labori,<br>
&nbsp;&nbsp;&nbsp;sumere ne lector iuge paveret opus.<br>
Saepe cibis affert serus fastidia finis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
&nbsp;&nbsp;&nbsp;gratior est modicis haustibus unda siti;<br>
intervalla viae fessis praestare videtur<br>
&nbsp;&nbsp;&nbsp;qui notat inscriptus milia crebra lapis.<br>
Partimur trepidum per opuscula bina ruborem,<br>
&nbsp;&nbsp;&nbsp; quem satius fuerat sustinuisse semel.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
Tandem nimbosa maris obsidione solutis<br>
&nbsp;&nbsp;&nbsp;Pisano portu contigit alta sequi.<br>
Arridet placidum radiis crispantibus aequor<br>
&nbsp;&nbsp;&nbsp;et sulcata levi murmurat unda sono.<br>
Incipiunt Appennini devexa videri,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>
&nbsp;&nbsp;&nbsp;qua fremit aerio monte repulsa Thetis.<br>
Italiam rerum dominam qui cingere visu<br>
&nbsp;&nbsp;&nbsp;et totam pariter cernere mente velit,<br>
inveniet quernae similem procedere frondi<br>
&nbsp;&nbsp;&nbsp; artatam laterum conveniente sinu.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>
Milia per longum decies centena teruntur<br>
&nbsp;&nbsp;&nbsp;a Ligurum terris ad freta Sicaniae;<br>
in latum variis damnosa amfractibus intrat<br>
&nbsp;&nbsp;&nbsp;Tyrrheni rabies Hadriacique salis.<br>
Qua tamen est iuncti maris angustissima tellus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25</span><br>
&nbsp;&nbsp;&nbsp;triginta et centum milia sola patet.<br>
Diversas medius mons obliquatur in undas,<br>
&nbsp;&nbsp;&nbsp;qua fert atque refert Phoebus uterque diem:<br>
Urget Dalmaticos Eoo vertice fluctus<br>
&nbsp;&nbsp;&nbsp; caerulaque occiduis frangit Etrusca iugis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</span><br>
Si factum certa mundum ratione fatemur<br>
&nbsp;&nbsp;&nbsp;consiliumque dei machina tanta fuit,<br>
excubiis Latiis praetexuit Appenninum<br>
&nbsp;&nbsp;&nbsp;claustraque montanis vix adeunda viis.<br>
Invidiam timuit natura parumque putavit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">35</span><br>
&nbsp;&nbsp;&nbsp;Arctois Alpes opposuisse minis,<br>
sicut vallavit multis vitalia membris<br>
&nbsp;&nbsp;&nbsp;nec semel inclusit quae pretiosa tulit.<br>
Iam tum multiplici meruit munimine cingi<br>
&nbsp;&nbsp;&nbsp; sollicitosque habuit Roma futura deos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">40</span><br>
Quo magis est facinus diri Stilichonis acerbum,<br>
&nbsp;&nbsp;&nbsp;proditor arcani quod fuit imperii.<br>
Romano generi dum nititur esse superstes,<br>
&nbsp;&nbsp;&nbsp;crudelis summis miscuit ima furor,<br>
dumque timet, quidquid se fecerat ipse timeri,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">45</span><br>
&nbsp;&nbsp;&nbsp;immisit Latiae barbara tela neci.<br>
Visceribus nudis armatum condidit hostem<br>
&nbsp;&nbsp;&nbsp;illatae cladis liberiore dolo.<br>
Ipsa satellitibus pellitis Roma patebat<br>
&nbsp;&nbsp;&nbsp; et captiva prius quam caperetur erat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">50</span><br>
Nec tantum Geticis grassatus proditor armis:<br>
&nbsp;&nbsp;&nbsp;Ante Sibyllinae fata cremavit opis.<br>
Odimus Althaeam consumpti funere torris,<br>
&nbsp;&nbsp;&nbsp;Nisaeum crinem flere putantur aves;<br>
at Stilicho aeterni fatalia pignora regni&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">55</span><br>
&nbsp;&nbsp;&nbsp;et plenas voluit praecipitare colos.<br>
Omnia Tartarei cessent tormenta Neronis;<br>
&nbsp;&nbsp;&nbsp;consumat Stygias tristior umbra faces;<br>
hic immortalem, mortalem perculit ille,<br>
&nbsp;&nbsp;&nbsp; hic mundi matrem perculit, ille suam.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">60</span><br>
Sed diverticulo fuimus fortasse loquaces:<br>
&nbsp;&nbsp;&nbsp;Carmine propositum iam repetamus iter.<br>
Advehimur celeri candentia moenia lapsu;<br>
&nbsp;&nbsp;&nbsp;nominis est auctor sole corusca soror.<br>
 Indigenis superat ridentia lilia saxis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">65</span><br>
&nbsp;&nbsp;&nbsp;et levi radiat picta nitore silex;<br>
dives marmoribus telus, quae luce coloris<br>
&nbsp;&nbsp;&nbsp;provocat intactas luxuriosa nives.
</p>

<p class=border></P>

<p>
<table border=0 cellspacing=15 cellpadding=0 align=CENTER>
<tr>
	<td><a href="misc.html">The Miscellany</A>
	<td><a href="index.html">The Latin Library</A>
	<td><a href="classics.html">The Classics Page</A>
</TABLE>
</P>
</BODY>
</HTML>