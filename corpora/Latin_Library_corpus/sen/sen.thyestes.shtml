<html>
	<head>
		<title>
			Seneca: Thyestes
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>

<body>

<p class=pagehead>L. ANNAEI SENECAE THYESTES
</p>

<p class=border></P>

<p>
<b>PERSONAE</B>
</p>

<p>
Tantali Vmbra<br>
Furia<br>
Atreus, rex Mycenarum<br>
Satelles<br>
Thyestes, frater Atrei<br>
Tantalus, filius Thyestis<br>
Nuntius<br>
Chorus
</p>

<p>
<b>TANTALI VMBRA</b>: Quis inferorum sede ab infausta extrahit<br>
auido fugaces ore captantem cibos?<br>
quis male deorum Tantalo inuisas domos<br>
ostendit iterum? peius inuentum est siti <br>
arente in undis aliquid et peius fame<br>
hiante semper? Sisyphi numquid lapis<br>
gestandus umeris lubricus nostris uenit<br>
aut membra celeri differens cursu rota,<br>
aut poena Tityi qui specu uasto patens <br>
uisceribus atras pascit effossis aues&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
et nocte reparans quidquid amisit die<br>
plenum recenti pabulum monstro iacet?<br>
in quod malum transcribor? O quisquis noua<br>
supplicia functis durus umbrarum arbiter <br>
disponis, addi si quid ad poenas potest <br>
quod ipse custos carceris diri horreat,<br>
quod maestus Acheron paueat, ad cuius metum<br>
nos quoque tremamus, quaere. Iam nostra subit<br>
e stirpe turba quae suum uincat genus <br>
ac me innocentem faciat et inausa audeat. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>
regione quidquid impia cessat loci<br>
complebo; numquam stante Pelopea domo<br>
Minos uacabit. <b>FVRIA</b>: Perge, detestabilis<br>
umbra, et penates impios furiis age. <br>
certetur omni scelere et alterna uice<br>
stringatur ensis; nec sit irarum modus<br>
pudorue, mentes caecus instiget furor,<br>
rabies parentum duret et longum nefas<br>
eat in nepotes; nec uacet cuiquam uetus <br>
odisse crimen: semper oriatur nouum, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</span><br>
nec unum in uno, dumque punitur scelus,<br>
crescat. Superbis fratribus regna excidant<br>
repetantque profugos; dubia uiolentae domus<br>
fortuna reges inter incertos labet; <br>
miser ex potente fiat, ex misero potens,<br>
fluctuque regnum casus assiduo ferat.<br>
ob scelera pulsi, cum dabit patriam deus<br>
in scelera redeant, sintque tam inuisi omnibus<br>
quam sibi; nihil sit ira quod uetitum putet: <br>
fratrem expauescat frater et natum parens &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">40</span><br>
natusque patrem, liberi pereant male,<br>
peius tamen nascantur; immineat uiro<br>
infesta coniunx, bella trans pontum uehant,<br>
effusus omnis irriget terras cruor, <br>
supraque magnos gentium exultet duces<br>
Libido uictrix. Impia stuprum in domo<br>
leuissimum sit; fratris et fas et fides<br>
iusque omne pereat. Non sit a uestris malis<br>
immune caelum - cur micant stellae polo <br>
flammaeque seruant debitum mundo decus?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">50</span><br>
nox alta fiat, excidat caelo dies.<br>
misce penates, odia caedes funera<br>
accerse et imple Tantalo totam domum.<br>
ornetur altum columen et lauro fores <br>
laetae uirescant, dignus aduentu tuo<br>
splendescat ignis - Thracium fiat nefas<br>
maiore numero. Dextra cur patrui uacat?<br>
nondum Thyestes liberos deflet suos?<br>
et quando tollet? ignibus iam subditis <br>
spument aena, membra per partes eant &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">60</span><br>
discerpta, patrios polluat sanguis focos,<br>
epulae instruantur - non noui sceleris tibi<br>
conuiua uenies. Liberum dedimus diem<br>
tuamque ad istas soluimus mensas famem; <br>
ieiunia exple, mixtus in Bacchum cruor<br>
spectante te potetur; inueni dapes<br>
quas ipse fugeres - siste, quo praeceps ruis?<br>
<b>VMBRA TANTALI</b>: Ad stagna et amnes et recedentes aquas<br>
labrisque ab ipsis arboris plenae fugas. <br>
abire in atrum carceris liceat mei  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">70</span><br>
cubile, liceat, si parum uideor miser,<br>
mutare ripas: alueo medius tuo,<br>
Phlegethon, relinquar igneo cinctus freto.<br>
Quicumque poenas lege fatorum datas <br>
pati iuberis, quisquis exeso iaces<br>
pauidus sub antro iamque uenturi times<br>
montis ruinam, quisquis auidorum feros<br>
rictus leonum et dira Furiarum agmina<br>
implicitus horres, quisquis immissas faces <br>
semiustus abigis, Tantali uocem excipe &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">80</span><br>
properantis ad uos: credite experto mihi,<br>
amate poenas. Quando continget mihi<br>
effugere superos? <b>FVRIA</b>: Ante perturba domum<br>
inferque tecum proelia et ferri malum <br>
regibus amorem, concute insano ferum<br>
pectus tumultu. <b>VMBRA TANTALI</b>: Me pati poenas decet,<br>
non esse poenam. Mittor ut dirus uapor<br>
tellure rupta uel grauem populis luem<br>
sparsura pestis? ducam in horrendum nefas <br>
auus nepotes? magne diuorum parens &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">90</span><br>
nosterque quamuis pudeat, ingenti licet<br>
taxata poena lingua crucietur loquax,<br>
nec hoc tacebo: moneo, ne sacra manus<br>
uiolate caede neue furiali malo <br>
aspergite aras. Stabo et arcebo scelus.<br>
Quid ora terres uerbere et tortos ferox<br>
minaris angues? Quid famem infixam intimis<br>
agitas medullis? flagrat incensum siti<br>
cor et perustis flamma uisceribus micat. <br>
Sequor. <b>FVRIA</b>: Hunc, hunc furorem diuide in totam domum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">100</span><br>
sic, sic ferantur et suum infensi inuicem<br>
sitiant cruorem. Sentit introitus tuos<br>
domus et nefando tota contactu horruit. <br>
actum est abunde! gradere ad infernos specus<br>
amnemque notum; iam tuum maestae pedem<br>
terrae grauantur: cernis ut fontis liquor<br>
introrsus actus linquat, ut ripae uacent<br>
uentusque raras igneus nubes ferat? <br>
pallescit omnis arbor ac nudus stetit &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">110</span><br>
fugiente pomo ramus, et qui fluctibus<br>
illinc propinquis Isthmos atque illinc fremit<br>
uicina gracili diuidens terra uada,<br>
longe remotos latus exaudit sonos. <br>
iam Lerna retro cessit et Phoronides<br>
latuere uenae nec suas profert sacer<br>
Alpheos undas et Cithaeronis iuga<br>
stant parte nulla cana deposita niue<br>
timentque ueterem nobiles Argi sitim. <br>
en ipse Titan dubitat an iubeat sequi &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">120</span><br>
cogatque habenis ire periturum diem. 
</p>

<p>
<b>CHORVS</b>: Argos de superis si quis Achaicum<br>
Pisaeasque domos curribus inclitas,<br>
Isthmi si quis amat regna Corinthii, <br>
et portus geminos et mare dissidens,<br>
si quis Taygeti conspicuas niues,<br>
quas cum Sarmaticus tempore frigido<br>
in summis Boreas composuit iugis,<br>
aestas ueliferis soluit Etesiis, <br>
quem tangit gelido flumine lucidus &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">130</span><br>
Alpheos, stadio notus Olympico,<br>
aduertat placidum numen et arceat,<br>
alternae scelerum ne redeant uices<br>
nec succedat auo deterior nepos <br>
et maior placeat culpa minoribus.<br>
tandem lassa feros exuat impetus<br>
sicci progenies impia Tantali.<br>
peccatum satis est; fas ualuit nihil<br>
aut commune nefas. Proditus occidit <br>
deceptor domini Myrtilus, et fide &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">140</span><br>
uectus qua tulerat nobile reddidit<br>
mutato pelagus nomine: notior<br>
nulla est Ioniis fabula nauibus.<br>
exceptus gladio paruulus impio <br>
dum currit patrium natus ad osculum,<br>
immatura focis uictima concidit<br>
diuisusque tua est, Tantale, dextera,<br>
mensas ut strueres hospitibus deis.<br>
hos aeterna fames persequitur cibos, <br>
hos aeterna sitis; nec dapibus feris &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">150</span><br>
decerni potuit poena decentior.<br>
Stat lassus uacuo gutture Tantalus;<br>
impendet capiti plurima noxio<br>
Phineis auibus praeda fugacior; <br>
hinc illinc grauidis frondibus incubat<br>
et curuata suis fetibus ac tremens<br>
alludit patulis arbor hiatibus.<br>
haec, quamuis auidus nec patiens morae,<br>
deceptus totiens tangere neglegit <br>
obliquatque oculos oraque comprimit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">160</span><br>
inclusisque famem dentibus alligat.<br>
sed tunc diuitias omne nemus suas<br>
demittit propius pomaque desuper<br>
insultant foliis mitia languidis <br>
accenduntque famem, quae iubet irritas<br>
exercere manus. Has ubi protulit<br>
et falli libuit, totus in arduum<br>
autumnus rapitur siluaque mobilis.<br>
instat deinde sitis non leuior fame; <br>
qua cum percaluit sanguis et igneis &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">170</span><br>
exarsit facibus, stat miser obuios<br>
fluctus ore petens, quos profugus latex<br>
auertit sterili deficiens uado<br>
conantemque sequi deserit; hic bibit <br>
altum de rapido gurgite puluerem. 
</p>

<p>
<b>ATREVS</b>: Ignaue, iners, eneruis et (quod maximum<br>
probrum tyranno rebus in summis reor)<br>
inulte, post tot scelera, post fratris dolos<br>
fasque omne ruptum questibus uanis agis <br>
iratus Atreus? fremere iam totus tuis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">180</span><br>
debebat armis orbis et geminum mare<br>
utrimque classes agere, iam flammis agros<br>
lucere et urbes decuit ac strictum undique<br>
micare ferrum. Tota sub nostro sonet <br>
Argolica tellus equite; non siluae tegant<br>
hostem nec altis montium structae iugis<br>
arces; relictis bellicum totus canat<br>
populus Mycenis, quisquis inuisum caput<br>
tegit ac tuetur, clade funesta occidat. <br>
haec ipsa pollens incliti Pelopis domus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">190</span><br>
ruat uel in me, dummodo in fratrem ruat.<br>
Age, anime, fac quod nulla posteritas probet,<br>
sed nulla taceat. Aliquod audendum est nefas<br>
atrox, cruentum, tale quod frater meus <br>
suum esse mallet. Scelera non ulcisceris,<br>
nisi uincis. Et quid esse tam saeuum potest<br>
quod superet illum? numquid abiectus iacet?<br>
numquid secundis patitur in rebus modum,<br>
fessis quietem? noui ego ingenium uiri <br>
indocile; flecti non potest- frangi potest.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">200</span><br>
proinde antequam se firmat aut uires parat,<br>
petatur ultro, ne quiescentem petat.<br>
aut perdet aut peribit: in medio est scelus<br>
positum occupanti. <b>SATELLES</b>: Fama te populi nihil <br>
aduersa terret? <b>ATREVS</b>: Maximum hoc regni bonum est,<br>
quod facta domini cogitur populus sui<br>
tam ferre quam laudare. <b>SATELLES</b>: Quos cogit metus<br>
laudare, eosdem reddit inimicos metus.<br>
at qui fauoris gloriam ueri petit, <br>
animo magis quam uoce laudari uolet.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">	210</span><br>
<b>ATREVS</b>: Laus uera et humili saepe contingit uiro,<br>
non nisi potenti falsa. Quod nolunt uelint.<br>
<b>SATELLES</b>: Rex uelit honesta: nemo non eadem uolet.<br>
<b>ATREVS</b>: Vbicumque tantum honesta dominanti licent, <br>
precario regnatur. <b>SATELLES</b>: Vbi non est pudor<br>
nec cura iuris sanctitas pietas fides,<br>
instabile regnum est. <b>ATREVS</b>: Sanctitas pietas fides<br>
priuata bona sunt; qua iuuat reges eant.<br>
<b>SATELLES</b>: Nefas nocere uel malo fratri puta. <br>
<b>ATREVS</b>: Fas est in illo quidquid in fratre est nefas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">220</span><br>
quid enim reliquit crimine intactum aut ubi<br>
sceleri pepercit? coniugem stupro abstulit<br>
regnumque furto: specimen antiquum imperi<br>
fraude est adeptus, fraude turbauit domum. <br>
est Pelopis altis nobile in stabulis pecus,<br>
arcanus aries, ductor opulenti gregis,<br>
cuius per omne corpus effuso coma<br>
dependet auro, cuius e tergo noui<br>
aurata reges sceptra Tantalici gerunt; <br>
possessor huius regnat, hunc tantae domus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">230</span><br>
fortuna sequitur. Tuta seposita sacer<br>
in parte carpit prata, quae cludit lapis<br>
fatale saxeo pascuum muro tegens.<br>
hunc facinus ingens ausus assumpta in scelus <br>
consorte nostri perfidus thalami auehit.<br>
Hinc omne cladis mutuae fluxit malum:<br>
per regna trepidus exul erraui mea,<br>
pars nulla nostri tuta ab insidiis uacat,<br>
corrupta coniunx, imperi quassa est fides, <br>
domus aegra, dubius sanguis et certi nihil&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">240</span><br>
nisi frater hostis. Quid stupes? tandem incipe<br>
animosque sume: Tantalum et Pelopem aspice;<br>
ad haec manus exempla poscuntur meae. <br>
profare, dirum qua caput mactem uia. <br>
<b>SATELLES</b>: Ferro peremptus spiritum inimicum expuat.<br>
<b>ATREVS</b>: De fine poenae loqueris; ego poenam uolo.<br>
perimat tyrannus lenis: in regno meo<br>
mors impetratur. <b>SATELLES</b>: Nulla te pietas mouet?<br>
<b>ATREVS</b>: Excede, Pietas, si modo in nostra domo <br>
umquam fuisti. Dira Furiarum cohors&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">	250</span><br>
discorsque Erinys ueniat et geminas faces<br>
Megaera quatiens. Non satis magno meum<br>
ardet furore pectus, impleri iuuat<br>
maiore monstro. <b>SATELLES</b>: Quid noui rabidus struis? <br>
<b>ATREVS</b>: Nil quod doloris capiat assueti modum;<br>
nullum relinquam facinus et nullum est satis.<br>
<b>SATELLES</b>: Ferrum? <b>ATREVS</b>: Parum est. <br>
<b>SATELLES</b>: Quid ignis? <b>ATREVS</b>: Etiamnunc parum est.<br>
<b>SATELLES</b>: Quonam ergo telo tantus utetur dolor?<br>
<b>ATREVS</b>: Ipso Thyeste. <b>SATELLES</b>: Maius hoc ira est malum. <br>
<b>ATREVS</b>: Fateor. Tumultus pectora attonitus quatit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">260</span><br>
penitusque uoluit; rapior et quo nescio,<br>
sed rapior. Imo mugit e fundo solum,<br>
tonat dies serenus ac totis domus<br>
ut fracta tectis crepuit et moti lares <br>
uertere uultum: fiat hoc, fiat nefas<br>
quod, di, timetis. <b>SATELLES</b>: Facere quid tandem paras?<br>
<b>ATREVS</b>: Nescio quid animus maius et solito amplius<br>
supraque fines moris humani tumet<br>
instatque pigris manibus - haud quid sit scio, <br>
sed grande quiddam est. Ita sit. Hoc, anime, occupa&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">270</span><br>
dignum est Thyeste facinus et dignum Atreo,<br>
quod uterque faciat. Vidit infandas domus<br>
Odrysia mensas - fateor, immane est scelus,<br>
sed occupatum; maius hoc aliquid dolor <br>
inueniat. Animum Daulis inspira parens<br>
sororque; causa est similis; assiste et manum<br>
impelle nostram. Liberos auidus pater<br>
gaudensque laceret et suos artus edat.<br>
bene est, abunde est: hic placet poenae modus <br>
tantisper. Vbinam est? Tam diu cur innocens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">280</span><br>
uersatur Atreus? tota iam ante oculos meos<br>
imago caedis errat, ingesta orbitas<br>
in ora patris - anime, quid rursus times<br>
et ante rem subsidis? Audendum est, age!: <br>
quod est in isto scelere praecipuum nefas,<br>
hoc ipse faciet. <b>SATELLES</b>: Sed quibus captus dolis<br>
nostros dabit perductus in laqueos pedem?<br>
inimica credit cuncta. <b>ATREVS</b>: Non poterat capi, <br>
nisi capere uellet. Regna nunc sperat mea: <br>
hac spe minanti fulmen occurret Ioui,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">	290</span><br>
hac spe subibit gurgitis tumidi minas<br>
dubiumque Libycae Syrtis intrabit fretum, <br>
hac spe, quod esse maximum retur malum,<br>
fratrem uidebit. <b>SATELLES</b>: Quis fidem pacis dabit? <br>
cui tanta credet? <b>ATREVS</b>: Credula est spes improba.<br>
natis tamen mandata quae patruo ferant<br>
dabimus: relictis exul hospitiis uagus<br>
regno ut miserias mutet atque Argos regat<br>
ex parte dominus. Si nimis durus preces <br>
spernet Thyestes, liberos eius rudes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">	300</span><br>
malisque fessos grauibus et faciles capi<br>
prece commouebunt. Hinc uetus regni furor,<br>
illinc egestas tristis ac durus labor<br>
quamuis rigentem tot malis subigent uirum. <br>
<b>SATELLES</b>: Iam tempus illi fecit aerumnas leues.<br>
<b>ATREVS</b>: Erras: malorum sensus accrescit die.<br>
leue est miserias ferre, perferre est graue.<br>
<b>SATELLES</b>: Alios ministros consili tristis lege.<br>
Peiora iuuenes facile praecepta audiunt. <br>
In patre facient quidquid in patruo doces;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">310</span><br>
saepe in magistrum scelera redierunt sua.<br>
<b>ATREVS</b>: Vt nemo doceat fraudis et sceleris uias,<br>
regnum docebit. Ne mali fiant times?<br>
nascuntur. Istud quod uocas saeuum asperum, <br>
agique dure credis et nimium impie,<br>
fortasse et illic agitur. <b>SATELLES</b>: Hanc fraudem scient<br>
nati parari? <b>ATREVS</b>: Tacita tam rudibus fides<br>
non est in annis. Detegent forsan dolos:<br>
tacere multis discitur uitae malis. <br>
<b>SATELLES</b>: Ipsosne, per quos fallere alium cogitas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">320</span><br>
falles? <b>ATREVS</b>: Vt ipsi crimine et culpa uacent.<br>
quid enim necesse est liberos sceleri meo<br>
inserere? per nos odia se nostra explicent.<br>
male agis, recedis, anime! Si parcis tuis, <br>
parces et illis. Consili Agamemnon mei<br>
sciens minister fiat et fratri sciens<br>
Menelaus adsit. Prolis incertae fides<br>
ex hoc petatur scelere: Si bella abnuunt<br>
et gerere nolunt odia, si patruum uocant, <br>
pater est. Eatur! Multa sed trepidus solet&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">330</span><br>
detegere uultus, magna nolentem quoque<br>
consilia produnt: nesciant quantae rei<br>
fiant ministri. Nostra tu coepta occules.<br>
<b>SATELLES</b>: Haud sum monendus: ista nostro in pectore <br>
fides timorque, sed magis claudet fides. <br>
<br>
<b>CHORVS</b>: Tandem regia nobilis,<br>
antiqui genus Inachi,<br>
fratrum composuit minas.<br>
Quis uos exagitat furor, <br>
alternis dare sanguinem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">340</span><br>
et sceptrum scelere aggredi?<br>
Nescitis, cupidi arcium,<br>
regnum quo iaceat loco.<br>
Regem non faciunt opes, <br>
non uestis Tyriae color,<br>
non frontis nota regia,<br>
non auro nitidae fores:<br>
rex est qui posuit metus<br>
et diri mala pectoris.<br>
Quem non ambitio impotens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">350</span><br>
et numquam stabilis fauor<br>
uulgi praecipitis mouet,<br>
non quidquid fodit Occidens<br>
aut unda Tagus aurea <br>
claro deuehit alueo,<br>
non quidquid Libycis terit<br>
feruens area messibus,<br>
quem non concutiet cadens<br>
obliqui uia fulminis, <br>
non Eurus rapiens mare&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">360</span><br>
aut saeuo rabidus freto<br>
uentosi tumor Hadriae,<br>
quem non lancea militis,<br>
non strictus domuit chalybs, <br>
qui tuto positus loco<br>
infra se uidet omnia<br>
occurritque suo libens<br>
fato nec queritur mori.<br>
Reges conueniant licet <br>
qui sparsos agitant Dahas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">370</span><br>
qui rubri uada litoris<br>
et gemmis mare lucidis<br>
late sanguineum tenent,<br>
aut qui Caspia fortibus <br>
recludunt iuga Sarmatis,<br>
certet Danuuii uadum<br>
audet qui pedes ingredi<br>
et (quocumque loco iacent)<br>
Seres uellere nobiles,<br>
mens regnum bona possidet.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">380</span><br>
nihil ullis opus est equis,<br>
nihil armis et inertibus<br>
telis quae procul ingerit<br>
Parthus, cum simulat fugas, <br>
admotis nihil est opus<br>
urbes sternere machinis<br>
longe saxa rotantibus.<br>
Rex est qui metuet nihil,<br>
rex est qui cupiet nihil:<br>
hoc regnum sibi quisque dat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">390</span><br>
Stet quicumque uolet potens<br>
aulae culmine lubrico:<br>
me dulcis saturet quies;<br>
obscuro positus loco <br>
leni perfruar otio,<br>
nullis nota Quiritibus<br>
aetas per tacitum fluat.<br>
Sic cum transierint mei<br>
nullo cum strepitu dies, <br>
plebeius moriar senex.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">400</span><br>
illi mors grauis incubat<br>
qui, notus nimis omnibus, <br>
ignotus moritur sibi.
</p>

<p>
<b>THYESTES</b>: Optata patriae tecta et Argolicas opes <br>
miserisque summum ac maximum exulibus bonum,<br>
tractum soli natalis et patrios deos<br>
(si sunt tamen di) cerno, Cyclopum sacras<br>
turres, labore maius humano decus,<br>
celebrata iuueni stadia, per quae nobilis <br>
palmam paterno non semel curru tuli. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">410</span><br>
occurret Argos, populus occurret frequens -<br>
sed nempe et Atreus. Repete siluestres fugas<br>
saltusque densos potius et mixtam feris<br>
similemque uitam; clarus hic regni nitor <br>
fulgore non est quod oculos falso auferat;<br>
cum quod datur spectabis, et dantem aspice.<br>
modo inter illa, quae putant cuncti aspera,<br>
fortis fui laetusque; nunc contra in metus<br>
reuoluor; animus haeret ac retro cupit <br>
corpus referre, moueo nolentem gradum.  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">420</span><br>
<b>TANTALVS</b>: Pigro (quid hoc est?) genitor incessu stupet<br>
uultumque uersat seque in incerto tenet.<br>
<b>THYESTES</b>: Quid, anime, pendes, quidue consilium diu<br>
tam facile torques? rebus incertissimis, <br>
fratri atque regno, credis ac metuis mala<br>
iam uicta, iam mansueta et aerumnas fugis<br>
bene collocatas? Esse iam miserum iuuat.<br>
reflecte gressum, dum licet, teque eripe.<br>
<b>TANTALVS</b>: Quae causa cogit, genitor, a patria gradum <br>
referre uisa? cur bonis tantis sinum &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">430</span><br>
subducis? ira frater abiecta redit<br>
partemque regni reddit et lacerae domus<br>
componit artus teque restituit tibi.<br>
<b>THYESTES</b>: Causam timoris ipse quam ignoro exigis. <br>
nihil timendum uideo, sed timeo tamen.<br>
placet ire, pigris membra sed genibus labant,<br>
alioque quam quo nitor abductus feror.<br>
sic concitatam remige et uelo ratem<br>
aestus resistens remigi et uelo refert. <br>
<b>TANTALVS</b>: Euince quidquid obstat et mentem impedit &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">440</span><br>
reducemque quanta praemia expectent uide.<br>
pater, potes regnare. <b>THYESTES</b>: Cum possim mori.<br>
<b>TANTALVS</b>: Summa est potestas - <b>THYESTES</b>: Nulla, si cupias nihil.<br>
<b>TANTALVS</b>: Natis relinques. <b>THYESTES</b>: Non capit regnum duos. <br>
<b>TANTALVS</b>: Miser esse mauult esse qui felix potest?<br>
<b>THYESTES</b>: Mihi crede, falsis magna nominibus placent,<br>
frustra timentur dura. Dum excelsus steti,<br>
numquam pauere destiti atque ipsum mei<br>
ferrum timere lateris. O quantum bonum est <br>
obstare nulli, capere securas dapes  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">450</span><br>
humi iacentem! scelera non intrant casas,<br>
tutusque mensa capitur angusta cibus;<br>
uenenum in auro bibitur - expertus loquor:<br>
malam bonae praeferre fortunam licet. <br>
Non uertice alti montis impositam domum<br>
et eminentem ciuitas humilis tremit<br>
nec fulget altis splendidum tectis ebur<br>
somnosque non defendit excubitor meos;<br>
non classibus piscamur et retro mare <br>
iacta fugamus mole nec uentrem improbum &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">460</span><br>
alimus tributo gentium, nullus mihi<br>
ultra Getas metatur et Parthos ager;<br>
non ture colimur nec meae excluso Ioue<br>
ornantur arae; nulla culminibus meis <br>
imposita nutat silua, nec fumant manu<br>
succensa multa stagna, nec somno dies<br>
Bacchoque nox iungenda peruigili datur:<br>
sed non timemur, tuta sine telo est domus<br>
rebusque paruis magna praestatur quies. <br>
immane regnum est posse sine regno pati.  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">470</span>
</p>

<p>
<b>TANTALVS</b>: Nec abnuendum est, si dat imperium deus.<br>
nec appetendum est: frater ut regnes rogat.<br>
<b>THYESTES</b>: Rogat? timendum est. Errat hic aliquis dolus.<br>
<b>TANTALVS</b>: Redire pietas unde submota est solet, <br>
reparatque uires iustus amissas amor.<br>
<b>THYESTES</b>: Amat Thyesten frater? Aetherias prius<br>
perfundet Arctos pontus et Siculi rapax<br>
consistet aestus unda et Ionio seges<br>
matura pelago surget et lucem dabit <br>
nox atra terris, ante cum flammis aquae,  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">480</span><br>
cum morte uita, cum mari uentus fidem<br>
foedusque iungent. <b>TANTALVS</b>: Quam tamen fraudem times?<br>
<b>THYESTES</b>: Omnem: timori quem meo statuam modum?<br>
tantum potest quantum odit. <b>TANTALVS</b>: In te quid potest? <br>
<b>THYESTES</b>: Pro me nihil iam metuo: uos facitis mihi<br>
Atrea timendum. <b>TANTALVS</b>: Decipi cautus times?<br>
<b>THYESTES</b>: Serum est cauendi tempus in mediis malis.<br>
eatur. Vnum genitor hoc testor tamen:<br>
ego uos sequor, non duco. <b>TANTALVS</b>: Respiciet deus <br>
bene cogitata. Perge non dubio gradu.    &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">490</span><br>
<b>ATREVS</b>: Plagis tenetur clausa dispositis fera:<br>
et ipsum et una generis inuisi indolem<br>
iunctam parenti cerno. Iam tuto in loco<br>
uersantur odia. Venit in nostras manus <br>
tandem Thyestes, uenit, et totus quidem.<br>
Vix tempero animo, uix dolor frenos capit.<br>
sic, cum feras uestigat et longo sagax<br>
loro tenetur Vmber ac presso uias<br>
scrutatur ore, dum procul lento suem <br>
odore sentit, paret et tacito locum   &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">500</span><br>
rostro pererrat; praeda cum propior fuit,<br>
ceruice tota pugnat et gemitu uocat<br>
dominum morantem seque retinenti eripit.<br>
cum sperat ira sanguinem, nescit tegi;<br>
tamen tegatur. Aspice, ut multo grauis<br>
squalore uultus obruat maestos coma.<br>
quam foeda iaceat barba. Praestetur fides.<br>
Fratrem iuuat uidere. Complexus mihi<br>
redde expetitos. Quidquid irarum fuit <br>
transierit; ex hoc sanguis ac pietas die  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">510</span><br>
colantur, animis odia damnata excidant.<br>
<b>THYESTES</b>: Diluere possem cuncta, nisi talis fores.<br>
sed fateor, Atreu, fateor, admisi omnia<br>
quae credidisti. Pessimam causam meam <br>
hodierna pietas fecit. Est prorsus nocens<br>
quicumque uisus tam bono fratri est nocens.<br>
lacrimis agendum est; supplicem primus uides;<br>
hae te precantur pedibus intactae manus:<br>
ponatur omnis ira et ex animo tumor <br>
erasus abeat. Obsides fidei accipe   &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">520</span><br>
hos innocentes, frater. <b>ATREVS</b>: A genibus manum<br>
aufer meosque potius amplexus pete.<br>
uos quoque, senum praesidia, tot iuuenes, meo<br>
pendete collo. Squalidam uestem exue, <br>
oculisque nostris parce, et ornatus cape<br>
pares meis, laetusque fraterni imperi<br>
capesse partem. Maior haec laus est mea,<br>
fratri paternum reddere incolumi decus:<br>
habere regnum casus est, uirtus dare. <br>
<b>THYESTES</b>: Di paria, frater, pretia pro tantis tibi &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">530</span><br>
meritis rependant. Regiam capitis notam<br>
squalor recusat noster et sceptrum manus<br>
infausta refugit. Liceat in media mihi<br>
latere turba. <b>ATREVS</b>: Recipit hoc regnum duos. <br>
<b>THYESTES</b>: Meum esse credo quidquid est, frater, tuum.<br>
<b>ATREVS</b>: Quis influentis dona fortunae abnuit?<br>
<b>THYESTES</b>: Expertus est quicumque quam facile effluant.<br>
<b>ATREVS</b>: Fratrem potiri gloria ingenti uetas?<br>
<b>THYESTES</b>: Tua iam peracta gloria est, restat mea; <br>
respuere certum est regna consilium mihi. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">540</span><br>
<b>ATREVS</b>: Meam relinquam, nisi tuam partem accipis.<br>
<b>THYESTES</b>: Accipio: regni nomen impositi feram,<br>
sed iura et arma seruient mecum tibi.<br>
<b>ATREVS</b>: Imposita capiti uincla uenerando gere; <br>
ego destinatas uictimas superis dabo. <br>

<b>CHORVS</b>: Credat hoc quisquam? ferus ille et acer<br>
nec potens mentis truculentus Atreus<br>
fratris aspectu stupefactus haesit.<br>
nulla uis maior pietate uera est; <br>
iurgia externis inimica durant,  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">550</span><br>
quos amor uerus tenuit, tenebit.<br>
ira cum magnis agitata causis<br>
gratiam rupit cecinitque bellum,<br>
cum leues frenis sonuere turmae, <br>
fulsit hinc illinc agitatus ensis,<br>
quem mouet crebro furibundus ictu<br>
sanguinem Mauors cupiens recentem -<br>
opprimit ferrum manibusque iunctis<br>
ducit ad pacem pietas negantes. <br>
otium tanto subitum e tumultu  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">560</span><br>
quis deus fecit? modo per Mycenas<br>
arma ciuilis crepuere belli;<br>
pallidae natos tenuere matres,<br>
uxor armato timuit marito, <br>
cum manum inuitus sequeretur ensis,<br>
sordidus pacis uitio quietae;<br>
ille labentes renouare muros,<br>
hic situ quassas stabilire turres,<br>
ferreis portas cohibere claustris <br>
ille certabat, pauidusque pinnis &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">570</span><br>
anxiae noctis uigil incubabat -<br>
peior est bello timor ipse belli.<br>
iam minae saeui cecidere ferri,<br>
iam silet murmur graue classicorum, <br>
iam tacet stridor litui strepentis;<br>
alta pax urbi reuocata laetae est.<br>
sic, ubi ex alto tumuere fluctus<br>
Bruttium Coro feriente pontum,<br>
Scylla pulsatis resonat cauernis <br>
ac mare in portu timuere nautae &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">580</span><br>
quod rapax haustum reuomit Charybdis,<br>
et ferus Cyclops metuit parentem<br>
rupe feruentis residens in Aetnae,<br>
ne superfusis uioletur undis <br>
ignis aeternis resonans caminis,<br>
et putat mergi sua posse pauper<br>
regna Laertes Ithaca tremente -<br>
si suae uentis cecidere uires,<br>
mitius stagno pelagus recumbit; <br>
alta, quae nauis timuit secare, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">590</span><br>
hinc et hinc fusis speciosa uelis<br>
strata ludenti patuere cumbae,<br>
et uacat mersos numerare pisces<br>
hic ubi ingenti modo sub procella <br>
Cyclades pontum timuere motae.<br>
nulla sors longa est; dolor ac uoluptas<br>
inuicem cedunt; breuior uoluptas.<br>
ima permutat leuis hora summis.<br>
ille qui donat diadema fronti, <br>
quem genu nixae tremuere gentes, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">600</span><br>
cuius ad nutum posuere bella<br>
et Dahae Parthis equitem minati,<br>
anxius sceptrum tenet et mouentes <br>
cuncta diuinat metuitque casus<br>
mobiles rerum dubiumque tempus.<br>
uos quibus rector maris atque terrae<br>
ius dedit magnum necis atque uitae,<br>
ponite inflatos tumidosque uultus: <br>
quidquid a uobis minor expauescit, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">610</span><br>
maior hoc uobis dominus minatur;<br>
omne sub regno grauiore regnum est.<br>
quem dies uidit ueniens superbum,<br>
hunc dies uidit fugiens iacentem. <br>
nemo confidat nimium secundis,<br>
nemo desperet meliora lapsis:<br>
miscet haec illis prohibetque Clotho<br>
stare fortunam, rotat omne fatum.<br>
nemo tam diuos habuit fauentes, <br>
crastinum ut posset sibi polliceri: &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">620</span><br>
res deus nostras celeri citatas<br>
turbine uersat. 
</p>

<p>
<b>NVNTIVS</b>: Quis me per auras turbo praecipitem uehet<br>
atraque nube inuoluet, ut tantum nefas <br>
eripiat oculis? O domus Pelopi quoque<br>
et Tantalo pudenda! <b>CHORVS</b>: Quid portas noui?<br>
<b>NVNTIVS</b>: Quaenam ista regio est? Argos et Sparte, pios<br>
sortita fratres, et maris gemini premens<br>
fauces Corinthos, an feris Hister fugam <br>
praebens Alanis, an sub aeterna niue &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">630</span><br>
Hyrcana tellus, an uagi passim Scythae?<br>
quis hic nefandi est conscius monstri locus?<br>
<b>CHORVS</b>: Effare, et istud pande, quodcumque est, malum.<br>
<b>NVNTIVS</b>: Si steterit animus, si metu corpus rigens <br>
remittet artus. Haeret in uultu trucis<br>
imago facti. Ferte me insanae procul,<br>
illo, procellae, ferte quo fertur dies<br>
hinc raptus. <b>CHORVS</b>: Animos grauius incertos tenes.<br>
quid sit quod horres ede et auctorem indica. <br>
non quaero quis sit, sed uter. Effare ocius. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">640</span><br>
<b>NVNTIVS</b>: In arce summa Pelopiae pars est domus<br>
conuersa ad Austros, cuius extremum latus<br>
aequale monti crescit atque urbem premit<br>
et contumacem regibus populum suis <br>
habet sub ictu; fulget hic turbae capax<br>
immane tectum, cuius auratas trabes<br>
uariis columnae nobiles maculis ferunt.<br>
post ista uulgo nota, quae populi colunt,<br>
in multa diues spatia discedit domus; <br>
arcana in imo regio secessu iacet, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">650</span><br>
alta uetustum ualle compescens nemus,<br>
penetrale regni, nulla qua laetos solet<br>
praebere ramos arbor aut ferro coli,<br>
sed taxus et cupressus et nigra ilice <br>
obscura nutat silua, quam supra eminens<br>
despectat alte quercus et uincit nemus.<br>
hinc auspicari regna Tantalidae solent,<br>
hinc petere lapsis rebus ac dubiis opem.<br>
affixa inhaerent dona; uocales tubae <br>
fractique currus, spolia Myrtoi maris, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">660</span><br>
uictaeque falsis axibus pendent rotae<br>
et omne gentis facinus; hoc Phrygius loco<br>
fixus tiaras Pelopis, hic praeda hostium<br>
et de triumpho picta barbarico chlamys. <br>
fons stat sub umbra tristis et nigra piger<br>
haeret palude; talis est dirae Stygis<br>
deformis unda quae facit caelo fidem.<br>
hinc nocte caeca gemere feralis deos<br>
fama est, catenis lucus excussis sonat <br>
ululantque manes. Quidquid audire est metus &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">670</span><br>
illic uidetur: errat antiquis uetus<br>
emissa bustis turba et insultant loco<br>
maiora notis monstra; quin tota solet<br>
micare silua flamma, et excelsae trabes <br>
ardent sine igne. Saepe latratu nemus<br>
trino remugit, saepe simulacris domus<br>
attonita magnis. Nec dies sedat metum;<br>
nox propria luco est, et superstitio inferum<br>
in luce media regnat. Hinc orantibus <br>
responsa dantur certa, cum ingenti sono &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">680</span><br>
laxantur adyto fata et immugit specus<br>
uocem deo soluente. Quo postquam furens<br>
intrauit Atreus liberos fratris trahens,<br>
ornantur arae  - quis queat digne eloqui? <br>
post terga iuuenum nobiles reuocat manus<br>
et maesta uitta capita purpurea ligat;<br>
non tura desunt, non sacer Bacchi liquor<br>
tangensque salsa uictimam culter mola.<br>
seruatur omnis ordo, ne tantum nefas <br>
non rite fiat. <b>CHORVS</b>: Quis manum ferro admouet? &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">690</span><br>
<b>NVNTIVS</b>: Ipse est sacerdos, ipse funesta prece<br>
letale carmen ore uiolento canit.<br>
stat ipse ad aras, ipse deuotos neci<br>
contrectat et componit et ferro admouet; <br>
attendit ipse - nulla pars sacri perit.<br>
lucus tremescit, tota succusso solo<br>
nutauit aula, dubia quo pondus daret<br>
ac fluctuanti similis; e laeuo aethere<br>
atrum cucurrit limitem sidus trahens. <br>
libata in ignes uina mutato fluunt &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">700</span><br>
cruenta Baccho, regium capiti decus<br>
bis terque lapsum est, fleuit in templis ebur.<br>
Mouere cunctos monstra, sed solus sibi<br>
immotus Atreus constat, atque ultro deos <br>
terret minantes. Iamque dimissa mora<br>
adsistit aris, toruum et obliquum intuens.<br>
ieiuna siluis qualis in Gangeticis<br>
inter iuuencos tigris errauit duos,<br>
utriusque praedae cupida quo primum ferat <br>
incerta morsus (flectit hoc rictus suos, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">710</span><br>
illo reflectit et famem dubiam tenet),<br>
sic dirus Atreus capita deuota impiae<br>
speculatur irae. Quem prius mactet sibi<br>
dubitat, secunda deinde quem caede immolet. <br>
nec interest, sed dubitat et saeuum scelus<br>
iuuat ordinare. <b>CHORVS</b>: Quem tamen ferro occupat?<br>
<b>NVNTIVS</b>: Primus locus (ne desse pietatem putes)<br>
auo dicatur: Tantalus prima hostia est.<br>
<b>CHORVS</b>: Quo iuuenis animo, quo tulit uultu necem? <br>
<b>NVNTIVS</b>: Stetit sui securus et non est preces &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">720</span><br>
perire frustra passus; ast illi ferus<br>
in uulnere ensem abscondit et penitus premens<br>
iugulo manum commisit: educto stetit<br>
ferro cadauer, cumque dubitasset diu <br>
hac parte an illa caderet, in patruum cadit.<br>
tunc ille ad aras Plisthenem saeuus trahit<br>
adicitque fratri; colla percussa amputat;<br>
ceruice caesa truncus in pronum ruit,<br>
querulum cucurrit murmure incerto caput. <br>
<b>CHORVS</b>: Quid deinde gemina caede perfunctus facit? &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">730</span><br>
puerone parcit, an scelus sceleri ingerit?<br>
<b>NVNTIVS</b>: Silua iubatus qualis Armenia leo<br>
in caede multa uictor armento incubat<br>
(cruore rictus madidus et pulsa fame <br>
non ponit iras: hinc et hinc tauros premens<br>
uitulis minatur dente iam lasso piger),<br>
non aliter Atreus saeuit atque ira tumet,<br>
ferrumque gemina caede perfusum tenens,<br>
oblitus in quem fureret, infesta manu <br>
exegit ultra corpus, ac pueri statim  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">740</span><br>
pectore receptus ensis in tergo exstitit;<br>
cadit ille et aras sanguine extinguens suo<br>
per utrumque uulnus moritur. <b>CHORVS</b>: O saeuum scelus!<br>
<b>NVNTIVS</b>: Exhorruistis? hactenus si stat nefas, <br>
pius est. <b>CHORVS</b>: An ultra maius aut atrocius<br>
natura recipit? <b>NVNTIVS</b>: Sceleris hunc finem putas?<br>
gradus est. <b>CHORVS</b>: Quid ultra potuit? Obiecit feris<br>
lanianda forsan corpora atque igne arcuit?<br>
<b>NVNTIVS</b>: Vtinam arcuisset! ne tegat functos humus <br>
nec soluat ignis! auibus epulandos licet  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">750</span><br>
ferisque triste pabulum saeuis trahat  -<br>
uotum est sub hoc quod esse supplicium solet -<br>
pater insepultos spectet! o nullo scelus<br>
credibile in aeuo quodque posteritas neget: <br>
erepta uiuis exta pectoribus tremunt<br>
spirantque uenae corque adhuc pauidum salit.<br>
at ille fibras tractat ac fata inspicit<br>
et adhuc calentes uiscerum uenas notat.<br>
postquam hostiae placuere, securus uacat <br>
iam fratris epulis. Ipse diuisum secat  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">760</span><br>
in membra corpus, amputat trunco tenus<br>
umeros patentis et lacertorum moras,<br>
denudat artus durus atque ossa amputat;<br>
tantum ora seruat et datas fidei manus. <br>
haec ueribus haerent uiscera et lentis data<br>
stillant caminis, illa flammatus latex<br>
candente aeno iactat. Impositas dapes<br>
transiluit ignis inque trepidantes focos<br>
bis ter regestus et pati iussus moram <br>
inuitus ardet. Stridet in ueribus iecur;  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">770</span><br>
nec facile dicas corpora an flammae magis<br>
gemuere. Piceos ignis in fumos abit;<br>
et ipse fumus, tristis ac nebula grauis,<br>
non rectus exit, seque in excelsum leuat -<br>
ipsos penates nube deformi obsidet.<br>
O Phoebe patiens, fugeris retro licet<br>
medioque raptum merseris caelo diem,<br>
sero occidisti. Lancinat natos pater<br>
artusque mandit ore funesto suos; <br>
nitet fluente madidus unguento comam  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">780</span><br>
grauisque uino; saepe praeclusae cibum<br>
tenuere fauces  - in malis unum hoc tuis<br>
bonum est, Thyesta, quod mala ignoras tua.<br>
sed et hoc peribit. Verterit currus licet <br>
sibi ipse Titan obuium ducens iter<br>
tenebrisque facinus obruat taetrum nouis<br>
nox missa ab ortu tempore alieno grauis,<br>
tamen uidendum est. Tota patefient mala. 
</p>

<p>
<b>CHORVS</b>: Quo terrarum superumque potens, <br>
cuius ad ortus noctis opacae  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">790</span><br>
decus omne fugit, quo uertis iter<br>
medioque diem perdis Olympo?<br>
cur, Phoebe, tuos rapis aspectus?<br>
nondum serae nuntius horae <br>
nocturna uocat lumina Vesper;<br>
nondum Hesperiae flexura rotae<br>
iubet emeritos soluere currus;<br>
nondum in noctem uergente die<br>
tertia misit bucina signum: <br>
stupet ad subitae tempora cenae &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">800</span><br>
nondum fessis bubus arator.<br>
Quid te aetherio pepulit cursu?<br>
quae causa tuos limite certo<br>
deiecit equos? numquid aperto <br>
carcere Ditis uicti temptant <br>
bella Gigantes? numquid Tityos <br>
pectore fesso renouat ueteres <br>
saucius iras? num reiecto <br>
latus explicuit monte Typhoeus? <br>
numquid struitur uia Phlegraeos  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">810</span><br>
alta per hostes et Thessalicum <br>
Thressa premitur Pelion Ossa?<br>
Solitae mundi periere uices?<br>
nihil occasus, nihil ortus erit? <br>
Stupet Eoos assueta deo<br>
tradere frenos genetrix primae <br>
roscida lucis peruersa sui <br>
limina regni; nescit fessos <br>
tinguere currus nec fumantes <br>
sudore iubas mergere ponto.  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">820</span><br>
ipse insueto nouus hospitio<br>
Sol Auroram uidet occiduus<br>
tenebrasque iubet surgere nondum <br>
nocte parata: non succedunt <br>
astra nec ullo micat igne polus,<br>
non Luna graues digerit umbras.<br>
Sed quidquid id est, utinam nox sit!<br>
trepidant, trepidant pectora magno<br>
percussa metu: ne fatali cuncta ruina  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">830</span><br>
quassata labent iterumque deos<br>
hominesque premat deforme chaos,<br>
iterum terras et mare cingens<br>
et uaga picti sidera mundi<br>
natura tegat. Non aeternae <br>
facis exortu dux astrorum <br>
saecula ducens dabit aestatis <br>
brumaeque notas, non Phoebeis <br>
obuia flammis demet nocti <br>
Luna timores uincetque sui  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">840</span><br>
fratris habenas curuo breuius <br>
limite currens. Ibit in unum <br>
congesta sinum turba deorum.<br>
hic qui sacris peruius astris <br>
secat obliquo tramite zonas,<br>
flectens longos signifer annos,<br>
lapsa uidebit sidera labens;<br>
hic qui nondum uere benigno<br>
reddit Zephyro uela tepenti <br>
Aries praeceps ibit in undas, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">850</span><br>
per quas pauidam uexerat Hellen;<br>
hic qui nitido Taurus cornu<br>
praefert Hyadas, secum Geminos<br>
trahet et curui bracchia Cancri; <br>
Leo flammiferis aestibus ardens<br>
iterum e caelo cadet Herculeus,<br>
cadet in terras Virgo relictas<br>
iustaeque cadent pondera Librae<br>
secumque trahent Scorpion acrem. <br>
et qui neruo tenet Haemonio &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">860</span><br>
pinnata senex spicula Chiron,<br>
rupto perdet spicula neruo;<br>
pigram referens hiemem gelidus<br>
cadet Aegoceros frangetque tuam, <br>
quisquis es, urnam; tecum excedent <br>
ultima caeli sidera Pisces,<br>
monstraque numquam perfusa mari<br>
merget condens omnia gurges;<br>
et qui medias diuidit Vrsas, <br>
fluminis instar lubricus Anguis &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">870</span><br>
magnoque minor iuncta Draconi<br>
frigida duro Cynosura gelu,<br>
custosque sui tardus plaustri<br>
iam non stabilis ruet Arctophylax. <br>
Nos e tanto uisi populo<br>
digni, premeret quos euerso<br>
cardine mundus? in nos aetas ultima uenit?<br>
o nos dura sorte creatos, <br>
seu perdidimus solem miseri, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">880</span><br>
siue expulimus! abeant questus, discede timor!<br>
uitae est auidus quisquis non uult<br>
mundo secum pereunte mori.
</p>

<p>
<b>ATREVS</b>: Aequalis astris gradior et cunctos super<br>
altum superbo uertice attingens polum.<br>
nunc decora regni teneo, nunc solium patris.<br>
dimitto superos; summa uotorum attigi.<br>
bene est, abunde est, iam sat est etiam mihi. <br>
sed cur satis sit? pergam et impleto patre &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">890</span><br>
funere suorum. Ne quid obstaret pudor,<br>
dies recessit: perge dum caelum uacat.<br>
utinam quidem tenere fugientes deos<br>
possem, et coactos trahere, ut ultricem dapem <br>
omnes uiderent! quod sat est, uideat pater.<br>
etiam die nolente discutiam tibi<br>
tenebras, miseriae sub quibus latitant tuae.<br>
nimis diu conuiua securo iaces<br>
hilarique uultu; iam satis mensis datum est <br>
satisque Baccho; sobrio tanta ad mala  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">900</span><br>
opus est Thyeste.  Turba famularis, fores<br>
templi relaxa, festa patefiat domus.<br>
libet uidere, capita natorum intuens,<br>
quos det colores, uerba quae primus dolor <br>
effundat aut ut spiritu expulso stupens<br>
corpus rigescat. Fructus hic operis mei est.<br>
miserum uidere nolo, sed dum fit miser.<br>
Aperta multa tecta conlucent face.<br>
resupinus ipse purpurae atque auro incubat, <br>
uino grauatum fulciens laeua caput.  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">910</span><br>
eructat. O me caelitum excelsissimum,<br>
regumque regem! uota transcendi mea.<br>
satur est; capaci ducit argento merum  -<br>
ne parce potu; restat etiamnunc cruor <br>
tot hostiarum; ueteris hunc Bacchi color<br>
abscondet. Hoc, hoc mensa cludatur scypho.<br>
mixtum suorum sanguinem genitor bibat:<br>
meum bibisset. Ecce, iam cantus ciet<br>
festasque uoces, nec satis menti imperat. <br>
<b>THYESTES</b>: Pectora longis hebetata malis, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">920</span><br>
iam sollicitas ponite curas.<br>
fugiat maeror fugiatque pauor,<br>
fugiat trepidi comes exilii<br>
tristis egestas rebusque grauis <br>
pudor afflictis; magis unde cadas <br>
quam quo refert. Magnum, ex alto <br>
culmine lapsum stabilem in plano <br>
figere gressum; magnum, ingenti <br>
strage malorum pressum fracti <br>
pondera regni non inflexa   &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">930</span><br>
ceruice pati, nec degenerem <br>
uictumque malis rectum impositas <br>
ferre ruinas. Sed iam saeui <br>
nubila fati pelle ac miseri <br>
temporis omnes dimitte notas;<br>
redeant uultus ad laeta boni,<br>
ueterem ex animo mitte Thyesten.<br>
Proprium hoc miseros sequitur uitium,<br>
numquam rebus credere laetis: <br>
redeat felix fortuna licet,  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">940</span><br>
tamen afflictos gaudere piget.<br>
quid me reuocas festumque uetas<br>
celebrare diem, quid flere iubes,<br>
nulla surgens dolor ex causa? <br>
quis me prohibet flore decenti<br>
uincire comam? prohibet, prohibet<br>
uernae capiti fluxere rosae,<br>
pingui madidus crinis amomo<br>
inter subitos stetit horrores, <br>
imber uultu nolente cadit,  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">950</span><br>
uenit in medias uoces gemitus.<br>
maeror lacrimas amat assuetas,<br>
flendi miseris dira cupido est.<br>
libet infaustos mittere questus, <br>
libet et Tyrio saturas ostro<br>
rumpere uestes, ululare libet.<br>
Mittit luctus signa futuri<br>
mens ante sui praesaga mali:<br>
instat nautis fera tempestas, <br>
cum sine uento tranquilla tument.  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">960</span><br>
quos tibi luctus quosue tumultus<br>
fingis, demens? credula praesta <br>
pectora fratri. Iam, quidquid id est, <br>
uel sine causa uel sero times. <br>
nolo infelix, sed uagus intra<br>
terror oberrat, subitos fundunt<br>
oculi fletus, nec causa subest.<br>
dolor an metus est? An habet lacrimas<br>
magna uoluptas? <br>
<b>ATREVS</b>: Festum diem, germane, consensu pari  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">970</span><br>
celebremus; hic est, sceptra qui firmet mea<br>
solidamque pacis alliget certae fidem.<br>
<b>THYESTES</b>: Satias dapis me nec minus Bacchi tenet.<br>
augere cumulus hic uoluptatem potest, <br>
si cum meis gaudere felici datur.<br>
<b>ATREVS</b>: Hic esse natos crede in amplexu patris;<br>
hic sunt eruntque; nulla pars prolis tuae<br>
tibi subtrahetur. Ora quae exoptas dabo<br>
totumque turba iam sua implebo patrem. <br>
satiaberis, ne metue. Nunc mixti meis &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">980</span><br>
iucunda mensae sacra iuuenilis colunt;<br>
sed accientur. Poculum infuso cape<br>
gentile Baccho. <b>THYESTES</b>: Capio fraternae dapis<br>
donum. Paternis uina libentur deis, <br>
tunc hauriantur.  - sed quid hoc? nolunt manus<br>
parere, crescit pondus et dextram grauat;<br>
admotus ipsis Bacchus a labris fugit<br>
circaque rictus ore decepto fluit,<br>
et ipsa trepido mensa subsiluit solo. <br>
uix lucet ignis; ipse quin aether grauis &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">990</span><br>
inter diem noctemque desertus stupet.<br>
quid hoc? magis magisque concussi labant<br>
conuexa caeli; spissior densis coit<br>
caligo tenebris noxque se in noctem abdidit: <br>
fugit omne sidus. Quidquid est, fratri precor<br>
natisque parcat, omnis in uile hoc caput<br>
abeat procella. Redde iam natos mihi!<br>
<b>ATREVS</b>: Reddam, et tibi illos nullus eripiet dies.<br>
<b>THYESTES</b>: Quis hic tumultus uiscera exagitat mea? <br>
quid tremuit intus? sentio impatiens onus  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">1000</span><br>
meumque gemitu non meo pectus gemit.<br>
adeste, nati, genitor infelix uocat,<br>
adeste. Visis fugiet hic uobis dolor  -<br>
unde obloquuntur? <b>ATREVS</b>: Expedi amplexus, pater; <br>
uenere. - natos ecquid agnoscis tuos? <br>
<b>THYESTES</b>: Agnosco fratrem. Sustines tantum nefas<br>
gestare, Tellus? non ad infernam Styga<br>
tenebrasque mergis rupta et ingenti uia<br>
ad chaos inane regna cum rege abripis? <br>
non tota ab imo tecta conuellens solo &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">1010</span><br>
uertis Mycenas? stare circa Tantalum<br>
uterque iam debuimus. Hinc compagibus<br>
et hinc reuulsis, si quid infra Tartara est<br>
auosque nostros, hoc tuam immani sinu <br>
demitte uallem nosque defossos tege<br>
Acheronte toto. Noxiae supra caput<br>
animae uagentur nostrum et ardenti freto<br>
Phlegethon harenas igneus totas agens<br>
exilia supra nostra uiolentus fluat  - <br>
immota tellus pondus ignauum iacet, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">1020</span><br>
fugere superi. <b>ATREVS</b>: Iam accipe hos potius libens<br>
diu expetitos: nulla per fratrem est mora;<br>
fruere, osculare, diuide amplexus tribus.<br>
<b>THYESTES</b>: Hoc foedus? haec est gratia, haec fratris fides? <br>
sic odia ponis? non peto, incolumis pater<br>
natos ut habeam; scelere quod saluo dari<br>
odioque possit, frater hoc fatrem rogo:<br>
sepelire liceat. Redde quod cernas statim<br>
uri; nihil te genitor habiturus rogo, <br>
sed perditurus. <b>ATREVS</b>: Quidquid e natis tuis &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">1030</span><br>
superest habes, quodcumque non superest habes.<br>
<b>THYESTES</b>: Vtrumne saeuis pabulum alitibus iacent,<br>
an beluis seruantur, an pascunt feras?<br>
<b>ATREVS</b>: Epulatus ipse es impia natos dape. <br>
<b>THYESTES</b>: Hoc est deos quod puduit, hoc egit diem<br>
auersum in ortus. Quas miser uoces dabo<br>
questusque quos? quae uerba sufficient mihi?<br>
abscisa cerno capita et auulsas manus<br>
et rupta fractis cruribus uestigia  - <br>
hoc est quod auidus capere non potuit pater. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">1040</span><br>
uoluuntur intus uiscera et clusum nefas<br>
sine exitu luctatur et quaerit fugam.<br>
da, frater, ensem (sanguinis multum mei<br>
habet ille) ferro liberis detur uia. <br>
negatur ensis? pectora inliso sonent<br>
contusa planctu  - sustine, infelix, manum,<br>
parcamus umbris. Tale quis uidit nefas?<br>
quis inhospitalis Caucasi rupem asperam<br>
Heniochus habitans quisue Cecropiis metus <br>
terris Procrustes? genitor en natos premo  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">1050</span><br>
premorque natis  - sceleris est aliquis modus?<br>
<b>ATREVS</b>: Sceleri modus debetur ubi facias scelus,<br>
non ubi reponas. Hoc quoque exiguum est mihi.<br>
ex uulnere ipso sanguinem calidum in tua <br>
defundere ora debui, ut uiuentium<br>
biberes cruorem  - uerba sunt irae data<br>
dum propero. Ferro uulnera impresso dedi,<br>
cecidi ad aras, caede uotiua focos<br>
placaui, et artus, corpora exanima amputans, <br>
in parua carpsi frusta et haec feruentibus  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">1060</span><br>
demersi aenis; illa lentis ignibus<br>
stillare iussi. Membra neruosque abscidi<br>
uiuentibus, gracilique traiectas ueru<br>
mugire fibras uidi et aggessi manu <br>
mea ipse flammas. Omnia haec melius pater<br>
fecisse potuit, cecidit in cassum dolor:<br>
scidit ore natos impio, sed nesciens,<br>
sed nescientes. <b>THYESTES</b>: Clausa litoribus uagis<br>
audite maria, uos quoque audite hoc scelus, <br>
quocumque, di, fugistis; audite inferi,  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">1070</span><br>
audite terrae, Noxque Tartarea grauis<br>
et atra nube, uocibus nostris uaca<br>
(tibi sum relictus, sola tu miserum uides,<br>
tu quoque sine astris), uota non faciam improba. <br>
pro me nihil precabor  - et quid iam potest<br>
pro me esse? Vobis uota prospicient mea.<br>
tu, summe caeli rector, aetheriae potens<br>
dominator aulae, nubibus totum horridis<br>
conuolue mundum, bella uentorum undique <br>
committe et omni parte uiolentum intona, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">1080</span><br>
manuque non qua tecta et immeritas domos<br>
telo petis minore, sed qua montium<br>
tergemina moles cecidit et qui montibus<br>
stabant pares Gigantes, hac arma expedi <br>
ignesque torque. Vindica amissum diem,<br>
iaculare flammas, lumen ereptum polo<br>
fulminibus exple. Causa, ne dubites diu,<br>
utriusque mala sit; si minus, mala sit mea:<br>
me pete, trisulco flammeam telo facem <br>
per pectus hoc transmitte. Si natos pater  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">1090</span><br>
humare et igni tradere extremo uolo,<br>
ego sum cremandus. Si nihil superos mouet<br>
nullumque telis impios numen petit,<br>
aeterna nox permaneat et tenebris tegat <br>
immensa longis scelera. Nil, Titan, queror,<br>
si perseueras. <b>ATREVS</b>: Nunc meas laudo manus,<br>
nunc parta uera est palma. Perdideram scelus,<br>
nisi sic doleres. Liberos nasci mihi<br>
nunc credo, castis nunc fidem reddi toris. <br>
<b>THYESTES</b>: Quid liberi meruere? <b>ATREVS</b>: Quod fuerant tui. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">1100</span><br>
<b>THYESTES</b>: Natos parenti  - <b>ATREVS</b>: Fateor, et, quod me iuuat,<br>
certos. <b>THYESTES</b>: Piorum praesides testor deos.<br>
<b>ATREVS</b>: Quin coniugales? <b>THYESTES</b>: Scelere quis pensat scelus?<br>
<b>ATREVS</b>: Scio quid queraris: scelere praerepto doles, <br>
nec quod nefandas hauseris angit dapes;<br>
quod non pararis. Fuerat hic animus tibi<br>
instruere similes inscio fratri cibos<br>
et adiuuante liberos matre aggredi<br>
similique leto sternere  - hoc unum obstitit -<br>
tuos putasti. <b>THYESTES</b>: Vindices aderunt dei; &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">1110</span><br>
his puniendum uota te tradunt mea.<br>
<b>ATREVS</b>: Te puniendum liberis trado tuis.
</p>

<p>
FINIS
</P>

<p class=border></P>

<p>
<table border=0 cellspacing=15 cellpadding=0 align=CENTER> <tr><td><a href="/sen.html">Seneca the Younger</A><td><a href="/index.html">The Latin Library</A> <td><a href="/classics.html">The Classics Page</A> </TABLE>
</p>
</BODY> </HTML>