<html>
	<head>
		<title>
			Seneca: Medea
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>

<body>

<p class=pagehead>L. ANNAEI SENECAE MEDEA
</p>

<p class=border></P>

<p>
<b>Medea</b> Di coniugales tuque genialis tori,<br>
Lucina, custos quaeque domituram freta<br>
Tiphyn nouam frenare docuisti ratem,<br>
et tu, profundi saeue dominator maris,<br>
clarumque Titan diuidens orbi diem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
tacitisque praebens conscium sacris iubar<br>
Hecate triformis, quosque iurauit mihi<br>
deos Iason, quosque Medeae magis<br>
fas est precari: noctis aeternae chaos,<br>
auersa superis regna manesque impios&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
dominumque regni tristis et dominam fide<br>
meliore raptam, uoce non fausta precor.<br>
nunc, nunc adeste sceleris ultrices deae,<br>
crinem solutis squalidae serpentibus,<br>
atram cruentis manibus amplexae facem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>
adeste, thalamis horridae quondam meis<br>
quales stetistis: coniugi letum nouae<br>
letumque socero et regiae stirpi date.<br>
&nbsp;&nbsp;&nbsp;&nbsp;&nbsp;Num peius aliquid? quod precer sponso malum?<br>
uiuat; per urbes erret ignotas egens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>
exul pauens inuisus incerti laris,<br>
iam notus hospes limen alienum expetat;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">23a,22b</span><br>
me coniugem opto, quoque non aliud queam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">22a,23b</span><br>
peius precari, liberos similes patri&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">24</span><br>
similesque matri++parta iam, parta ultio est:<br>
peperi. Querelas uerbaque in cassum sero?<br>
non ibo in hostes? manibus excutiam faces<br>
caeloque lucem++spectat hoc nostri sator<br>
Sol generis, et spectatur, et curru insidens<br>
per solita puri spatia decurrit poli?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</span><br>
non redit in ortus et remetitur diem?<br>
da, da per auras curribus patriis uehi,<br>
committe habenas, genitor, et flagrantibus<br>
ignifera loris tribue moderari iuga:<br>
gemino Corinthos litori opponens moras&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">35</span><br>
cremata flammis maria committat duo.<br>
hoc restat unum, pronubam thalamo feram<br>
ut ipsa pinum postque sacrificas preces<br>
caedam dicatis uictimas altaribus.<br>
&nbsp;&nbsp;&nbsp;&nbsp;&nbsp;Per uiscera ipsa quaere supplicio uiam,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">40</span><br>
si uiuis, anime, si quid antiqui tibi<br>
remanet uigoris; pelle femineos metus<br>
et inhospitalem Caucasum mente indue.<br>
quodcumque uidit Phasis aut Pontus nefas,<br>
uidebit Isthmos. effera ignota horrida,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">45</span><br>
tremenda caelo pariter ac terris mala<br>
mens intus agitat: uulnera et caedem et uagum<br>
funus per artus++leuia memoraui nimis:<br>
haec uirgo feci; grauior exurgat dolor:<br>
maiora iam me scelera post partus decent.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">50</span><br>
accingere ira teque in exitium para<br>
furore toto. paria narrentur tua<br>
repudia thalamis: quo uirum linques modo?<br>
hoc quo secuta es. rumpe iam segnes moras:<br>
quae scelere parta est, scelere linquenda est domus. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">55</span><br>
&nbsp;&nbsp;&nbsp;&nbsp;&nbsp;<b>Chorvs</b> Ad regum thalamos numine prospero<br>
qui caelum superi quique regunt fretum<br>
adsint cum populis rite fauentibus.<br>
Primum sceptriferis colla Tonantibus<br>
taurus celsa ferat tergore candido;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">60</span><br>
Lucinam niuei femina corporis<br>
intemptata iugo placet, et asperi<br>
Martis sanguineas quae cohibet manus,<br>
quae dat belligeris foedera gentibus<br>
et cornu retinet diuite copiam,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">65</span><br>
donetur tenera mitior hostia.<br>
Et tu, qui facibus legitimis ades,<br>
noctem discutiens auspice dextera<br>
huc incede gradu marcidus ebrio,<br>
praecingens roseo tempora uinculo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">70</span><br>
Et tu, quae, gemini praeuia temporis,<br>
tarde, stella, redis semper amantibus:<br>
te matres, auide te cupiunt nurus<br>
quamprimum radios spargere lucidos.<br>
&nbsp;&nbsp;&nbsp;&nbsp;&nbsp;Vincit uirgineus decor&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">75</span><br>
longe Cecropias nurus,<br>
et quas Taygeti iugis<br>
exercet iuuenum modo<br>
muris quod caret oppidum,<br>
et quas Aonius latex&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">80</span><br>
Alpheosque sacer lauat.<br>
Si forma uelit aspici,<br>
cedent Aesonio duci<br>
proles fulminis improbi<br>
aptat qui iuga tigribus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">85</span><br>
nec non, qui tripodas mouet,<br>
frater uirginis asperae,<br>
cedet Castore cum suo<br>
Pollux caestibus aptior.<br>
Sic, sic, caelicolae, precor,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">90</span><br>
uincat femina coniuges,<br>
uir longe superet uiros.<br>
&nbsp;&nbsp;&nbsp;&nbsp;&nbsp;Haec cum femineo constitit in choro,<br>
unius facies praenitet omnibus.<br>
sic cum sole perit sidereus decor,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">95</span><br>
et densi latitant Pleiadum greges,<br>
cum Phoebe solidum lumine non suo<br>
orbem circuitis cornibus alligat.<br>
ostro sic niueus puniceo color<br>
perfusus rubuit, sic nitidum iubar&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">100</span><br>
pastor luce noua roscidus aspicit.<br>
Ereptus thalamis Phasidis horridi,<br>
effrenae solitus pectora coniugis<br>
inuita trepidus prendere dextera,<br>
felix Aeoliam corripe uirginem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">105</span><br>
nunc primum soceris sponse uolentibus.<br>
&nbsp;&nbsp;&nbsp;&nbsp;&nbsp;Concesso, iuuenes, ludite iurgio,<br>
hinc illinc, iuuenes, mittite carmina:<br>
rara est in dominos iusta licentia.<br>
&nbsp;&nbsp;&nbsp;&nbsp;&nbsp;Candida thyrsigeri proles generosa Lyaei,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">110</span><br>
multifidam iam tempus erat succendere pinum:<br>
excute sollemnem digitis marcentibus ignem.<br>
festa dicax fundat conuicia fescenninus,<br>
soluat turba iocos++tacitis eat illa tenebris,<br>
si qua peregrino nubit furtiua marito. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">115</span><br>
&nbsp;&nbsp;&nbsp;&nbsp;&nbsp;<b>Medea</b> Occidimus: aures pepulit hymenaeus meas.<br>
uix ipsa tantum, uix adhuc credo malum.<br>
hoc facere Iason potuit, erepto patre<br>
patria atque regno sedibus solam exteris<br>
deserere durus? merita contempsit mea&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">120</span><br>
qui scelere flammas uiderat uinci et mare?<br>
adeone credit omne consumptum nefas?<br>
incerta uecors mente non sana feror<br>
partes in omnes; unde me ulcisci queam?<br>
utinam esset illi frater! est coniunx: in hanc&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">125</span><br>
ferrum exigatur. hoc meis satis est malis?<br>
si quod Pelasgae, si quod urbes barbarae<br>
nouere facinus quod tuae ignorent manus,<br>
nunc est parandum. scelera te hortentur tua<br>
et cuncta redeant: inclitum regni decus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">130</span><br>
raptum et nefandae uirginis paruus comes<br>
diuisus ense, funus ingestum patri<br>
sparsumque ponto corpus et Peliae senis<br>
decocta aeno membra: funestum impie<br>
quam saepe fudi sanguinem++et nullum scelus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">135</span><br>
irata feci: saeuit infelix amor.<br>
&nbsp;&nbsp;&nbsp;&nbsp;&nbsp;Quid tamen Iason potuit, alieni arbitri<br>
iurisque factus? debuit ferro obuium<br>
offerre pectus++melius, a melius, dolor<br>
furiose, loquere. si potest, uiuat meus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">140</span><br>
ut fuit, Iason; si minus, uiuat tamen<br>
memorque nostri muneri parcat meo.<br>
Culpa est Creontis tota, qui sceptro impotens<br>
coniugia soluit quique genetricem abstrahit<br>
gnatis et arto pignore astrictam fidem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">145</span><br>
dirimit: petatur, solus hic poenas luat,<br>
quas debet. alto cinere cumulabo domum;<br>
uidebit atrum uerticem flammis agi<br>
Malea longas nauibus flectens moras.<br>
&nbsp;&nbsp;&nbsp;&nbsp;&nbsp;<b>Nutrix</b> Sile, obsecro, questusque secreto abditos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">150</span><br>
manda dolori. grauia quisquis uulnera<br>
patiente et aequo mutus animo pertulit,<br>
referre potuit: ira quae tegitur nocet;<br>
professa perdunt odia uindictae locum.<br>
<b>Medea</b> Leuis est dolor, qui capere consilium potest&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">155</span><br>
et clepere sese: magna non latitant mala.<br>
libet ire contra. <b>Nutrix</b> Siste furialem impetum,<br>
alumna: uix te tacita defendit quies.<br>
<b>Medea</b> Fortuna fortes metuit, ignauos premit.<br>
<b>Nutrix</b> Tunc est probanda, si locum uirtus habet.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">160</span><br>
<b>Medea</b> Numquam potest non esse uirtuti locus.<br>
<b>Nutrix</b> Spes nulla rebus monstrat adflictis uiam.<br>
<b>Medea</b> Qui nil potest sperare, desperet nihil.<br>
<b>Nutrix</b> Abiere Colchi, coniugis nulla est fides<br>
nihilque superest opibus e tantis tibi.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">165</span><br>
<b>Medea</b> Medea superest: hic mare et terras uides<br>
ferrumque et ignes et deos et fulmina.<br>
<b>Nutrix</b> Rex est timendus. <b>Medea</b> Rex meus fuerat pater.<br>
<b>Nutrix</b> Non metuis arma? <b>Medea</b> Sint licet terra edita.<br>
<b>Nutrix</b> Moriere. <b>Medea</b> Cupio. <b>Nutrix</b> Profuge. <b>Medea</b> Paenituit fugae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">170</span><br>
<b>Nutrix</b> Medea++<b>Medea</b> Fiam. <b>Nutrix</b> Mater es. <b>Medea</b> Cui sim uide.<br>
<b>Nutrix</b> Profugere dubitas? <b>Medea</b> Fugiam, at ulciscar prius.<br>
<b>Nutrix</b> Vindex sequetur. <b>Medea</b> Forsan inueniam moras.<br>
<b>Nutrix</b> Compesce uerba, parce iam, demens, minis<br>
animosque minue: tempori aptari decet.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">175</span><br>
<b>Medea</b> Fortuna opes auferre, non animum potest.<br>
&nbsp;&nbsp;&nbsp;&nbsp;&nbsp;Sed cuius ictu regius cardo strepit?<br>
ipse est Pelasgo tumidus imperio Creo.<br>
&nbsp;&nbsp;&nbsp;&nbsp;&nbsp;<b>Creo</b> Medea, Colchi noxium Aeetae genus,<br>
nondum meis exportat e regnis pedem?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">180</span><br>
molitur aliquid: nota fraus, nota est manus.<br>
cui parcet illa quemue securum sinet?<br>
abolere propere pessimam ferro luem<br>
equidem parabam: precibus euicit gener.<br>
concessa uita est, liberet fines metu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">185</span><br>
abeatque tuta.++fert gradum contra ferox<br>
minaxque nostros propius affatus petit.++<br>
Arcete, famuli, tactu et accessu procul,<br>
iubete sileat. regium imperium pati<br>
aliquando discat. Vade ueloci uia&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">190</span><br>
monstrumque saeuum horribile iamdudum auehe.<br>
<b>Medea</b> Quod crimen aut quae culpa multatur fuga?<br>
<b>Creo</b> Quae causa pellat, innocens mulier rogat.<br>
<b>Medea</b> Si iudicas, cognosce, si regnas, iube.<br>
<b>Creo</b> Aequum atque iniquum regis imperium feras.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">195</span><br>
<b>Medea</b> Iniqua numquam regna perpetuo manent.<br>
<b>Creo</b> I, querere Colchis. <b>Medea</b> Redeo: qui auexit, ferat.<br>
<b>Creo</b> Vox constituto sera decreto uenit.<br>
<b>Medea</b> Qui statuit aliquid parte inaudita altera,<br>
aequum licet statuerit, haud aequus fuit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">200</span><br>
<b>Creo</b> Auditus a te Pelia supplicium tulit?<br>
sed fare, causae detur egregiae locus.<br>
<b>Medea</b> Difficile quam sit animum ab ira flectere<br>
iam concitatum quamque regale hoc putet<br>
sceptris superbas quisquis admouit manus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">205</span><br>
qua coepit ire, regia didici mea.<br>
quamuis enim sim clade miseranda obruta,<br>
expulsa supplex sola deserta, undique<br>
afflicta, quondam nobili fulsi patre<br>
auoque clarum Sole deduxi genus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">210</span><br>
quodcumque placidis flexibus Phasis rigat<br>
Pontusque quidquid Scythicus a tergo uidet,<br>
palustribus qua maria dulcescunt aquis,<br>
armata peltis quidquid exterret cohors<br>
inclusa ripis uidua Thermodontiis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">215</span><br>
hoc omne noster genitor imperio regit.<br>
generosa, felix, decore regali potens<br>
fulsi: petebant tunc meos thalamos proci,<br>
qui nunc petuntur. rapida fortuna ac leuis<br>
praecepsque regno eripuit, exilio dedit. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">220</span><br>
confide regnis, cum leuis magnas opes<br>
huc ferat et illuc casus++hoc reges habent<br>
magnificum et ingens, nulla quod rapiat dies:<br>
prodesse miseris, supplices fido lare<br>
protegere. Solum hoc Colchico regno extuli,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">225</span><br>
decus illud ingens Graeciae et florem inclitum,<br>
praesidia Achiuae gentis et prolem deum<br>
seruasse memet. munus est Orpheus meum,<br>
qui saxa cantu mulcet et siluas trahit,<br>
geminumque munus Castor et Pollux meum est&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">230</span><br>
satique Borea quique trans Pontum quoque<br>
summota Lynceus lumine immisso uidet,<br>
omnesque Minyae: nam ducum taceo ducem,<br>
pro quo nihil debetur: hunc nulli imputo;<br>
uobis reuexi ceteros, unum mihi.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">235</span><br>
&nbsp;&nbsp;&nbsp;&nbsp;&nbsp;Incesse nunc et cuncta flagitia ingere:<br>
fatebor; obici crimen hoc solum potest,<br>
Argo reuersa. uirgini placeat pudor<br>
paterque placeat: tota cum ducibus ruet<br>
Pelasga tellus, hic tuus primum gener&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">240</span><br>
tauri ferocis ore flagranti occidet.<br>
[fortuna causam quae uolet nostram premat,<br>
non paenitet seruasse tot regum decus]<br>
quodcumque culpa praemium ex omni tuli,<br>
hoc est penes te. si placet, damna ream;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">245</span><br>
sed redde crimen. sum nocens, fateor, Creo:<br>
talem sciebas esse, cum genua attigi<br>
fidemque supplex praesidis dextra peti;<br>
terra hac miseriis angulum et sedem rogo<br>
latebrasque uiles: urbe si pelli placet,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">250</span><br>
detur remotus aliquis in regnis locus.<br>
<b>Creo</b> Non esse me qui sceptra uiolentus geram<br>
nec qui superbo miserias calcem pede,<br>
testatus equidem uideor haud clare parum<br>
generum exulem legendo et adflictum et graui&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">255</span><br>
terrore pauidum, quippe quem poenae expetit<br>
letoque Acastus regna Thessalica optinens.<br>
senio trementem debili atque aeuo grauem<br>
patrem peremptum queritur et caesi senis<br>
discissa membra, cum dolo captae tuo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">260</span><br>
piae sorores impium auderent nefas.<br>
potest Iason, si tuam causam amoues,<br>
suam tueri: nullus innocuum cruor<br>
contaminauit, afuit ferro manus<br>
proculque uestro purus a coetu stetit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">265</span><br>
&nbsp;&nbsp;&nbsp;&nbsp;&nbsp;Tu, tu malorum machinatrix facinorum,<br>
cui feminae nequitia, ad audendum omnia<br>
robur uirile est, nulla famae memoria,<br>
egredere, purga regna, letales simul<br>
tecum aufer herbas, libera ciues metu,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">270</span><br>
alia sedens tellure sollicita deos.<br>
<b>Medea</b> Profugere cogis? redde fugienti ratem<br>
uel redde comitem++fugere cur solam iubes?<br>
non sola ueni. bella si metuis pati,<br>
utrumque regno pelle. cur sontes duos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">275</span><br>
distinguis? illi Pelia, non nobis iacet;<br>
fugam, rapinas adice, desertum patrem<br>
lacerumque fratrem, quidquid etiamnunc nouas<br>
docet maritus coniuges, non est meum:<br>
totiens nocens sum facta, sed numquam mihi.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">280</span><br>
<b>Creo</b> Iam exisse decuit. quid seris fando moras?<br>
<b>Medea</b> Supplex recedens illud extremum precor,<br>
ne culpa natos matris insontes trahat.<br>
<b>Creo</b> Vade: hos paterno ut genitor excipiam sinu.<br>
<b>Medea</b> Per ego auspicatos regii thalami toros,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">285</span><br>
per spes futuras perque regnorum status,<br>
Fortuna uaria dubia quos agitat uice,<br>
precor, breuem largire fugienti moram,<br>
dum extrema natis mater infigo oscula,<br>
fortasse moriens. <b>Creo</b> Fraudibus tempus petis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">290</span><br>
<b>Medea</b> Quae fraus timeri tempore exiguo potest?<br>
<b>Creo</b> Nullum ad nocendum tempus angustum est malis.<br>
<b>Medea</b> Parumne miserae temporis lacrimis negas?<br>
<b>Creo</b> Etsi repugnat precibus infixus timor,<br>
unus parando dabitur exilio dies.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">295</span><br>
<b>Medea</b> Nimis est, recidas aliquid ex isto licet;<br>
et ipsa propero. <b>Creo</b> Capite supplicium lues,<br>
clarum priusquam Phoebus attollat diem<br>
nisi cedis Isthmo.++Sacra me thalami uocant,<br>
uocat precari festus Hymenaeo dies.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">300</span><br>
&nbsp;&nbsp;&nbsp;&nbsp;&nbsp;<b>Chorvs</b> Audax nimium qui freta primus<br>
rate tam fragili perfida rupit<br>
terrasque suas posterga uidens<br>
animam leuibus credidit auris,<br>
dubioque secans aequora cursu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">305</span><br>
potuit tenui fidere ligno<br>
inter uitae mortisque uices<br>
nimium gracili limite ducto.<br>
Nondum quisquam sidera norat,<br>
stellisque, quibus pingitur aether,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">310</span><br>
non erat usus, nondum pluuias<br>
Hyadas poterat uitare ratis,<br>
non Oleniae lumina caprae,<br>
nec quae sequitur flectitque senex<br>
Attica tardus plaustra Bootes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">315</span><br>
nondum Boreas, nondum Zephyrus<br>
&nbsp;&nbsp;&nbsp;&nbsp;&nbsp;nomen habebant.<br>
Ausus Tiphys pandere uasto<br>
&nbsp;&nbsp;&nbsp;&nbsp;&nbsp;carbasa ponto<br>
legesque nouas scribere uentis:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">320</span><br>
nunc lina sinu tendere toto,<br>
nunc prolato pede transuersos<br>
captare notos, nunc antemnas<br>
medio tutas ponere malo,<br>
nunc in summo religare loco,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">325</span><br>
cum iam totos auidus nimium<br>
nauita flatus optat et alto<br>
rubicunda tremunt sipara uelo.<br>
&nbsp;&nbsp;&nbsp;&nbsp;&nbsp;Candida nostri saecula patres<br>
uidere procul fraude remota.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">330</span><br>
sua quisque piger litora tangens<br>
patrioque senex factus in aruo,<br>
paruo diues nisi quas tulerat<br>
natale solum non norat opes.<br>
Bene dissaepti foedera mundi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">335</span><br>
traxit in unum Thessala pinus<br>
iussitque pati uerbera pontum<br>
partemque metus fieri nostri<br>
&nbsp;&nbsp;&nbsp;&nbsp;&nbsp;mare sepositum.<br>
Dedit illa graues improba poenas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">340</span><br>
per tam longos ducta timores,<br>
cum duo montes, claustra profundi,<br>
hinc atque illinc subito impulsu<br>
uelut aetherio gemerent sonitu,<br>
spargeret arces nubesque ipsas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">345</span><br>
&nbsp;&nbsp;&nbsp;&nbsp;&nbsp;mare deprensum.<br>
Palluit audax Tiphys et omnes<br>
labente manu misit habenas,<br>
Orpheus tacuit torpente lyra<br>
ipsaque uocem perdidit Argo.<br>
&nbsp;&nbsp;&nbsp;&nbsp;&nbsp;Quid cum Siculi uirgo Pelori,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">350</span><br>
rabidos utero succincta canes,<br>
omnis pariter soluit hiatus?<br>
quis non totos horruit artus<br>
totiens uno latrante malo?<br>
Quid cum Ausonium dirae pestes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">355</span><br>
uoce canora mare mulcerent,<br>
cum Pieria resonans cithara<br>
&nbsp;&nbsp;&nbsp;&nbsp;&nbsp;Thracius Orpheus<br>
solitam cantu retinere rates<br>
paene coegit Sirena sequi?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">360</span><br>
Quod fuit huius pretium cursus?<br>
&nbsp;&nbsp;&nbsp;&nbsp;&nbsp;aurea pellis<br>
maiusque mari Medea malum,<br>
merces prima digna carina.<br>
&nbsp;&nbsp;&nbsp;&nbsp;&nbsp;Nunc iam cessit pontus et omnes<br>
&nbsp;&nbsp;&nbsp;&nbsp;&nbsp;patitur leges:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">365</span><br>
non Palladia compacta manu<br>
regum referens inclita remos<br>
&nbsp;&nbsp;&nbsp;&nbsp;&nbsp;quaeritur Argo++<br>
quaelibet altum cumba pererrat.<br>
Terminus omnis motus et urbes<br>
muros terra posuere noua,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">370</span><br>
nil qua fuerat sede reliquit<br>
&nbsp;&nbsp;&nbsp;&nbsp;&nbsp;peruius orbis:<br>
Indus gelidum potat Araxen,<br>
Albin Persae Rhenumque bibunt++<br>
uenient annis saecula seris,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">375</span><br>
quibus Oceanus uincula rerum<br>
laxet et ingens pateat tellus<br>
Tethysque nouos detegat orbes<br>
nec sit terris ultima Thule.<br>
&nbsp;&nbsp;&nbsp;&nbsp;&nbsp;<b>Nutrix</b> Alumna, celerem quo rapis tectis pedem?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">380</span><br>
resiste et iras comprime ac retine impetum.<br>
&nbsp;&nbsp;&nbsp;&nbsp;&nbsp;Incerta qualis entheos gressus tulit<br>
cum iam recepto maenas insanit deo<br>
Pindi niualis uertice aut Nysae iugis,<br>
talis recursat huc et huc motu effero,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">385</span><br>
furoris ore signa lymphati gerens.<br>
flammata facies, spiritum ex alto citat,<br>
proclamat, oculos uberi fletu rigat,<br>
renidet: omnis specimen affectus capit.<br>
haeret: minatur aestuat queritur gemit. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">390</span><br>
quo pondus animi uerget? ubi ponet minas?<br>
ubi se iste fluctus franget? exundat furor.<br>
non facile secum uersat aut medium scelus;<br>
se uincet: irae nouimus ueteris notas.<br>
magnum aliquid instat, efferum immane impium:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">395</span><br>
uultum Furoris cerno. di fallant metum!<br>
&nbsp;&nbsp;&nbsp;&nbsp;&nbsp;<b>Medea</b> Si quaeris odio, misera, quem statuas modum,<br>
imitare amorem. regias egone ut faces<br>
inulta patiar? segnis hic ibit dies,<br>
tanto petitus ambitu, tanto datus?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">400</span><br>
dum terra caelum media libratum feret<br>
nitidusque certas mundus euoluet uices<br>
numerusque harenis derit et solem dies,<br>
noctem sequentur astra, dum siccas polus<br>
uersabit Arctos, flumina in pontum cadent,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">405</span><br>
numquam meus cessabit in poenas furor<br>
crescetque semper++quae ferarum immanitas,<br>
quae Scylla, quae Charybdis Ausonium mare<br>
Siculumque sorbens quaeue anhelantem premens<br>
Titana tantis Aetna feruebit minis?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">410</span><br>
non rapidus amnis, non procellosum mare<br>
pontusue coro saeuus aut uis ignium<br>
adiuta flatu possit inhibere impetum<br>
irasque nostras: sternam et euertam omnia.<br>
&nbsp;&nbsp;&nbsp;&nbsp;&nbsp;Timuit Creontem ac bella Thessalici ducis?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">415</span><br>
amor timere neminem uerus potest.<br>
sed cesserit coactus et dederit manus:<br>
adire certe et coniugem extremo alloqui<br>
sermone potuit++hoc quoque extimuit ferox;<br>
laxare certe tempus immitis fugae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">420</span><br>
genero licebat++liberis unus dies<br>
datus est duobus. non queror tempus breue:<br>
multum patebit. faciet hic faciet dies<br>
quod nullus umquam taceat++inuadam deos<br>
et cuncta quatiam. <b>Nutrix</b> Recipe turbatum malis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">425</span><br>
era, pectus, animum mitiga. <b>Medea</b> Sola est quies,<br>
mecum ruina cuncta si uideo obruta:<br>
mecum omnia abeant. trahere, cum pereas, libet.<br>
<b>Nutrix</b> Quam multa sint timenda, si perstas, uide:<br>
nemo potentes aggredi tutus potest.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">430</span><br>
&nbsp;&nbsp;&nbsp;&nbsp;&nbsp;<b>Iason</b> O dura fata semper et sortem asperam,<br>
cum saeuit et cum parcit ex aequo malam!<br>
remedia quotiens inuenit nobis deus<br>
periculis peiora: si uellem fidem<br>
praestare meritis coniugis, leto fuit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">435</span><br>
caput offerendum; si mori nollem, fide<br>
misero carendum. non timor uicit fidem,<br>
sed trepida pietas: quippe sequeretur necem<br>
proles parentum. sancta si caelum incolis<br>
Iustitia, numen inuoco ac testor tuum:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">440</span><br>
nati patrem uicere. quin ipsam quoque,<br>
etsi ferox est corde nec patiens iugi,<br>
consulere natis malle quam thalamis reor.<br>
constituit animus precibus iratam aggredi++<br>
atque ecce, uiso memet exiluit, furit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">445</span><br>
fert odia prae se: totus in uultu est dolor.<br>
<b>Medea</b> Fugimus, Iason, fugimus++hoc non est nouum,<br>
mutare sedes; causa fugiendi noua est:<br>
pro te solebam fugere++discedo, exeo,<br>
penatibus profugere quam cogis tuis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">450</span><br>
ad quos remittis? Phasin et Colchos petam<br>
patriumque regnum quaeque fraternus cruor<br>
perfudit arua? quas peti terras iubes?<br>
quae maria monstras? Pontici fauces freti<br>
per quas reuexi nobilem regum manum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">455</span><br>
adulterum secuta per Symplegadas?<br>
patruamne Iolcon, Thessala an Tempe petam?<br>
quascumque aperui tibi uias, clausi mihi++<br>
quo me remittis? exuli exilium imperas<br>
nec das. eatur. regius iussit gener:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">460</span><br>
nihil recuso. dira supplicia ingere:<br>
merui. cruentis paelicem poenis premat<br>
regalis ira, uinculis oneret manus<br>
clausamque saxo noctis aeternae obruat:<br>
minora meritis patiar++ingratum caput,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">465</span><br>
reuoluat animus igneos tauri halitus<br>
interque saeuos gentis indomitae metus<br>
armifero in aruo flammeum Aeetae pecus,<br>
hostisque subiti tela, cum iussu meo<br>
terrigena miles mutua caede occidit;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">470</span><br>
adice expetita spolia Phrixei arietis<br>
somnoque iussum lumina ignoto dare<br>
insomne monstrum, traditum fratrem neci<br>
et scelere in uno non semel factum scelus,<br>
ausasque natas fraude deceptas mea&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">475</span><br>
secare membra non reuicturi senis:<br>
[aliena quaerens regna, deserui mea]<br>
per spes tuorum liberum et certum larem,<br>
per uicta monstra, per manus, pro te quibus<br>
numquam peperci, perque praeteritos metus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">480</span><br>
per caelum et undas, coniugi testes mei,<br>
miserere, redde supplici felix uicem.<br>
ex opibus illis, quas procul raptas Scythae<br>
usque a perustis Indiae populis agunt,<br>
quas quia referta uix domus gazas capit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">485</span><br>
ornamus auro nemora, nil exul tuli<br>
nisi fratris artus: hos quoque impendi tibi;<br>
tibi patria cessit, tibi pater frater pudor++<br>
hac dote nupsi. redde fugienti sua.<br>
<b>Iason</b> Perimere cum te uellet infestus Creo,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">490</span><br>
lacrimis meis euictus exilium dedit.<br>
<b>Medea</b> Poenam putabam: munus, ut uideo, est fuga.<br>
<b>Iason</b> Dum licet abire, profuge teque hinc eripe:<br>
grauis ira regum est semper. <b>Medea</b> Hoc suades mihi,<br>
praestas Creusae: paelicem inuisam amoues.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">495</span><br>
<b>Iason</b> Medea amores obicit? <b>Medea</b> Et caedem et dolos.<br>
<b>Iason</b> Obicere crimen quod potes tandem mihi?<br>
<b>Medea</b> Quodcumque feci. <b>Iason</b> Restat hoc unum insuper,<br>
tuis ut etiam sceleribus fiam nocens.<br>
<b>Medea</b> Tua illa, tua sunt illa: cui prodest scelus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">500</span><br>
is fecit++omnes coniugem infamem arguant,<br>
solus tuere, solus insontem uoca:<br>
tibi innocens sit quisquis est pro te nocens.<br>
<b>Iason</b> Ingrata uita est cuius acceptae pudet.<br>
<b>Medea</b> Retinenda non est cuius acceptae pudet.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">505</span><br>
<b>Iason</b> Quin potius ira concitum pectus doma,<br>
placare natis. <b>Medea</b> Abdico eiuro abnuo++<br>
meis Creusa liberis fratres dabit?<br>
<b>Iason</b> Regina natis exulum, afflictis potens.<br>
<b>Medea</b> Ne ueniat umquam tam malus miseris dies,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">510</span><br>
qui prole foeda misceat prolem inclitam,<br>
Phoebi nepotes Sisyphi nepotibus.<br>
<b>Iason</b> Quid, misera, meque teque in exitium trahis?<br>
abscede, quaeso. <b>Medea</b> Supplicem audiuit Creo.<br>
<b>Iason</b> Quid facere possim, loquere. <b>Medea</b> Pro me uel scelus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">515</span><br>
<b>Iason</b> Hinc rex et illinc++<b>Medea</b> Est et his maior metus<br>
Medea. nos ~confligere. certemus sine,<br>
sit pretium Iason. <b>Iason</b> Cedo defessus malis.<br>
et ipsa casus saepe iam expertos time.<br>
<b>Medea</b> Fortuna semper omnis infra me stetit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">520</span><br>
<b>Iason</b> Acastus instat. <b>Medea</b> Propior est hostis Creo:<br>
utrumque profuge. non ut in socerum manus<br>
armes nec ut te caede cognata inquines<br>
Medea cogit: innocens mecum fuge.<br>
<b>Iason</b> Et quis resistet, gemina si bella ingruant,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">525</span><br>
Creo atque Acastus arma si iungant sua?<br>
<b>Medea</b> His adice Colchos, adice et Aeeten ducem,<br>
Scythas Pelasgis iunge: demersos dabo.<br>
<b>Iason</b> Alta extimesco sceptra. <b>Medea</b> Ne cupias uide.<br>
<b>Iason</b> Suspecta ne sint, longa colloquia amputa.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">530</span><br>
<b>Medea</b> Nunc summe toto Iuppiter caelo tona,<br>
intende dextram, uindices flammas para<br>
omnemque ruptis nubibus mundum quate.<br>
nec deligenti tela librentur manu<br>
uel me uel istum: quisquis e nobis cadet&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">535</span><br>
nocens peribit, non potest in nos tuum<br>
errare fulmen. <b>Iason</b> Sana meditari incipe<br>
et placida fare. si quod ex soceri domo<br>
potest fugam leuare solamen, pete.<br>
<b>Medea</b> Contemnere animus regias, ut scis, opes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">540</span><br>
potest soletque; liberos tantum fugae<br>
habere comites liceat, in quorum sinu<br>
lacrimas profundam. te noui gnati manent.<br>
<b>Iason</b> Parere precibus cupere me fateor tuis;<br>
pietas uetat: namque istud ut possim pati,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">545</span><br>
non ipse memet cogat et rex et socer.<br>
haec causa uitae est, hoc perusti pectoris<br>
curis leuamen. spiritu citius queam<br>
carere, membris, luce. <b>Medea</b> Sic natos amat?<br>
bene est, tenetur, uulneri patuit locus.++&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">550</span><br>
Suprema certe liceat abeuntem loqui<br>
mandata, liceat ultimum amplexum dare:<br>
gratum est. et illud uoce iam extrema peto,<br>
ne, si qua noster dubius effudit dolor,<br>
maneant in animo uerba: melioris tibi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">555</span><br>
memoria nostri sedeat; haec irae data<br>
oblitterentur. <b>Iason</b> Omnia ex animo expuli<br>
precorque et ipse, feruidam ut mentem regas<br>
placideque tractes: miserias lenit quies.<br>
<b>Medea</b> Discessit. itane est? uadis oblitus mei&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">560</span><br>
et tot meorum facinorum? excidimus tibi?<br>
numquam excidemus. hoc age, omnis aduoca<br>
uires et artes. fructus est scelerum tibi<br>
nullum scelus putare. uix fraudi est locus:<br>
timemur. hac aggredere, qua nemo potest&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">565</span><br>
quicquam timere. perge, nunc aude, incipe<br>
quidquid potest Medea, quidquid non potest.<br>
&nbsp;&nbsp;&nbsp;&nbsp;&nbsp;Tu, fida nutrix, socia maeroris mei<br>
uariique casus, misera consilia adiuua.<br>
est palla nobis, munus aetheriae domus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">570</span><br>
decusque regni, pignus Aeetae datum<br>
a Sole generis, est et auro textili<br>
monile fulgens quodque gemmarum nitor<br>
distinguit aurum, quo solent cingi comae.<br>
haec nostra nati dona nubenti ferant,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">575</span><br>
sed ante diris inlita ac tincta artibus.<br>
uocetur Hecate. sacra letifica appara:<br>
statuantur arae, flamma iam tectis sonet.<br>
&nbsp;&nbsp;&nbsp;&nbsp;&nbsp;<b>Chorvs</b> Nulla uis flammae tumidiue uenti<br>
tanta, nec teli metuenda torti,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">580</span><br>
quanta cum coniunx uiduata taedis<br>
&nbsp;&nbsp;&nbsp;&nbsp;&nbsp;ardet et odit;<br>
non ubi hibernos nebulosus imbres<br>
Auster aduexit properatque torrens<br>
Hister et iunctos uetat esse pontes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">585</span><br>
&nbsp;&nbsp;&nbsp;&nbsp;&nbsp;ac uagus errat;<br>
non ubi impellit Rhodanus profundum,<br>
aut ubi in riuos niuibus solutis<br>
sole iam forti medioque uere<br>
&nbsp;&nbsp;&nbsp;&nbsp;&nbsp;tabuit Haemus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">590</span><br>
caecus est ignis stimulatus ira<br>
nec regi curat patiturue frenos<br>
aut timet mortem: cupit ire in ipsos<br>
&nbsp;&nbsp;&nbsp;&nbsp;&nbsp;obuius enses.<br>
&nbsp;&nbsp;&nbsp;&nbsp;&nbsp;Parcite, o diui, ueniam precamur,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">595</span><br>
uiuat ut tutus mare qui subegit.<br>
sed furit uinci dominus profundi<br>
&nbsp;&nbsp;&nbsp;&nbsp;&nbsp;regna secunda.<br>
ausus aeternos agitare currus<br>
immemor metae iuuenis paternae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">600</span><br>
quos polo sparsit furiosus ignes<br>
&nbsp;&nbsp;&nbsp;&nbsp;&nbsp;ipse recepit.<br>
constitit nulli uia nota magno:<br>
uade qua tutum populo priori,<br>
rumpe nec sacro uiolente sancta&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">605</span><br>
&nbsp;&nbsp;&nbsp;&nbsp;&nbsp;foedera mundi.<br>
&nbsp;&nbsp;&nbsp;&nbsp;&nbsp;Quisquis audacis tetigit carinae<br>
nobiles remos nemorisque sacri<br>
Pelion densa spoliauit umbra,<br>
quisquis intrauit scopulos uagantes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">610</span><br>
et tot emensus pelagi labores<br>
barbara funem religauit ora<br>
raptor externi rediturus auri,<br>
exitu diro temerata ponti<br>
&nbsp;&nbsp;&nbsp;&nbsp;&nbsp;iura piauit. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">615</span><br>
Exigit poenas mare prouocatum:<br>
Tiphys, in primis domitor profundi,<br>
liquit indocto regimen magistro;<br>
litore externo, procul a paternis<br>
occidens regnis tumuloque uili&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">620</span><br>
tectus ignotas iacet inter umbras.<br>
Aulis amissi memor inde regis<br>
portibus lentis retinet carinas<br>
&nbsp;&nbsp;&nbsp;&nbsp;&nbsp;stare querentes.<br>
Ille uocali genitus Camena,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">625</span><br>
cuius ad chordas modulante plectro<br>
restitit torrens, siluere uenti,<br>
cui suo cantu uolucris relicto<br>
adfuit tota comitante silua,<br>
Thracios sparsus iacuit per agros,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">630</span><br>
at caput tristi fluitauit Hebro:<br>
contigit notam Styga Tartarumque,<br>
&nbsp;&nbsp;&nbsp;&nbsp;&nbsp;non rediturus.<br>
Strauit Alcides Aquilone natos,<br>
patre Neptuno genitum necauit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">635</span><br>
sumere innumeras solitum figuras:<br>
ipse post terrae pelagique pacem,<br>
post feri Ditis patefacta regna<br>
uiuus ardenti recubans in Oeta<br>
praebuit saeuis sua membra flammis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">640</span><br>
tabe consumptus gemini cruoris,<br>
&nbsp;&nbsp;&nbsp;&nbsp;&nbsp;munere nuptae.<br>
Strauit Ancaeum uiolentus ictu<br>
saetiger; fratrem, Meleagre, matris<br>
impius mactas morerisque dextra&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">645</span><br>
matris iratae: meruere cuncti++<br>
morte quod crimen tener expiauit<br>
Herculi magno puer inrepertus,<br>
raptus, heu, tutas puer inter undas?<br>
ite nunc, fortes, perarate pontum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">650</span><br>
&nbsp;&nbsp;&nbsp;&nbsp;&nbsp;fonte timendo.<br>
Idmonem, quamuis bene fata nosset,<br>
condidit serpens Libycis harenis;<br>
omnibus uerax, sibi falsus uni<br>
concidit Mopsus caruitque Thebis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">655</span><br>
ille si uere cecinit futura,<br>
exul errabit Thetidis maritus;<br>
fulmine et ponto moriens Oilei&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">661</span><br>
* * * patrioque pendet&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">660a</span><br>
&nbsp;&nbsp;&nbsp;&nbsp;&nbsp;crimine poenas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">660b</span><br>
Igne fallaci nociturus Argis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">658</span><br>
Nauplius praeceps cadet in profundum;<br>
coniugis fatum redimens Pheraei&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">662</span><br>
uxor impendes animam marito.<br>
ipse qui praedam spoliumque iussit<br>
aureum prima reuehi carina&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">665</span><br>
[ustus accenso Pelias aeno]<br>
arsit angustas uagus inter undas.<br>
Iam satis, diui, mare uindicastis:<br>
&nbsp;&nbsp;&nbsp;&nbsp;&nbsp;parcite iusso.<br>
&nbsp;&nbsp;&nbsp;&nbsp;&nbsp;<b>Nutrix</b> Pauet animus, horret: magna pernicies adest.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">670</span><br>
immane quantum augescit et semet dolor<br>
accendit ipse uimque praeteritam integrat.<br>
uidi furentem saepe et aggressam deos,<br>
caelum trahentem: maius his, maius parat<br>
Medea monstrum. namque ut attonito gradu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">675</span><br>
euasit et penetrale funestum attigit,<br>
totas opes effundit et quidquid diu<br>
etiam ipsa timuit promit atque omnem explicat<br>
turbam malorum, arcana secreta abdita,<br>
et triste laeua comparans sacrum manu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">680</span><br>
pestes uocat quascumque feruentis creat<br>
harena Libyae quasque perpetua niue<br>
Taurus coercet frigore Arctoo rigens,<br>
et omne monstrum. tracta magicis cantibus<br>
squamifera latebris turba desertis adest.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">685</span><br>
hic saeua serpens corpus immensum trahit<br>
trifidamque linguam exertat et quaerit quibus<br>
mortifera ueniat: carmine audito stupet<br>
tumidumque nodis corpus aggestis plicat<br>
cogitque in orbes. 'Parua sunt' inquit 'mala&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">690</span><br>
et uile telum est, ima quod tellus creat:<br>
caelo petam uenena. iam iam tempus est<br>
aliquid mouere fraude uulgari altius.<br>
huc ille uasti more torrentis patens<br>
descendat anguis, cuius immensos duae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">695</span><br>
maior minorque, sentiunt nodos ferae<br>
(maior Pelasgis apta, Sidoniis minor),<br>
pressasque tandem soluat Ophiuchus manus<br>
uirusque fundat; adsit ad cantus meos<br>
lacessere ausus gemina Python numina,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">700</span><br>
et Hydra et omnis redeat Herculea manu<br>
succisa serpens caede se reparans sua.<br>
tu quoque relictis peruigil Colchis ades,<br>
sopite primum cantibus, serpens, meis.'<br>
&nbsp;&nbsp;&nbsp;&nbsp;&nbsp;Postquam euocauit omne serpentum genus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">705</span><br>
congerit in unum frugis infaustae mala:<br>
quaecumque generat inuius saxis Eryx,<br>
quae fert opertis hieme perpetua iugis<br>
sparsus cruore Caucasus Promethei,<br>
et quis sagittas diuites Arabes linunt&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">711</span><br>
pharetraque pugnax Medus aut Parthi leues,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">710</span><br>
aut quos sub axe frigido sucos legunt&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">712</span><br>
lucis Suebae nobiles Hyrcaniis;<br>
quodcumque tellus uere nidifico creat<br>
aut rigida cum iam bruma decussit decus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">715</span><br>
nemorum et niuali cuncta constrinxit gelu,<br>
quodcumque gramen flore mortifero uiret,<br>
dirusue tortis sucus in radicibus<br>
causas nocendi gignit, attrectat manu.<br>
Haemonius illas contulit pestes Athos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">720</span><br>
has Pindus ingens, illa Pangaei iugis<br>
teneram cruenta falce deposuit comam;<br>
has aluit altum gurgitem Tigris premens,<br>
Danuuius illas, has per arentis plagas<br>
tepidis Hydaspes gemmifer currens aquis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">725</span><br>
nomenque terris qui dedit Baetis suis<br>
Hesperia pulsans maria languenti uado.<br>
haec passa ferrum est, dum parat Phoebus diem,<br>
illius alta nocte succisus frutex;<br>
at huius ungue secta cantato seges.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">730</span><br>
&nbsp;&nbsp;&nbsp;&nbsp;&nbsp;Mortifera carpit gramina ac serpentium<br>
saniem exprimit miscetque et obscenas aues<br>
maestique cor bubonis et raucae strigis<br>
exsecta uiuae uiscera. haec scelerum artifex<br>
discreta ponit: his rapax uis ignium,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">735</span><br>
his gelida pigri frigoris glacies inest.<br>
addit uenenis uerba non illis minus<br>
metuenda.++Sonuit ecce uesano gradu<br>
canitque. mundus uocibus primis tremit.<br>
&nbsp;&nbsp;&nbsp;&nbsp;&nbsp;<b>Medea</b> Comprecor uulgus silentum uosque ferales deos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">740</span><br>
et Chaos caecum atque opacam Ditis umbrosi domum,<br>
Tartari ripis ligatos squalidae Mortis specus.<br>
supplicis, animae, remissis currite ad thalamos nouos:<br>
rota resistat membra torquens, tangat Ixion humum,<br>
Tantalus securus undas hauriat Pirenidas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">745</span><br>
[grauior uni poena sedeat coniugis socero mei]<br>
lubricus per saxa retro Sisyphum soluat lapis.<br>
uos quoque, urnis quas foratis inritus ludit labor,<br>
Danaides, coite: uestras hic dies quaerit manus.++<br>
nunc meis uocata sacris, noctium sidus, ueni&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">750</span><br>
pessimos induta uultus, fronte non una minax.<br>
&nbsp;&nbsp;&nbsp;&nbsp;&nbsp;Tibi more gentis uinculo soluens comam<br>
secreta nudo nemora lustraui pede<br>
et euocaui nubibus siccis aquas<br>
egique ad imum maria, et Oceanus graues&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">755</span><br>
interius undas aestibus uictis dedit,<br>
pariterque mundus lege confusa aetheris<br>
et solem et astra uidit et uetitum mare<br>
tetigistis, ursae. temporum flexi uices:<br>
aestiua tellus horruit cantu meo,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">760</span><br>
coacta messem uidit hibernam Ceres;<br>
uiolenta Phasis uertit in fontem uada<br>
et Hister, in tot ora diuisus, truces<br>
compressit undas omnibus ripis piger;<br>
sonuere fluctus, tumuit insanum mare&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">765</span><br>
tacente uento; nemoris antiqui domus<br>
amisit umbras uocis imperio meae.++<br>
die relicto Phoebus in medio stetit,<br>
Hyadesque nostris cantibus motae labant:<br>
adesse sacris tempus est, Phoebe, tuis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">770</span><br>
Tibi haec cruenta serta texuntur manu,<br>
&nbsp;&nbsp;&nbsp;&nbsp;&nbsp;nouena quae serpens ligat,<br>
tibi haec Typhoeus membra quae discors tulit,<br>
&nbsp;&nbsp;&nbsp;&nbsp;&nbsp;qui regna concussit Iouis.<br>
uectoris istic perfidi sanguis inest,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">775</span><br>
&nbsp;&nbsp;&nbsp;&nbsp;&nbsp;quem Nessus expirans dedit.<br>
Oetaeus isto cinere defecit rogus,<br>
&nbsp;&nbsp;&nbsp;&nbsp;&nbsp;qui uirus Herculeum bibit.<br>
piae sororis, impiae matris, facem<br>
&nbsp;&nbsp;&nbsp;&nbsp;&nbsp;ultricis Althaeae uides.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">780</span><br>
reliquit istas inuio plumas specu<br>
&nbsp;&nbsp;&nbsp;&nbsp;&nbsp;Harpyia, dum Zeten fugit.<br>
his adice pinnas sauciae Stymphalidos<br>
&nbsp;&nbsp;&nbsp;&nbsp;&nbsp;Lernaea passae spicula.++<br>
sonuistis, arae, tripodas agnosco meos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">785</span><br>
&nbsp;&nbsp;&nbsp;&nbsp;&nbsp;fauente commotos dea.<br>
&nbsp;&nbsp;&nbsp;&nbsp;&nbsp;Video Triuiae currus agiles,<br>
non quos pleno lucida uultu<br>
&nbsp;&nbsp;&nbsp;&nbsp;&nbsp;pernox agitat,<br>
sed quos facie lurida maesta,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">790</span><br>
cum Thessalicis uexata minis<br>
caelum freno propiore legit.<br>
sic face tristem pallida lucem<br>
&nbsp;&nbsp;&nbsp;&nbsp;&nbsp;funde per auras,<br>
horrore nouo terre populos<br>
inque auxilium, Dictynna, tuum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">795</span><br>
pretiosa sonent aera Corinthi.<br>
Tibi sanguineo caespite sacrum<br>
&nbsp;&nbsp;&nbsp;&nbsp;&nbsp;sollemne damus,<br>
tibi de medio rapta sepulcro<br>
fax nocturnos sustulit ignes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">800</span><br>
tibi mota caput flexa uoces<br>
&nbsp;&nbsp;&nbsp;&nbsp;&nbsp;ceruice dedi,<br>
tibi funereo de more iacens<br>
passos cingit uitta capillos,<br>
tibi iactatur tristis Stygia<br>
&nbsp;&nbsp;&nbsp;&nbsp;&nbsp;ramus ab unda, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">805</span><br>
tibi nudato pectore maenas<br>
sacro feriam bracchia cultro.<br>
manet noster sanguis ad aras:<br>
assuesce, manus, stringere ferrum<br>
carosque pati posse cruores++&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">810</span><br>
sacrum laticem percussa dedi.<br>
Quodsi nimium saepe uocari<br>
quereris uotis, ignosce, precor:<br>
causa uocandi, Persei, tuos<br>
&nbsp;&nbsp;&nbsp;&nbsp;&nbsp;saepius arcus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">815</span><br>
una atque eadem est semper, Iason.<br>
&nbsp;&nbsp;&nbsp;&nbsp;&nbsp;Tu nunc uestes tinge Creusae,<br>
quas cum primum sumpserit, imas<br>
urat serpens flamma medullas.<br>
Ignis fuluo clusus in auro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">820</span><br>
latet obscurus, quem mihi caeli<br>
qui furta luit uiscere feto<br>
dedit et docuit condere uires<br>
arte, Prometheus; dedit et tenui<br>
sulphure tectos Mulciber ignes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">825</span><br>
et uiuacis fulgura flammae<br>
de cognato Phaethonte tuli.<br>
habeo mediae dona Chimaerae,<br>
habeo flammas usto tauri<br>
&nbsp;&nbsp;&nbsp;&nbsp;&nbsp;gutture raptas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">830</span><br>
quas permixto felle Medusae<br>
tacitum iussi seruare malum.<br>
&nbsp;&nbsp;&nbsp;&nbsp;&nbsp;Adde uenenis stimulos, Hecate,<br>
donisque meis semina flammae<br>
&nbsp;&nbsp;&nbsp;&nbsp;&nbsp;condita serua:<br>
fallant uisus tactusque ferant,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">835</span><br>
meet in pectus uenasque calor,<br>
stillent artus ossaque fument<br>
uincatque suas flagrante coma<br>
&nbsp;&nbsp;&nbsp;&nbsp;&nbsp;noua nupta faces.<br>
&nbsp;&nbsp;&nbsp;&nbsp;&nbsp;Vota tenentur: ter latratus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">840</span><br>
audax Hecate dedit et sacros<br>
edidit ignes face luctifera.<br>
&nbsp;&nbsp;&nbsp;&nbsp;&nbsp;Peracta uis est omnis: huc gnatos uoca,<br>
pretiosa per quos dona nubenti feram.<br>
&nbsp;&nbsp;&nbsp;&nbsp;&nbsp;Ite, ite, nati, matris infaustae genus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">845</span><br>
placate uobis munere et multa prece<br>
dominam ac nouercam. uadite et celeres domum<br>
referte gressus, ultimo amplexu ut fruar.<br>
&nbsp;&nbsp;&nbsp;&nbsp;&nbsp;<b>Chorvs</b> Quonam cruenta maenas<br>
praeceps amore saeuo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">850</span><br>
rapitur? quod impotenti<br>
facinus parat furore?<br>
uultus citatus ira<br>
riget et caput feroci<br>
quatiens superba motu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">855</span><br>
regi minatur ultro.<br>
&nbsp;&nbsp;&nbsp;&nbsp;&nbsp;quis credat exulem?<br>
Flagrant genae rubentes,<br>
pallor fugat ruborem.<br>
nullum uagante forma&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">860</span><br>
seruat diu colorem.<br>
huc fert pedes et illuc,<br>
ut tigris orba natis<br>
cursu furente lustrat<br>
&nbsp;&nbsp;&nbsp;&nbsp;&nbsp;Gangeticum nemus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">865</span><br>
Frenare nescit iras<br>
Medea, non amores;<br>
nunc ira amorque causam<br>
iunxere: quid sequetur?<br>
quando efferet Pelasgis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">870</span><br>
nefanda Colchis aruis<br>
gressum metuque soluet<br>
regnum simulque reges?<br>
Nunc, Phoebe, mitte currus<br>
nullo morante loro,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">875</span><br>
nox condat alma lucem,<br>
mergat diem timendum<br>
&nbsp;&nbsp;&nbsp;&nbsp;&nbsp;dux noctis Hesperus.<br>
&nbsp;&nbsp;&nbsp;&nbsp;&nbsp;<b>Nvntivs</b> Periere cuncta, concidit regni status;<br>
nata atque genitor cinere permixto iacent.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">880</span><br>
<b>Chorus</b> Qua fraude capti? <b>Nuntius</b> Qua solent reges capi:<br>
donis. <b>Chorus</b> In illis esse quis potuit dolus?<br>
<b>Nuntius</b> Et ipse miror uixque iam facto malo<br>
potuisse fieri credo. <b>Chorus</b> Quis cladis modus?<br>
<b>Nuntius</b> Auidus per omnem regiae partem furit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">885</span><br>
immissus ignis: iam domus tota occidit,<br>
urbi timetur. <b>Chorus</b> Vnda flammas opprimat.<br>
<b>Nuntius</b> Et hoc in ista clade mirandum accidit:<br>
alit unda flammas, quoque prohibetur magis,<br>
magis ardet ignis; ipsa praesidia occupat. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">890</span><br>
&nbsp;&nbsp;&nbsp;&nbsp;&nbsp;<b>Nutrix</b> Effer citatum sede Pelopea gradum,<br>
Medea, praeceps quaslibet terras pete.<br>
&nbsp;&nbsp;&nbsp;&nbsp;&nbsp;<b>Medea</b> Egone ut recedam? si profugissem prius,<br>
ad hoc redirem. nuptias specto nouas.<br>
quid, anime, cessas? sequere felicem impetum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">895</span><br>
pars ultionis ista, qua gaudes, quota est?<br>
amas adhuc, furiose, si satis est tibi<br>
caelebs Iason. quaere poenarum genus<br>
haut usitatum iamque sic temet para:<br>
fas omne cedat, abeat expulsus pudor;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">900</span><br>
uindicta leuis est quam ferunt purae manus.<br>
incumbe in iras teque languentem excita<br>
penitusque ueteres pectore ex imo impetus<br>
uiolentus hauri. quidquid admissum est adhuc,<br>
pietas uocetur. hoc age! en faxo sciant&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">905</span><br>
quam leuia fuerint quamque uulgaris notae<br>
quae commodaui scelera. prolusit dolor<br>
per ista noster: quid manus poterant rudes<br>
audere magnum, quid puellaris furor?<br>
Medea nunc sum; creuit ingenium malis:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">910</span><br>
iuuat, iuuat rapuisse fraternum caput,<br>
artus iuuat secuisse et arcano patrem<br>
spoliasse sacro, iuuat in exitium senis<br>
armasse natas. quaere materiam, dolor:<br>
ad omne facinus non rudem dextram afferes. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">915</span><br>
&nbsp;&nbsp;&nbsp;&nbsp;&nbsp;Quo te igitur, ira, mittis, aut quae perfido<br>
intendis hosti tela? nescioquid ferox<br>
decreuit animus intus et nondum sibi<br>
audet fateri. stulta properaui nimis:<br>
ex paelice utinam liberos hostis meus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">920</span><br>
aliquos haberet++quidquid ex illo tuum est,<br>
Creusa peperit. placuit hoc poenae genus,<br>
meritoque placuit: ultimum magno scelus<br>
animo parandum est: liberi quondam mei,<br>
uos pro paternis sceleribus poenas date.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">925</span><br>
&nbsp;&nbsp;&nbsp;&nbsp;&nbsp;Cor pepulit horror, membra torpescunt gelu<br>
pectusque tremuit. ira discessit loco<br>
materque tota coniuge expulsa redit.<br>
egone ut meorum liberum ac prolis meae<br>
fundam cruorem? melius, a, demens furor!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">930</span><br>
incognitum istud facinus ac dirum nefas<br>
a me quoque absit; quod scelus miseri luent?<br>
scelus est Iason genitor et maius scelus<br>
Medea mater++occidant, non sunt mei;<br>
pereant, mei sunt. crimine et culpa carent,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">935</span><br>
sunt innocentes, fateor: et frater fuit.<br>
quid, anime, titubas? ora quid lacrimae rigant<br>
uariamque nunc huc ira, nunc illuc amor<br>
diducit? anceps aestus incertam rapit;<br>
ut saeua rapidi bella cum uenti gerunt,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">940</span><br>
utrimque fluctus maria discordes agunt<br>
dubiumque feruet pelagus, haut aliter meum<br>
cor fluctuatur: ira pietatem fugat<br>
iramque pietas++cede pietati, dolor.<br>
&nbsp;&nbsp;&nbsp;&nbsp;&nbsp;Huc, cara proles, unicum afflictae domus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">945</span><br>
solamen, huc uos ferte et infusos mihi<br>
coniungite artus. habeat incolumes pater,<br>
dum et mater habeat++urguet exilium ac fuga:<br>
iam iam meo rapientur auulsi e sinu,<br>
flentes, gementes++osculis pereant patris,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">950</span><br>
periere matris. rursus increscit dolor<br>
et feruet odium, repetit inuitam manum<br>
antiqua Erinys++ira, qua ducis, sequor.<br>
utinam superbae turba Tantalidos meo<br>
exisset utero bisque septenos parens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">955</span><br>
natos tulissem! sterilis in poenas fui++<br>
fratri patrique quod sat est, peperi duos.<br>
&nbsp;&nbsp;&nbsp;&nbsp;&nbsp;Quonam ista tendit turba Furiarum impotens?<br>
quem quaerit aut quo flammeos ictus parat,<br>
aut cui cruentas agmen infernum faces&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">960</span><br>
intentat? ingens anguis excusso sonat<br>
tortus flagello. quem trabe infesta petit<br>
Megaera? cuius umbra dispersis uenit<br>
incerta membris? frater est, poenas petit:<br>
dabimus, sed omnes. fige luminibus faces,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">965</span><br>
lania, perure, pectus en Furiis patet.<br>
&nbsp;&nbsp;&nbsp;&nbsp;&nbsp;Discedere a me, frater, ultrices deas<br>
manesque ad imos ire securas iube:<br>
mihi me relinque et utere hac, frater, manu<br>
quae strinxit ensem++uictima manes tuos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">970</span><br>
placamus ista. Quid repens affert sonus?<br>
parantur arma meque in exitium petunt.<br>
excelsa nostrae tecta conscendam domus<br>
caede incohata. perge tu mecum comes.<br>
tuum quoque ipsa corpus hinc mecum aueham.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">975</span><br>
nunc hoc age, anime: non in occulto tibi est<br>
perdenda uirtus; approba populo manum.<br>
&nbsp;&nbsp;&nbsp;&nbsp;&nbsp;<b>Iason</b> Quicumque regum cladibus fidus doles,<br>
concurre, ut ipsam sceleris auctorem horridi<br>
capiamus. huc, huc, fortis armiferi cohors,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">980</span><br>
conferte tela, uertite ex imo domum.<br>
<b>Medea</b> Iam iam recepi sceptra germanum patrem,<br>
spoliumque Colchi pecudis auratae tenent;<br>
rediere regna, rapta uirginitas redit.<br>
o placida tandem numina, o festum diem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">985</span><br>
o nuptialem! uade, perfectum est scelus++<br>
uindicta nondum: perage, dum faciunt manus.<br>
quid nunc moraris, anime? quid dubitas? potens<br>
iam cecidit ira? paenitet facti, pudet.<br>
quid, misera, feci? misera? paeniteat licet,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">990</span><br>
feci. uoluptas magna me inuitam subit,<br>
et ecce crescit. derat hoc unum mihi,<br>
spectator iste. nil adhuc facti reor:<br>
quidquid sine isto fecimus sceleris perit.<br>
<b>Iason</b> En ipsa tecti parte praecipiti imminet.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">995</span><br>
huc rapiat ignes aliquis, ut flammis cadat<br>
suis perusta. <b>Medea</b> Congere extremum tuis<br>
natis, Iason, funus ac tumulum strue:<br>
coniunx socerque iusta iam functis habent<br>
a me sepulti; gnatus hic fatum tulit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">1000</span><br>
hic te uidente dabitur exitio pari.<br>
<b>Iason</b> Per numen omne perque communes fugas<br>
torosque, quos non nostra uiolauit fides,<br>
iam parce nato. si quod est crimen, meum est:<br>
me dedo morti; noxium macta caput.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">1005</span><br>
<b>Medea</b> Hac qua recusas, qua doles, ferrum exigam.<br>
i nunc, superbe, uirginum thalamos pete,<br>
relinque matres. <b>Iason</b> Vnus est poenae satis.<br>
<b>Medea</b> Si posset una caede satiari manus,<br>
nullam petisset. ut duos perimam, tamen&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">1010</span><br>
nimium est dolori numerus angustus meo.<br>
in matre si quod pignus etiamnunc latet,<br>
scrutabor ense uiscera et ferro extraham.<br>
<b>Iason</b> Iam perage coeptum facinus, haut ultra precor,<br>
moramque saltem supplicis dona meis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">1015</span><br>
<b>Medea</b> Perfruere lento scelere, ne propera, dolor:<br>
meus dies est; tempore accepto utimur.<br>
<b>Iason</b> Infesta, memet perime. <b>Medea</b> Misereri iubes.++<br>
bene est, peractum est. plura non habui, dolor,<br>
quae tibi litarem. lumina huc tumida alleua,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">1020</span><br>
ingrate Iason. coniugem agnoscis tuam?<br>
sic fugere soleo. patuit in caelum uia:<br>
squamosa gemini colla serpentes iugo<br>
summissa praebent. recipe iam gnatos, parens;<br>
ego inter auras aliti curru uehar.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">1025</span><br>
<b>Iason</b> Per alta uade spatia sublime aetheris,<br>
testare nullos esse, qua ueheris, deos.
</P>

<p class=border></P>

<p>
<table border=0 cellspacing=15 cellpadding=0 align=CENTER> <tr><td><a href="/sen.html">Seneca the Younger</A><td><a href="/index.html">The Latin Library</A> <td><a href="/classics.html">The Classics Page</A> </TABLE>
</p>
</BODY>
</HTML>