<html>
	<head>
		<title>
			Martin of Braga: Versus
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>VERSUS BEATI MARTINI DUMIENSIS EPISCOPI</p>

<p class=border></P>

<p>
<b>IN BASILICA</B>
</P>

<p>Post evangelicum bisseni dogma senatus,
<br>Quod regnum Christi toto iam personat orbe,
<br>Postque sacrum Pauli stilum, quo curia mundi
<br>Victa suos tandem stupuit siluisse sophistas,
<br>Arctous, Martine, tibi in extrema recessus
<br>Panditur inque via fidei patet invia tellus.
<br>Virtutum signis meritorum et laude tuorum
<br>Excitat affectum Christi Germania frigens,
<br>Flagrat, et accenso Divini Spiritus igne
<br>Solvit ab infenso obstrictas Aquilone pruinas.
<br>Immanes variasque pio sub foedere Christi
<br>Adsciscis gentes. Alamannus, Saxo, Toringus,
<br>Pannonius, Rugus, Sclavus, Nara, Sarmata, Datus,
<br>Ostrogothus, Francus, Burgundio, Dacus, Alanus,
<br>Te duce, nosse Deum gaudent. Tua signa Suevus
<br>Admirans didicit fidei quo tramite pergat,
<br>Devotusque tuis meritis haec atria claro
<br>Culmine sustollens, Christi venerabile templum
<br>Constituit, quo clara vigens, Martine, tuorum
<br>Gratia signorum votis te adesse fatetur
<br>Electum, propriumque tenet te Gallia gaudens
<br>Pastorem, teneat Gallicia tota patronum.
</P>

<p><b>ITEM EIUSDEM IN REFECTORIO</B>
</P>

<p>Non hic auratis ornantur prandia fulcris
<br>Assyrius murex nec tibi simma dabit.
<br>Nec per multiplices abaco splendente gavessas
<br>Ponentur nitidae codicis arte dapes.
<br>Nec scyphus hic dabitur, rutilo cui forte metallo
<br>Crustatum stringat tortilis ansa latus.
<br>Vina mihi non sunt Gazetica, Chia, Falerna,
<br>Quaeque Sarapteno palmite missa bibas,
<br>Sed quidquid tenuis non compleat copia mensae
<br>Suppleat hoc, petimus, gratia plena tibi.
</P>

<p><b>EPITAPHIUM EIUSDEM</B>
</P>

<p>Pannoniis genitus, transcendens aequora vasta,
<br>Galliciae in gremium divinis nutibus actus,
<br>Confessor Martine, tua hac dicatus in aula,
<br>Antistes cultum institui ritumque sacrorum,
<br>Teque, patrone, sequens famulus Martinus eodem
<br>Nomine, non merito, hic in Christi pace quiesco.
</P>

<p class=border></P>

</P>

<p>
<table border=0 cellspacing=15 cellpadding=0 align=CENTER>
<tr>
	<td><a href="/martinofbraga.html">Martin of Braga</A>
	<td><a href="/medieval.html">Medieval Latin</A>
	<td><a href="/index.html">The Latin Library</A>
	<td><a href="/classics.html">The Classics Page</A>
</TABLE>
</p>
</BODY>
</HTML>