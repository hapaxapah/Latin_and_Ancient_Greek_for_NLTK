<html>
	<head>
		<title>
			Brad Walton
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>BRAD WALTON
<br>
ALIQUOT EPIGRAMMATA NECNON CARMINA LATINA<br>
QUAE SCRIPSIT BRADLIUS WALTONUS
</p>

<p class=border></P>

<p>
NECESSITAS ET OFFICIVM
</p>

<p>
Vatem musa vocat, vocat aetas turbida civem.<br>
&nbsp;&nbsp;&nbsp;&nbsp;&nbsp;neutra tamen quaerit, num vacet, ante vocat.
</p>

<p class=shortborder></p>

<p>
QUERELA PHILOSOPHI
</p>

<p>
Mens stomachus fiat, sententia nobilis esca! <br>
&nbsp;&nbsp;&nbsp;&nbsp;&nbsp;tandem sustineas, docta Minerva, tuos.
</p>

<p class=shortborder></p>

<p>
FACTA ILLVSTRIA
</p>

<p>
Errabat mihi qui tumente verbo<br>
dixit splendida cuncta quae furere,<br>
quae famam meruere sempiternam,<br>
nisu praecipue effici molesto,<br>
sudore immodico, fluente fletu,<br>
necnon plurima computante mente.<br>
namque, ut nunc scio, magna quae putantur<br>
fiunt praecipue incitante amore.
</p>

<p class=shortborder></p>

<p>
ANAS ET POETA
</p>

<p>
Degit anas lucem quaerens in harundine plantas,<br>
&nbsp;&nbsp;&nbsp;&nbsp;&nbsp;regnante in teneras indole pulsa dapes.<br>
ast ego sumo diem quaerens sermone decorem,<br>
&nbsp;&nbsp;&nbsp;&nbsp;&nbsp;indomito motu pulsus in esuriem.
</p>

<p class=shortborder></p>

<p>
ALTER MVNDVS ET IDEM
</p>

<p>
Vastus inest nobis, tenues quo cingimur, orbis,<br>
&nbsp;&nbsp;&nbsp;&nbsp;&nbsp;atque externa docent interiora viri.  <br>
limpida sensiferis utcunque canalibus unda<br>
&nbsp;&nbsp;&nbsp;&nbsp;&nbsp;infertur, pressae nocte cientur aquae.<br>
an tremuere cito percussi fulgure montes?<br>
&nbsp;&nbsp;&nbsp;&nbsp;&nbsp;contremuit parili caeca caverna sono.<br>
horrida ut apparent densis animalia silvis,<br>
&nbsp;&nbsp;&nbsp;&nbsp;&nbsp;intima redduntur conscia bruta sui.<br>
si patulum spolians mundum deperdet avarus,<br>
&nbsp;&nbsp;&nbsp;&nbsp;&nbsp;quae lateant in se, quomodo noscet homo?
</p>

<p class=shortborder></p>

<p>
STVDIA
</p>

<p>
Anxietate studens examinis exanimatus<br>
&nbsp;&nbsp;&nbsp;&nbsp;&nbsp;quid didicit?  iuncti terror et error eunt.
</p>

<p class=shortborder></p>

<p>
DE NUNTIIS VITAE IN MARTE REPERTAE
</p>

<p>
Praebuit in caelis iam Mars vestigia vitae.<br>
&nbsp;&nbsp;&nbsp;&nbsp;&nbsp;Mars tamen in terris nil nisi funus habet.
</p>

<p class=shortborder></p>

<p>
INOPIA ET COPIA
</p>

<p>
Plures exiguo contingent aere dolores<br>
   quam tibi congestis gaudia divitiis.
</p>

<p class=shortborder></p>

<p>
TEMPORA MVTANTVR: AD CVLTOREM RECTI
</p>

<p>
Solus nosce tua quam sis aetate, nec omne<br>
&nbsp;&nbsp;&nbsp;&nbsp;&nbsp;quod nunc est vel erat <i>ktema</I> perenne fuit<br>
virtutes proavis crebro sunt crimina natis,<br>
&nbsp;&nbsp;&nbsp;&nbsp;&nbsp;et probitas suboli culpa frequenter avo est.<br>
Christicolum indignum vix libertate putabat<br>
&nbsp;&nbsp;&nbsp;&nbsp;&nbsp;adstinxisse Afris compede membra parens.<br>
commoda progenies fingit mendacia, lene<br>
&nbsp;&nbsp;&nbsp;&nbsp;&nbsp;ut fluat ingrata vita soluta mora.<br>
non puduit credentem aliter cruciare parentes;<br>
&nbsp;&nbsp;&nbsp;&nbsp;&nbsp;iam genitos quicquam credere saepe pudet.<br>
nil doluit patri casus lachrimabilis hostis;<br>
&nbsp;&nbsp;&nbsp;&nbsp;&nbsp;nil dolet at suboli civis amara fames<br>
neutrius est reverenda tibi prudentia saecli,<br>
&nbsp;&nbsp;&nbsp;&nbsp;&nbsp;o iuvenis, nimium: libera sit tua mens.
</p>

<p class=shortborder></p>

<p>
LAVS
</p>

<p>
Qui laudat, laudare solet, laudetur ut ipse.<br>
&nbsp;&nbsp;&nbsp;&nbsp;&nbsp;laus effunditur ut refluat unde fluit.
</p>

<p class=shortborder></p>

<p>
IMPERIVM OPTIMAS ET POPVLARE
</p>

<p>
Mos fuerat populo titulis mulcere superbos<br>
&nbsp;&nbsp;&nbsp;&nbsp;&nbsp;blanditiisque duces; iam ducibus populum.
</p>

<p class=shortborder></p>

<p>
DIVINA MANDATA
</p>

<p>
In tellure mori, iubet aethere vivere numen,<br>
&nbsp;&nbsp;&nbsp;&nbsp;&nbsp;quod fecit vitam, funera, caela, solum.  <br>
vix, qui iussa dei sequitur, parat unde supersit,<br>
&nbsp;&nbsp;&nbsp;&nbsp;&nbsp;et noscente malum mente tenet, quod habet.<br>
debet, ut in terris vivat, caelestia iura<br>
&nbsp;&nbsp;&nbsp;&nbsp;&nbsp;saepe negare, polis perpetuoque mori.
</p>

<p class=shortborder></p>

<p>
DE IANI PANNONI STATVA IN HORTO BVDAPESTINENSI
</p>

<p>
Arcuit hic Venerem, vitavit turpe lupanar<br>
&nbsp;&nbsp;&nbsp;&nbsp;&nbsp;et castae nomen virginis emeruit.<br>
at decor est tantus, mirantibus ut sua iura<br>
&nbsp;&nbsp;&nbsp;&nbsp;&nbsp;vindicet ardenti pectore spreta dea.
</p>

<p class=shortborder></p>

<p>
BELLA PLACENTALIA: AD GUSTAVVM HANSENIVM
</p>

<p>
&nbsp;&nbsp;&nbsp;&nbsp;&nbsp;Crebro supplicum tulit<br>
virtus, nec tenuit promeritis furor<br>
&nbsp;&nbsp;&nbsp;&nbsp;&nbsp;diras invidiae manus.<br>
o Gustave, cave!  nam teneri ferox<br>
&nbsp;&nbsp;&nbsp;&nbsp;&nbsp;Warreni recipit soror<br>
adiuratque abaci vasa per omnia<br>
&nbsp;&nbsp;&nbsp;&nbsp;&nbsp;cocturum neminem suae<br>
pingui caseolis saeva placentulae<br>
&nbsp;&nbsp;&nbsp;&nbsp;&nbsp;ah! praestantia crustula.<br>
at nunc fama vagans tinnit in auribus<br>
&nbsp;&nbsp;&nbsp;&nbsp;&nbsp;concocti tibi frustuli,<br>
quod calvis redolens et socolatica<br>
&nbsp;&nbsp;&nbsp;&nbsp;&nbsp;exundans opulentia<br>
multos ambrosiam commonuit deum.<br>
&nbsp;&nbsp;&nbsp;&nbsp;&nbsp;quare bellipotens vovet<br>
aut palmas virides, Martia praemia,<br>
&nbsp;&nbsp;&nbsp;&nbsp;&nbsp;aut ingloria funera.<br>
retractis manicis exue bracchia.<br>
&nbsp;&nbsp;&nbsp;&nbsp;&nbsp;haud mitem iuvenilibus<br>
cedet nympha flagrans viribus exitum.
</p>

<p class=shortborder></p>

<p>
NVLLVS DISCENDI TERMINVS
</p>

<p>
Vivere discendo puerilis sumitur aetas.<br>
&nbsp;&nbsp;&nbsp;&nbsp;&nbsp;vivere ubi didicit, discit adulta mori.
</p>

<p class=shortborder></p>

<p>
DVO VVLNERA
</p>

<p>
Triste quod excipimus, quamvis grave, vulnus adulti,<br>
&nbsp;&nbsp;&nbsp;&nbsp;&nbsp;imminui mulsum tempore et arte potest;<br>
quod pueri, vibex manet haud sanabilis umquam,<br>
&nbsp;&nbsp;&nbsp;&nbsp;&nbsp;nobiscum et medio corde senescit edax.<br>
sanatur longo vulnus maturius aevo,<br>
&nbsp;&nbsp;&nbsp;&nbsp;&nbsp;perlatumque levat pernicii seriem.<br>
attamen immites puerile gravatur in annos,<br>
&nbsp;&nbsp;&nbsp;&nbsp;&nbsp;et nova, quae subeunt, ingravat exitia.
</p>

<p class=shortborder></p>

<p>
THEOLOGVS ADOLESCENS
</p>

<p>
Thomae discipulus contendit in ardua Primae,<br>
&nbsp;&nbsp;&nbsp;&nbsp;&nbsp;pulvere dum tenui sparsa Secunda iacet.<br>
divam sic noscit naturam, fitque superni<br>
&nbsp;&nbsp;&nbsp;&nbsp;&nbsp;conscius ingenii, nescius ipse sui.
</p>

<p class=shortborder></p>

<p>
ARMATVRA MILITIS
</p>

<p>
Horridus aeratis crustato corpore lamnis,<br>
&nbsp;&nbsp;&nbsp;&nbsp;&nbsp;saevus et obductis casside luminbus,<br>
non tegitur miles, ut defendatur ab armis,<br>
&nbsp;&nbsp;&nbsp;&nbsp;&nbsp;sed turbis hominum ne videatur homo.
</p>

<p class=shortborder></p>

<p>
DE CERVISIA RECTE MINISTRANDA
</p>

<p>
Te, qui cervisiam cupis lagoenis<br>
recte effundere, quam libens docebo!<br>
adsumptum tene poculum sinistra<br>
(aut, sis, utere dextera), deinde<br>
inclina, precor, alteraque palma<br>
fer zythi glaciale vas beati,<br>
et labro calicis siti flagrantis<br>
fundas contiguum per os liquores<br>
lente et leniter et satis gradatim,<br>
ne spumae saliant nimis tumentes,<br>
neu exiles recidant micante fluctu.<br>
mercedis quid ego docens rogabo?<br>
nil sane, nisi conteras opacam<br>
nobiscum sale vesperam scyphoque.<br>
et si fuderis, ut regit magister,<br>
ista notus eris probatione<br>
non iam discipulus timens flagellum,<br>
sed collega comesque virque honestus,<br>
compotor sociatus eruditae<br>
laetantis calicis sodalitate.
</p>

<p class=shortborder></p>

<p>
ELECTIO
</p>

<p>
Optandum aut verum est, aut est optanda potestas.<br>
&nbsp;&nbsp;&nbsp;&nbsp;&nbsp;vix utrum capies; ambo tenere nequis.
</p>

<p class=shortborder></p>

<p>
QVAESTIO ARIVNAE AD KRISNAM
</p>

<p>
Cum liget aeterno, bone Krisna, dolore cupido,<br>
&nbsp;&nbsp;&nbsp;&nbsp;&nbsp;me desiderii solvere vincla iubes.<br>
quod volo non igitur, sed quod decet, est quod agendum est;<br>
&nbsp;&nbsp;&nbsp;&nbsp;&nbsp;at quid agam, rogo, si quod volo, Krisna, decet?
</p>

<p class=shortborder></p>

<p>
GVSTAVVS VATES
</p>

<p>
Scribit carmina Gus: scribit sudore fluente;<br>
&nbsp;&nbsp;&nbsp;&nbsp;&nbsp;semper utrum brevis an syllaba longa rogat.
</p>

<p class=shortborder></p>

<p>
DE REGIMINE GVSTAVO COGNOSCENDO
</p>

<p>
Quid petis Hansenius quaenam vitamina sumat?<br>
&nbsp;&nbsp;&nbsp;&nbsp;&nbsp;promptus adest index tincta matella tibi.
</p>

<p class=shortborder></p>

<p>
AD SACERDOTEM SEVERIOREM
</p>

<p>
Tu qua veste tegis decoratum extollis amorem,<br>
&nbsp;&nbsp;&nbsp;&nbsp;&nbsp;ast illam speciem, quam capit ipse, teris.<br>
si tenero tenerae puer ardet amore puellae<br>
&nbsp;&nbsp;&nbsp;&nbsp;&nbsp;ingemis et multo murmure conquereris.<br>
flammam si puero parili puer igne rependet,<br>
&nbsp;&nbsp;&nbsp;&nbsp;&nbsp;praecipitem flammis te rapit ira suis.<br>
si iuvenem dulces in musas concitat ardor,<br>
&nbsp;&nbsp;&nbsp;&nbsp;&nbsp;musas ore gravi vana fuisse refers.<br>
atque senem, gaudens si laudat sauvia rerum,<br>
&nbsp;&nbsp;&nbsp;&nbsp;&nbsp;omnia confestim praeteritura mones.<br>
sic divum vario consuetum erumpere vultu<br>
&nbsp;&nbsp;&nbsp;&nbsp;&nbsp;ipse velis uno continuisse modo.<br>
celsus enim genitos terra contemnis amores,<br>
&nbsp;&nbsp;&nbsp;&nbsp;&nbsp;et tibi solus amor noscitur aetherius:<br>
abstractus rebus, nostroque alienus ab orbe,<br>
&nbsp;&nbsp;&nbsp;&nbsp;&nbsp;multis ille viris nil nisi nomen erit.<br>
quem poterunt forsan, sed vix, accedere summum,<br>
&nbsp;&nbsp;&nbsp;&nbsp;&nbsp;non nisi primus erit cognitus inferior.<br>
solus enim tetigit nitidi sublimia caeli,<br>
&nbsp;&nbsp;&nbsp;&nbsp;&nbsp;qui solido longam cepit ab orbe viam.<br>
"Hic" ais, "errasti.  te fugit quomodo distent<br>
&nbsp;&nbsp;&nbsp;&nbsp;&nbsp;iste protervus amor sanctificansque agape."<br>
at mihi gaudenti duo distenguentur amores,<br>
&nbsp;&nbsp;&nbsp;&nbsp;&nbsp; nobilis a foedo, vilis ab egregio;<br>
ante tamen debes quonam mihi dicere puncto<br>
&nbsp;&nbsp;&nbsp;&nbsp;&nbsp;alter amor cesset, alter et incipiat.
</p>

<p class=shortborder></p>

<p>
VORACIA
</p>

<p>
Quot iuvenum vivo flammatae numine vires,<br>
&nbsp;&nbsp;&nbsp;&nbsp;&nbsp;fortia quot variis pectora plena deis;<br>
quanta fames pulchri, primis qui fulsit in annis,<br>
&nbsp;&nbsp;&nbsp;&nbsp;&nbsp;quantus amor veri, quantus in arte furor;<br>
indociles quanti teneris in cordibus ignes,<br>
&nbsp;&nbsp;&nbsp;&nbsp;&nbsp; quanta molesta seni turbida saevities;<br>
quantum glutitum est urbanae gurgite vitae,<br>
&nbsp;&nbsp;&nbsp;&nbsp;&nbsp;munere, coniugio, nexibus, aere, domo!
</p>

<p class=shortborder></p>

<p>
DE FORMOSA NIGRA
</p>

<p>
Flammeolis caltha Melanauga recumbit in hortis,<br>
&nbsp;&nbsp;&nbsp;&nbsp;&nbsp;aurigera sicut pyxide solus onyx.
</p>

<p class=shortborder></p>

<p>
DE ERICO LINDRO, PRAESTANTISSIMO HOCCEII LUSORE
</p>

<p>
Indole mirifica Lindrus decoratus et arte<br>
&nbsp;&nbsp;&nbsp;&nbsp;&nbsp;indole et arte putat carius esse lucrum.<br>
haud tenues quaestus, haud vilem despicit urbem,<br>
&nbsp;&nbsp;&nbsp;&nbsp;&nbsp;plus quoad abnuitur, proelia cuncta negat.<br>
certandi stimulus quondam certaminis ardor,<br>
&nbsp;&nbsp;&nbsp;&nbsp;&nbsp;nec petiit quisquam num sequeretur opes.<br>
nunc tamen aes inicit sacros heroibus ignes;<br>
&nbsp;&nbsp;&nbsp;&nbsp;&nbsp;imperat aes Lindro numen inane pio,<br>
auriferum donec glacies solvatur in amnem,<br>
&nbsp;&nbsp;&nbsp;&nbsp;&nbsp;Lydia quem iactet, supprimat ille pedem.<br>
mens igitur membris dominatur sordida pulchris;<br>
&nbsp;&nbsp;&nbsp;&nbsp;&nbsp;vincitur abiecta celsus avaritia.  
</p>

<p class=shortborder></p>

<p>
PRAECEPTORES
</p>

<p>
Ut doceant, alios colimus mercede magistros;<br>
&nbsp;&nbsp;&nbsp;&nbsp;&nbsp;ast alios, proprias ut foveant manias.
</p>

<p class=shortborder></p>

<p>
IUNIA ROWLANDS CREATA VRBIS PRAEFECTA
</p>

<p>
Vrbe Torontina signatur Iunia princeps:<br>
&nbsp;&nbsp;&nbsp;&nbsp;&nbsp; praefectam cives, quam meruere, parant.
</p>

<p class=shortborder></p>

<p>
EPISTVLA TAMAGAMIENSIS: AD ALEXANDRVM SMARIVM<br>
POETAM PRAESTANTISSIMVM
</p>

<p>
Solus hyberboreo mecum, dilecte, sub axe,<br>
cogito te, me, nos, et nostram, Crispe, Camenam.<br>
pallida lux lunae pleno diffunditur orbe;<br>
silvestres reticent tenebrae; tacet algida lympha;<br>
ad nemore occultas venti rediere cavernas.<br>
hic volat in gyrum tempus; nova nulla putantur.<br>
sic parit, ut peperit semper sapientia terrae<br>
saevitiesque, suos suetae depascere partus.<br>
hic folium tepido pellectum sole virescit,<br>
et, cum prima leves contingunt frigora ramos,<br>
decidit arboribus, pulchro moriturque rubore.<br>
muscam piscis edit, gracilisque ciconia piscem;<br>
effera lynx caedit volucrem, glans plumbea lyncem;<br>
denique homo revocatus humo fit vermibus esca.<br>
quaelibet hic brevis est data lux, licet omnibus ire<br>
calle suo, et iussos naturae solvere cursus.<br>
indigenae parvis silvas coluere catervis:<br>
integra tunc poterat consistere natio paucis.<br>
tunc mala silvicolis suffragia nulla fuere,<br>
quae, dum designant, aut designare videntur<br>
consiliumque ducesque, solent disiungere cives,<br>
nec, dum rixa furit populo, superare tyrannos.<br>
quisque suis vixit cunctis popularibus aequus<br>
(vel saltem nostro quam nos sumus aequior aevo),<br>
atque afferre sacrum potuit, quae sensit, ad ignem,<br>
quo licuit causas disceptare omnibus omnes,<br>
et, nisi consensu, statuebant nulla sodales.<br>
musa fuit simplex, tamen et concinna valensque,<br>
et, quamvis ars saepe brevis, sed numine plena,<br>
et quae digna fuit celebraret mira deorum.<br>
parvula post tamen et vaga gens quam victa recessit<br>
gentibus armigeris, populis adiunctaque vastis,<br>
mancipio fundos exauxit, et oppida vulgo,<br>
turba canora tumet, fit musa superba, tametsi<br>
quam prius eximia longe subtilior arte.<br>
namque ubi nascuntur rex, miles, leno, sacerdos,<br>
divitis et sumptus violatus solvit egenus,<br>
tunc celebris vates heroica carmina fingit;<br>
alliciunt nitidae mentem spectacula scenae;<br>
millibus et taedis ingens radiantibus aula<br>
multisono doctas concentu recreat aures.<br>
quae nos delectant artis miracula, quaeque<br>
curis corda levant, acuunt rationis acumen,<br>
et motas summum mentes rapiunt ad olympum,<br>
splendida corrupti sunt corporis ulcera tantum,<br>
indicia et dirae lethalis forsan, hydropis.
</p>

<p class=shortborder></p>

<p>
DE VITA VIRTUTIS
</p>

<p>
Terrestris vitae quae debeat esse requiris<br>
&nbsp;&nbsp;&nbsp;&nbsp;&nbsp;aut soleat recto propria forma viro?<br>
institui dura multos probitate per annos,<br>
&nbsp;&nbsp;&nbsp;&nbsp;&nbsp;virtutis tardo culmen adire gradu,<br>
sustentare bonum, et viridi iam flore iuventae,<br>
&nbsp;&nbsp;&nbsp;&nbsp;&nbsp;iusta tenens vitae pro ratione mori.
</p>

<p class=shortborder></p>

<p>
HODIERNI MVSIS AMICI
</p>

<p>
Qui nunc vult resonis se consociare Camenis<br>
&nbsp;&nbsp;&nbsp;&nbsp;&nbsp;est generis consors alterutrius homo:<br>
ingeniosus enim, doctrina qui caret omni,<br>
&nbsp;&nbsp;&nbsp;&nbsp;&nbsp;edoctusve, omni qui caret ingenio.
</p>

<p class=shortborder></p>

<p>
LAMENTATIO MAGI
</p>

<p>
Heu ferrumine calcis atque harenae<br>
priscae clauditur arboris foramen,<br>
umbrosis aditus quod inferorum<br>
silvis exhibuit, quod et iuvantes<br>
fessum duxit ad astures, leaenas<br>
noctuas, lepores, lupos, viverras,<br>
serpentinaque quae ferunt salutem.<br>
quare, faticini, valete, amici!<br>
terrarum valeat paternus orbis.<br>
obstructo veteris loco meatus,<br>
deflenti novus est mihi petendus.
</p>

<p class=shortborder></p>

<p>
PROCESSIO ARTIVM
</p>

<p>
Lauti simioli, qui chromigeras colit arces,<br>
&nbsp;&nbsp;&nbsp;&nbsp;&nbsp;tollitur ars hominis celsius ingenio.
</p>

<p class=shortborder></p>

<p>
TIMOR MORTIS
</p>

<p>
Interitum ferimur portantem ignota pavere:<br>
&nbsp;&nbsp;&nbsp;&nbsp;&nbsp;haec speciosa feri est reddita causa metus.<br>
falso: nam fragiles et cognita fata tremamus,<br>
&nbsp;&nbsp;&nbsp;&nbsp;&nbsp;ut metuit notum debita praeda lupum.
</p>

<p class=shortborder></p>

<p>
COGNITIO VITAE, SIVE ASEITAS HVMANA
</p>

<p>
Credit quisque suo, quae fecerit, omnia nisu<br>
&nbsp;&nbsp;&nbsp;&nbsp;&nbsp;se fecisse, suo turgidus ingenio.<br>
quisque sua virtute, suis et viribus omne,<br>
&nbsp;&nbsp;&nbsp;&nbsp;&nbsp;quod manibus teneat, se meruisse putat.<br>
pellit ab oblito prudentem pectore patrem,<br>
&nbsp;&nbsp;&nbsp;&nbsp;&nbsp;qui moriens dederat praedia, limen, opes;<br>
et dominum, primus qui dixit, "Do tibi munus,<br>
&nbsp;&nbsp;&nbsp;&nbsp;&nbsp;namque in te certam colloco, tiro, fidem;<br>
et sponsam, sterili quae saepe labore dolentem<br>
&nbsp;&nbsp;&nbsp;&nbsp;&nbsp;confirmans lassum fovit amore virum;<br>
et cives, qui, quod placuit genus aut cutis, illi,<br>
&nbsp;&nbsp;&nbsp;&nbsp;&nbsp;quae rapuere aliis, commoda tradiderant.<br>
usus nil docuit.  blandi fallacia saecli<br>
&nbsp;&nbsp;&nbsp;&nbsp;&nbsp;quemque docet vitam mente tenere suam.
</p>

<p class=shortborder></p>

<p>
IOHANNES CALVINVS
</p>

<p>
Quis temere reprobet Calvinum, tristia quamvis<br>
&nbsp;&nbsp;&nbsp;&nbsp;&nbsp;sint sua terribili caela referta metu?<br>
collocet humanis quis spem virtutibus almam,<br>
&nbsp;&nbsp;&nbsp;&nbsp;&nbsp;qualis erat magno debita certa deo?<br>
quis plerosque rudi terra dignetur obortos,<br>
&nbsp;&nbsp;&nbsp;&nbsp;&nbsp;qui videant summi regna beata poli?<br>
quis postremo audax nos iuret libera velle?<br>
&nbsp;&nbsp;&nbsp;&nbsp;&nbsp;quis fidenti animo ducere fata neget?
</P>

<p class=shortborder></p>

<P>
VERITAS RELIGIONIS
</p>

<p>
Consistit pietas in erudita<br>
fluxarum ratione fabularum,<br>
quae mentes hominum parant et aptant<br>
finito generi modoque vitae.<br>
nec stant numina: fabulae novantur<br>
versis condicionibus vigendi.<br>
et si concipitur salubre numen,<br>
vivunt terrigenae beatiores;<br>
nam firmas superi dedere vires,<br>
ut duro paterentur orta fato.<br>
sed languent miserabili dolore<br>
non iam dispositi favente divo,<br>
cum servant nitiods diu statuti<br>
thesauros moderaminis potentes<br>
et plenos dominatione ritus.<br>
marcescunt lacrimabiles ut umbrae,<br>
aut ardent cacodaemonum furore:<br>
namque quae stabiliverant proavos<br>
fabellae suboli tulere nervos.<br>
ergo religionis omne verum<br>
non sacrae specie locutionis,<br>
sed florente latens require vita.
</p>

<p class=shortborder></p>

<p>
EPITAPHIVM NICOLAE
</p>

<p>
Elingui miseris tumulo deploror amicis<br>
&nbsp;&nbsp;&nbsp;&nbsp;&nbsp;praecipitis subita mortis adempta manu.<br>
multa Acherontis aquae sociis rapuere loquenda,<br>
&nbsp;&nbsp;&nbsp;&nbsp;&nbsp;ultimus ut caderet, lite manente, dies;<br>
laetificis doctam musis traxere sodalem,<br>
&nbsp;&nbsp;&nbsp;&nbsp;&nbsp;parturumque tulit Tartarus ingenium.<br>
sic ego, dum solvat perplexae retia vitae<br>
&nbsp;&nbsp;&nbsp;&nbsp;&nbsp;nostraque multipotens expleat orsa deus.
</p>

<p class=shortborder></p>

<p>
AD ERVDITISSIMVM HORTVLANVM DOVGLAM CHAMBERS<br>
DE EIVS FVNDO
</p>

<p>
Huic aliquid maius specie et splendore vireto est,<br>
&nbsp;&nbsp;&nbsp;&nbsp;&nbsp;quo speciosius est splendidiusque nihil.<br>
namque aliquid veri digesta panditur herba,<br>
&nbsp;&nbsp;&nbsp;&nbsp;&nbsp;facundusque refert intima nostra lapis.<br>
haec retegunt totam spatianti iugera mentem,<br>
&nbsp;&nbsp;&nbsp;&nbsp;&nbsp;quidquid et occultum corde, recludit ager.<br>
quaelibet ornatis fortuna ostenditur arvis,<br>
&nbsp;&nbsp;&nbsp;&nbsp;&nbsp;quolibet atque brevi gramine vita statu.<br>
hic invisa monet naturae linea, flexis<br>
&nbsp;&nbsp;&nbsp;&nbsp;&nbsp;recte quemque viis ad sua fata vehi.<br>
indicat extremo monumenti gloria xysto<br>
&nbsp;&nbsp;&nbsp;&nbsp;&nbsp;metam supremo limite constitui.<br>
ut sanctae rutilam pacis deducit ad aram,<br>
&nbsp;&nbsp;&nbsp;&nbsp;&nbsp;infima frondiferum vota resignat iter.<br>
semotis resono calamis sermone coaxans<br>
&nbsp;&nbsp;&nbsp;&nbsp;&nbsp;rana viros iubet haud invenienda sequi.<br>
Pythius auriferis telis inseminat arva:<br>
&nbsp;&nbsp;&nbsp;&nbsp;&nbsp;autus enim vitae est sensus origo novae.<br>
fleti marmoreum socii colit umbra canistrum;<br>
&nbsp;&nbsp;&nbsp;&nbsp;&nbsp;Petrus rus aperit, dum latet ipse lepus.<br>
vivit anas vacuus geniali lance ferendus:<br>
&nbsp;&nbsp;&nbsp;&nbsp;&nbsp;mors igitur placida vadit in Arcadia.<br>
attamen incisae duro granite coronae<br>
&nbsp;&nbsp;&nbsp;&nbsp;&nbsp;mente renascendi semen inesse monet. 
</p>

<p class=shortborder></p>

<p>
ACTIO ET RENVNTIATIO: SYLLOGISMVS
</p>

<p>
Ille nihil fecit, nullo qui tempore legit,<br>
&nbsp;&nbsp;&nbsp;&nbsp;&nbsp;cui, nisi deposuit, lectio nulla fuit.<br>
ille igitur numquam sive ingens sive pusillum<br>
&nbsp;&nbsp;&nbsp;&nbsp;&nbsp;fecit, qui nullo tempore deposuit.
</p>

<p class=shortborder></p>

<p>
DE SCVLPTO NAZISTAE VVLTV
</p>

<p>
Caeca superstitio.  vehemens sine mente voluntas.<br>
&nbsp;&nbsp;&nbsp;&nbsp;&nbsp;partibus humanis expoliatus homo.
</p>

<p class=shortborder></p>

<p>
MORTIS BENEFICIVM: AD ALBVM
</p>

<p>
Mors est, vipereo cuius lux mellea morsu est,<br>
&nbsp;&nbsp;&nbsp;&nbsp;&nbsp;quaeque ornat vitam squaliditate sua.<br>
pulchra iuvant magis et volumus magis, Albe, iuvari,<br>
&nbsp;&nbsp;&nbsp;&nbsp;&nbsp;pulchra quod effugiunt, nosque quod auferimur.<br>
siccine deformis nobis et sordida vita<br>
&nbsp;&nbsp;&nbsp;&nbsp;&nbsp;quod procul interitus pectore sensus abest?
</p>

<p class=shortborder></p>

<p>
AD IANUM T., AMANTEM MALE PROFICIENTEM
</p>

<p>
Hoc tibi, cum venerem sumis, phantasma recurrit:<br>
&nbsp;&nbsp;&nbsp;&nbsp;&nbsp; est tecum in tremulo, Iane, puella toro.
</p>

<p class=shortborder></p>

<p>
EPITAPHIVM ARMENTARII
</p>

<p>
"Corpus deserti ne sumant aequora campi!"<br>
&nbsp;&nbsp;&nbsp;&nbsp;&nbsp;edita erat tenui maesta loquela sono.<br>
nam iuvenis tristi quaerens postrema cubili,<br>
&nbsp;&nbsp;&nbsp;&nbsp;&nbsp;iam moriente die mortis adibat iter.<br>
"corpus deserti ne sumant aequora campi,<br>
&nbsp;&nbsp;&nbsp;&nbsp;&nbsp;sub strepitu venit, quo canis exululat.<br>
parcite vos gelidis artus componere bustis,<br>
&nbsp;&nbsp;&nbsp;&nbsp;&nbsp;avia ne teneant aequora reliquias!<br>
corpus deserti...."  fugit vox, nec tamen ulla<br>
&nbsp;&nbsp;&nbsp;&nbsp;&nbsp;cura fuit nobis ultima vota sequi.<br>
exanima angusto tumulavimus ossa sepulchro.<br>
&nbsp;&nbsp;&nbsp;&nbsp;&nbsp;vasta tenent miseras aequora reliquias.
</p>

<p class=shortborder></p>

<p>
VIS FVGIENS VERBORVM
</p>

<p>
Est perplexa etiam quae audita locutio primum<br>
&nbsp;&nbsp;&nbsp;&nbsp;&nbsp;lucet, et in sensus labitur ambiguos.<br>
namque inspecta diu phrasis una scatensque vacansque<br>
&nbsp;&nbsp;&nbsp;&nbsp;&nbsp;significat quidvis, omnia quaeque, nihil.
</p>

<p class=shortborder></p>

<p>
SAECVLO VICESIMO EXEUNTE
</p>

<p>
Quisque sui generis fiat licet indole civis,<br>
&nbsp;&nbsp;&nbsp;&nbsp;&nbsp;natio sed cultu redditur omnis idem.
</p>

<p class=shortborder></p>

<p>
PAPAVERA MENSIS IVLII: CARMEN SYLVIAE PLATH<br>
LATINE VERSVM
</p>

<p>
Parvula tartareae, salvete, papavera flammae!<br>
&nbsp;&nbsp;&nbsp;&nbsp;&nbsp;iste rubor valido nonne calore nocet?<br>
adflatum nequeo folium tractare coruscans;<br>
&nbsp;&nbsp;&nbsp;&nbsp;&nbsp;incolumis trepido lambitur igne manus.<br>
lumina fulgentes delassant nostra tremores,<br>
&nbsp;&nbsp;&nbsp;&nbsp;&nbsp;qui volitant, rugae sicut in ore rubent.<br>
sanguineo referunt foedatos vulnere rictus<br>
&nbsp;&nbsp;&nbsp;&nbsp;&nbsp;purpurei flores, sanguineasque stolas.<br>
effugiunt fumi digitos.  ubi semina somni?<br>
&nbsp;&nbsp;&nbsp;&nbsp;&nbsp;grata ubi nausea, quam capsula vestra movet?<br>
carpere si somnum, si possem effundere sanguen!<br>
&nbsp;&nbsp;&nbsp;&nbsp;&nbsp;si possent tanto nubere labra malo;<br>
ampulla vitrea mihi si stillare liquores<br>
&nbsp;&nbsp;&nbsp;&nbsp;&nbsp;somniferi et segnes, absque colore tamen!    
</p>

<p class=shortborder></p>

<p>
QVAEDAM ORIENTALIS DE MORTE TRACTATIO INSPECTA
</p>

<p>
Admoneor libro sapienter ponere librum:<br>
&nbsp;&nbsp;&nbsp;&nbsp;&nbsp;ullius ipse suum lemma referre negat.
</p>

<p class=shortborder></p>

<p>
LAPSVS
</p>

<p>
Saepe gradu falsus reperit maiora petitis,<br>
&nbsp;&nbsp;&nbsp;&nbsp;&nbsp;et meliora suis praemia propositis.<br>
perspiciuntur enim prius obcaecata ruenti,<br>
&nbsp;&nbsp;&nbsp;&nbsp;&nbsp;clarius et cursu fineque lucet iter.<br>
nulla iam tabula, docta sed mente peragrat;<br>
&nbsp;&nbsp;&nbsp;&nbsp;&nbsp;lapsus enim scite vadere perdidicit.
</p>

<p class=shortborder></p>

<p>
PROELIA
</p>

<p>
Continuis agitur pugnis felicior actus:<br>
&nbsp;&nbsp;&nbsp;&nbsp;&nbsp;nam graviora intus bella quietus obit.
</p>

<p class=shortborder></p>

<p>
VALEDICTIO AD SACERDOTEM PAROCHIALEM
</p>

<p>
"E templis" ais, o superbe mysta,<br>
"discessisse sacris piaque gente,<br>
est Deumque relinquere angelosque."<br>
quanti te facis et cohortem anilem!
</p>

<p class=shortborder></p>

<p>
POSTVLATEM PARENTALE
</p>

<p>
Iussit inane parens natos decernere vitam:<br>
&nbsp;&nbsp;&nbsp;&nbsp;&nbsp;expertes pictam luminbus tabulam.
</p>

<p class=shortborder></p>

<p>
QVID ANGERIS?
</p>

<p>
Incassum gelido captus formidine langues,<br>
&nbsp;&nbsp;&nbsp;&nbsp;&nbsp;frontibus incassum noxia cura sedet;<br>
namque sub extremae caeco fundamine mentis<br>
&nbsp;&nbsp;&nbsp;&nbsp;&nbsp;sunt lapidosa boni condita tecta senis.<br>
omnia perpessus, primo grandaevior aevo,<br>
&nbsp;&nbsp;&nbsp;&nbsp;&nbsp;ille nihil nescit, nec valet ille nihil.<br>
omnes te ducit per casus, vulnera curat,<br>
&nbsp;&nbsp;&nbsp;&nbsp;&nbsp;concussum pectus, pace tua, renovat.
</p>

<p class=shortborder></p>

<p>
SEPVLCHRVM MVLIERIS: VERSIO CARMINIS SINENSIS<br>
LI HO SCRIPTVM
</p>

<p>
Obducta tenebris rorales orchide guttae<br>
&nbsp;&nbsp;&nbsp;&nbsp;&nbsp;aspiciunt lachrimas surgere luminibus.<br>
non dabitur coeptum fidi ducamus amorem,<br>
&nbsp;&nbsp;&nbsp;&nbsp;&nbsp;nec subeam caras nupta beata domos.<br>
gramen erit cubital, frigentes pallia silvae,<br>
&nbsp;&nbsp;&nbsp;&nbsp;&nbsp;instita turbo, sonans tortile lympha decus.<br>
perpetuas vario per noctes axe morata<br>
&nbsp;&nbsp;&nbsp;&nbsp;&nbsp;illum, qui cessat, iam vigil opperior.<br>
frigore caeruleae torpente nitescere flammae<br>
&nbsp;&nbsp;&nbsp;&nbsp;&nbsp;conantur.  pluvias montibus Auster agit.
</p>

<p class=shortborder></p>

<p>
VATICINATIO IVVENILIS
</p>

<p>
Exigua iuvenes habitare elegimus aede.<br>
&nbsp;&nbsp;&nbsp;&nbsp;&nbsp;cur ita nos?  nostrum quisque poeta fuit.<br>
non secus everso patriae iam cogimur aere.<br>
&nbsp;&nbsp;&nbsp;&nbsp;&nbsp;qui scribit versus saepe propheta fuit.
</p>

<p class=shortborder></p>

<p>
MVNDVS HOLOGRAPHICVS
</p>

<p>
Omnis uti partes in se pars implicat omnes,<br>
&nbsp;&nbsp;&nbsp;&nbsp;&nbsp;atque hologramma unum milia tota capit;<br>
sic elemento quoque suo concluditur orbis:<br>
&nbsp;&nbsp;&nbsp;&nbsp;&nbsp;si minus intereat, maius et intereat.<br>
ingentis minima tamen orbis sospite parte,<br>
&nbsp;&nbsp;&nbsp;&nbsp;&nbsp;an misero totus funere sospes erit?
</p>

<p class=shortborder></p>

<p>
DVPLEX RATIONIS INDOLES
</p>

<p>
Est ratio tumefacta, humilis, demissa, superba,<br>
&nbsp;&nbsp;&nbsp;&nbsp;&nbsp;imperat et paret, subditur atque regit.<br>
imperium, nummos, munus si quaerit et artes,<br>
&nbsp;&nbsp;&nbsp;&nbsp;&nbsp;turgescit celsae vi dicionis ovans.<br>
quodsi nosse cupit, rerum submittitur orbi,<br>
&nbsp;&nbsp;&nbsp;&nbsp;&nbsp;rebus et, ut penitus noverit, ima patet.<br>
optata ingenium reddit servile potestas,<br>
&nbsp;&nbsp;&nbsp;&nbsp;&nbsp;nec petitur causa gaza petenda sua.<br>
cognitione manens, et non moderamine, rerum,<br>
&nbsp;&nbsp;&nbsp;&nbsp;&nbsp;par submissa deo vivit Aristotelis.<br>
quae sequitru dominae partes, ancilla revertit;<br>
&nbsp;&nbsp;&nbsp;&nbsp;&nbsp;quae petit ancillae, maxima diva redit.
</p>

<p class=shortborder></p>

<p>
AD QVENDAM SCHOLAE BENEFACTOREM, QUI DONAVIT<br>
CALVINI OPERA OMNIA
</p>

<p>
Te negat arbitrio libros donasse soluto<br>
&nbsp;&nbsp;&nbsp;&nbsp;&nbsp;Calvinus.  grates sed tibi quisque refert.
</p>

<p class=shortborder></p>

<p>
AD IVVENEM SCHOLASTICVM, QUI PROFICIENS SE PERDERE POTEST
</p>

<p>
Non usque optandum est, fugiendum saepe, quod optas:<br>
&nbsp;&nbsp;&nbsp;&nbsp;&nbsp;palma tibi ne sit splendida poena, cave!
</p>

<p class=shortborder></p>

<p>
AD QVENDAM ANIMAE MEDICVM SEU PSYCHES IATRON<br>
DE MORIBVS COMPVLSIS
</p>

<p>
Mores, mota suis quos mens compellit ab imis,<br>
&nbsp;&nbsp;&nbsp;&nbsp;&nbsp;semper et adfecto cuique nocere putas.<br>
multiplices miraeque soles exponere formae<br>
&nbsp;&nbsp;&nbsp;&nbsp;&nbsp;ut modo sint tristes, ut modo ridiculae.<br>
hic lavat assiduus, tum lotos abluit artus,<br>
&nbsp;&nbsp;&nbsp;&nbsp;&nbsp;sanguineamque cutem deterit ipse suam.<br>
hic penitus iussus muliebrem inducit amictum,<br>
&nbsp;&nbsp;&nbsp;&nbsp;&nbsp;et tenui peplo fortia membra tegit.<br>
attamen ingenium laudas, quod Apollinis ictu<br>
&nbsp;&nbsp;&nbsp;&nbsp;&nbsp;artificis summum nobilis edit opus.<br>
aut movet arcanas alios cognoscere causas<br>
&nbsp;&nbsp;&nbsp;&nbsp;&nbsp;saepius exsomnes immemoresque cibi.<br>
numquid quae celebras et quae tu despicis acta<br>
&nbsp;&nbsp;&nbsp;&nbsp;&nbsp;uno largifico surgere fonte tenes?<br>
talia sunt, quamvis subtili mente coacta,<br>
&nbsp;&nbsp;&nbsp;&nbsp;&nbsp;haud ratione illud reiicienda tibi.<br>
mira praeteritis pollentes indole saeclis<br>
&nbsp;&nbsp;&nbsp;&nbsp;&nbsp; inspicias: multis mens violenta fuit.<br>
Newtonus rerum structuram aenigmate captus<br>
&nbsp;&nbsp;&nbsp;&nbsp;&nbsp;restituit mundos et nova iura dedit.<br>
perspicuum flagrans sermonem Vindobonensis<br>
&nbsp;&nbsp;&nbsp;&nbsp;&nbsp;doctos arte nova disserere instituit.<br>
Sylvia scribendo fertur placasse furores,<br>
&nbsp;&nbsp;&nbsp;&nbsp;&nbsp;placando lyricos et renovasse modos.<br>
vatibus his licuit numquam spectata tueri,<br>
&nbsp;&nbsp;&nbsp;&nbsp;&nbsp;his aperire datum est clausa, deosque sequi.<br>
vulnere sic animae procedit tanta potestas;<br>
&nbsp;&nbsp;&nbsp;&nbsp;&nbsp;tantum in stultitia mentis acumen inest.
</p>

<p class=shortborder></p>

<p>
CONSILIVM
</p>

<p>
Si quis te moneat, debes inquirere quaenam<br>
&nbsp;&nbsp;&nbsp;&nbsp;&nbsp;abdita causa sagax urgeat officium.<br>
hic monet, ut sibi de propriis persuadeat, ille<br>
&nbsp;&nbsp;&nbsp;&nbsp;&nbsp;ut celebret vitam laudibus ipse suam.<br>
hortator de se plerumque profatur, et ad se:<br>
&nbsp;&nbsp;&nbsp;&nbsp;&nbsp;aures qui dabit, haud ipse, sed alter, erit.
</p>

<p class=shortborder></p>

<p>
AD ERICVM LIVONIVM POETAM EXIMIVM
</p>

<p>
Tu, qui dicebas (nego te iactasse) beatum<br>
&nbsp;&nbsp;&nbsp;&nbsp;&nbsp;numquam blandiloquam te superasse Cyprin,<br>
tandem purpureo iacuisti captus Alexi,<br>
&nbsp;&nbsp;&nbsp;&nbsp;&nbsp;nec poteras facilem corripuisse fugam.<br>
te, miser, Idalius tantum non obruit aestus,<br>
&nbsp;&nbsp;&nbsp;&nbsp;&nbsp;cum placuit lachrimis ultor ephebus herae.<br>
non ergo Hippolyto surgunt fatalia soli<br>
&nbsp;&nbsp;&nbsp;&nbsp;&nbsp;aequora, non soli belua tranat aquas.<br>
at miserans, felix, tibi parsit diva, superstes,<br>
&nbsp;&nbsp;&nbsp;&nbsp;&nbsp;quae pavido dextram traxerat ante necem.<br>
an placidae dubitas Veneri persolvere grates?<br>
&nbsp;&nbsp;&nbsp;&nbsp;&nbsp; ipse ego, quod vivis, non male gratus ero,<br>
ut lepido festos teneas sermone gregales,<br>
&nbsp;&nbsp;&nbsp;&nbsp;&nbsp;et referas miris acta pericla modis.
</p>

<p class=shortborder></p>

<p>
MAGNAS ET POETA
</p>

<p>
Magnas est auri magnes, et nomine caeco,<br>
&nbsp;&nbsp;&nbsp;&nbsp;&nbsp;illius obscuras atque opus edit opes.<br>
vates vas auri non est, et nomine claro,<br>
&nbsp;&nbsp;&nbsp;&nbsp;&nbsp;et parit illustrem nil nisi fama famem.
</p>

<p class=shortborder></p>

<p>
THRENODIA IN PUELLVLAM INTEMPESTIVE DEFVNCTAM
</p>

<p>
Corporis parvi properante gressu<br>
et fuga plantae choreas agentis<br>
funebris notae stupefecit omnes<br>
&nbsp;&nbsp;&nbsp;&nbsp;&nbsp;arca puellae.
</p>

<p>
quae suo celsas resonavit aulas<br>
Marte, et extremo latitans vireto<br>
intulit bellum propriamque tela<br>
&nbsp;&nbsp;&nbsp;&nbsp;&nbsp;torsit in umbram.
</p>

<p>
languidos glaucae pepulit lacunae<br>
anseres fusas viridi nivosam,<br>
cum legunt auras, onus exuentes<br>
&nbsp;&nbsp;&nbsp;&nbsp;&nbsp;caespite nubes;
</p>

<p>
"pro" reclamarunt "dolor!" anserine,<br>
"pellit invicta dominella virga<br>
mellei sub sole flagrante amoena<br>
&nbsp;&nbsp;&nbsp;&nbsp;&nbsp;somnia pomi."
</p>

<p>
aes sonat.  cedit generosa pompa.<br>
sanguinis iuncti veneramur agmen<br>
et verecundos taciti sepulchri<br>
&nbsp;&nbsp;&nbsp;&nbsp;&nbsp;flemus honores.
</p>

<p class=shortborder></p>

<p>
MYTHI
</p>

<p>
Quod veteres memorant fabellae, non fuit umquam.<br>
&nbsp;&nbsp;&nbsp;&nbsp;&nbsp;perpetuo tamen est.  perpetuo fuerit.
</p>

<p class=shortborder></p>

<p>
OBLECTAMENTA
</p>

<p>
Hic bona dulciloquis mensae partitur amicis;<br>
hic nitidam scenam celebrat; comitante frequentes<br>
hic domina saltus; hic multa nocte tabernas,<br>
dum socii rauco modulantes cantica plausu<br>
pocula plena ioco desiccant.  lusibus acres<br>
oblectat genitor pueros; sermone maritus<br>
horas ante focum lentas cum coniuge fallit;<br>
narrat avus parvis elapsa nepotibus aeva.<br>
hic clausis folio decumbens orbibus errat<br>
mente hominis fictis; concentu mergitur amplo<br>
hic tenui disco; pictae splendore tabellae<br>
hic stupet; hic precibus delassat caela statutis;<br>
carminbus studet hic; sudans hic carmina fingit.<br>
quisque sibi prohibet terrores mente repressos,<br>
quique patent animo, vastos defendit abyssos.
</p>

<p class=shortborder></p>

<p>
TSERNOBYLVM: POST DECEM ANNOS
</p>

<p>
Iam redit eversam longaeva superstes ad urbem,<br>
&nbsp;&nbsp;&nbsp;&nbsp;&nbsp;ut cor postremis exsatiat lachrimis.<br>
tot periisse dolet iuvenes, totidemque perire;<br>
&nbsp;&nbsp;&nbsp;&nbsp;&nbsp;conqueritur solos iam superesse senes.<br>
cernit ubique vias humana gente relictas;<br>
&nbsp;&nbsp;&nbsp;&nbsp;&nbsp;conspicit horrentes fronde nocente lares.<br>
haerent parietibus dolor et morbosa ruina;<br>
&nbsp;&nbsp;&nbsp;&nbsp;&nbsp;labentis vacuum stat penetrale domus.
</p>

<p class=shortborder></p>

<p>
DOMVS CERVINAE BALNEAE PENSILIVM LAVDES
</p>

<p>
Lascivas repeto pluvias lepidosque vapores,<br>
&nbsp;&nbsp;&nbsp;&nbsp;&nbsp;quos celebrat lento nuda iuventa pede.<br>
indigus exlusus fervente diutius imbre,<br>
&nbsp;&nbsp;&nbsp;&nbsp;&nbsp;nunc peperi tamen aes; aes reseratque fores.<br>
ah, tessellata qualis miser aede carebam,<br>
&nbsp;&nbsp;&nbsp;&nbsp;&nbsp;candida qua densis forma rigatur aquis!<br>
quodlibet hic Paphiis florescit semen in arvis<br>
&nbsp;&nbsp;&nbsp;&nbsp;&nbsp;aspicies felix, forsitan atque leges.<br>
pallenti nitidos hic marmore porrigit artus<br>
&nbsp;&nbsp;&nbsp;&nbsp;&nbsp;albus, et ardentes concutit igne comas;<br>
nec stat, ut ante, sui dubio fiducia vultu:<br>
&nbsp;&nbsp;&nbsp;&nbsp;&nbsp;regnum iam sentit non prius esse suum.<br>
obducit rapidis acta subtilia lymphis<br>
&nbsp;&nbsp;&nbsp;&nbsp;&nbsp;sinensis spuma membra luente Venus;<br>
pulchrior at Cypria, sexu quo natus eodem,<br>
&nbsp;&nbsp;&nbsp;&nbsp;&nbsp;et ferus ut pupae praeditus ore puer.<br>
balnea celsus arabs per tota vagatur ocellis,<br>
&nbsp;&nbsp;&nbsp;&nbsp;&nbsp;atque cupidinibus pascua grata petit.<br>
"talis" ait, "iustis tribuenda corona, prophetae<br>
&nbsp;&nbsp;&nbsp;&nbsp;&nbsp;deliciisque frequens sic paradisus erit."<br>
se credit fontem viventis adire liquoris<br>
&nbsp;&nbsp;&nbsp;&nbsp;&nbsp;Isacides, aliis vividus ipse liquor.<br>
ut superis mediae tenebris perfundit opacos<br>
&nbsp;&nbsp;&nbsp;&nbsp;&nbsp;praecipiti noctis rore procella sinus,<br>
sic formosa niger teretis per corpora levi<br>
&nbsp;&nbsp;&nbsp;&nbsp;&nbsp;flumine gavisas pectoris urget aquas.<br>
plurima frondoso licet absit saecula luco,<br>
&nbsp;&nbsp;&nbsp;&nbsp;&nbsp;it pythone tamen iam comitante vias.<br>
expositi si non animo, tum corpore, praestant<br>
&nbsp;&nbsp;&nbsp;&nbsp;&nbsp;hic vere nuda simplicitate viri.<br>
hic nihil obtegitur: manifestum immane pusillo est<br>
&nbsp;&nbsp;&nbsp;&nbsp;&nbsp;organon, ingenti nec latet exiguum.<br>
hic et saepe teres nudato vertice membrum<br>
&nbsp;&nbsp;&nbsp;&nbsp;&nbsp;molle redundantis pellis acumen adit.<br>
quae fugiente sagax incidit corpore vita<br>
&nbsp;&nbsp;&nbsp;&nbsp;&nbsp;fabellas memorant signa diserta suas.<br>
tegmine fallacis quae dissimulatur amictus,<br>
&nbsp;&nbsp;&nbsp;&nbsp;&nbsp;detegitur positis vera figura dolis.<br>
hic et saepe vetus rerum subvertitur ordo,<br>
&nbsp;&nbsp;&nbsp;&nbsp;&nbsp;censet enim normis flumen honesta novis.<br>
hic aliquando potens rex declaratur egenus,<br>
&nbsp;&nbsp;&nbsp;&nbsp;&nbsp;hic solido sceptri pondere gaudet inops.<br>
hic speciosa perit divi persona superbi,<br>
&nbsp;&nbsp;&nbsp;&nbsp;&nbsp;hic monstratur homo corpore quisque suo.
</p>

<p class=shortborder></p>

<p>
DIES HIEMALIS
</p>

<p>
Nil me nunc nisi sol iuvat, aurae cumque reflexis<br>
&nbsp;&nbsp;&nbsp;&nbsp;&nbsp;fulgenti radiis incaluere nive.<br>
sic natura excors, ignorans omnia, sanat<br>
&nbsp;&nbsp;&nbsp;&nbsp;&nbsp;gnara quae fiunt vulnere mente virum.
</p>

<p class=shortborder></p>

<p>
HYAENA: CANTIO GENTIS YORVBA
</p>

<p>
En male compta, rapax, deglutit hyaena cruentos<br>
&nbsp;&nbsp;&nbsp;&nbsp;&nbsp;involvente cibos non sine fasciculo.<br>
faucibus exitio stillantibus, acta perenni<br>
&nbsp;&nbsp;&nbsp;&nbsp;&nbsp;esurie matrem non sine prole vorat.<br>
noctivaga et valga est venatrix, cara propago<br>
&nbsp;&nbsp;&nbsp;&nbsp;&nbsp;mactatrix summi sanguinolenta dei.
</p>

<p class=shortborder></p>

<p>
DIVINI AFFECTVS
</p>

<p>
Odit amatque deus, bonitate redundat et ira:<br>
&nbsp;&nbsp;&nbsp;&nbsp;&nbsp;haec scriptura refert, testis et usus adest.<br>
affectus sed uter statuet mortalia fata?<br>
&nbsp;&nbsp;&nbsp;&nbsp;&nbsp;divum postremo pectus habebit uter?<br>
primus amor fuerat, fueritque amor ultimus.  omnes<br>
&nbsp;&nbsp;&nbsp;&nbsp;&nbsp;ingenii motus urget et explet amor.<br>
si deus odit, amor fons est et finis, amandi<br>
&nbsp;&nbsp;&nbsp;&nbsp;&nbsp;et repetet formas ortus amando furor.
</p>

<p class=shortborder></p>

<p>
APPROPINQVATIO AD ABYSSVM
</p>

<p>
Mors adit.  orbis abit.  ruit in nihil omne.  saluto<br>
&nbsp;&nbsp;&nbsp;&nbsp;&nbsp;te, nihil, omne quod es.  quod nihil, omne, vale!
</p>

<p class=shortborder></p>

<p>
DEVS MEDICVS
</p>

<p>
Innatum in nostra vulnus deus indole sanat.<br>
&nbsp;&nbsp;&nbsp;&nbsp;&nbsp;et merito: vulnus qui dedit, ille fuit.
</P>

<p class=border></P>
	
<p>
<table border=0 cellspacing=15 cellpadding=0 align=Center>
<tr>
	<td><a href="neo.html">Neo-Latin</A>
	<td><a href="index.html">The Latin Library</A>
	<td><a href="classics.html">The Classics Page</A>
</TABLE>
</p>
</BODY></HTML>