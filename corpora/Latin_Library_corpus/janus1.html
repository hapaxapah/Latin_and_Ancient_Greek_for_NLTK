<html>
	<head>
		<title>
			Janus Secundus
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>
JANVS SECVNDVS<br>
BASIA
</p>

<p class=border></P>

<p>
<b>Basium 1</B>
</p>

<p>
Cum Venus Ascanium super alta Cythera tulisset,<br>
&nbsp;&nbsp;&nbsp;&nbsp;&nbsp;&nbsp;sopitum teneris imposuit violis,<br>
albarum nimbos circumfuditque rosarum,<br>
&nbsp;&nbsp;&nbsp;&nbsp;&nbsp;&nbsp;et totum liquido sparsit odore locum:<br>
mox veteres animo revocavit Adonidis ignes,<br>
&nbsp;&nbsp;&nbsp;&nbsp;&nbsp;&nbsp;notus et irrepsit ima per ossa calor.<br>
O, quoties voluit circumdare colla nepotis!<br>
&nbsp;&nbsp;&nbsp;&nbsp;&nbsp;&nbsp;O, quoties, 'Talis,' dixit, 'Adonis erat'!<br>
Sed placidam pueri metuens turbare quietem<br>
&nbsp;&nbsp;&nbsp;&nbsp;&nbsp;&nbsp;fixit vicinis basia mille rosis.<br>
Ecce calent illae, cupidaeque per ora Diones<br>
&nbsp;&nbsp;&nbsp;&nbsp;&nbsp;&nbsp;aura susurranti flamine lenta subit.<br>
Quotque rosas tetigit, tot basia nata repente<br>
&nbsp;&nbsp;&nbsp;&nbsp;&nbsp;&nbsp;gaudia reddebant multiplicata deae.<br>
At Cytherea, natans niveis per nubila cycnis,<br>
&nbsp;&nbsp;&nbsp;&nbsp;&nbsp;&nbsp;ingentis terrae coepit obire globum.<br>
Triptolemique modo, fecundis oscula glebis<br>
&nbsp;&nbsp;&nbsp;&nbsp;&nbsp;&nbsp;sparsit, et ignotos ter dedit ore sonos.<br>
Inde seges felix nata est mortalibus aegris,<br>
&nbsp;&nbsp;&nbsp;&nbsp;&nbsp;&nbsp;inde medela meis unica nata malis.<br>
Salvete aeternum, miserae moderamina flammae,<br>
&nbsp;&nbsp;&nbsp;&nbsp;&nbsp;&nbsp;Humida de gelidis Basia nata rosis.<br>
En ego sum, vestri quo Vate canentur honores,<br>
&nbsp;&nbsp;&nbsp;&nbsp;&nbsp;&nbsp;nota Medusaei dum iuga montis erunt,<br>
et memor Aeneadum, stirpisque disertus amatae,<br>
&nbsp;&nbsp;&nbsp;&nbsp;&nbsp;&nbsp;mollia Romulidum verba loquetur Amor.
</P>

<p class=shortborder></p>

<p>
<b>Basium 2</B>
</p>

<p>
Vicina quantum vitis lascivit in ulmo,<br>
&nbsp;&nbsp;&nbsp;&nbsp;&nbsp;&nbsp;et tortiles per ilicem<br>
bracchia proceram stringunt immensa corymbi,<br>
&nbsp;&nbsp;&nbsp;&nbsp;&nbsp;&nbsp;tantum, Neaera, si queas<br>
in mea nexilibus proserpere colla lacertis;<br>
&nbsp;&nbsp;&nbsp;&nbsp;&nbsp;&nbsp;tali, Neaera, si queam<br>
candida perpetuum nexu tua colla ligare,<br>
&nbsp;&nbsp;&nbsp;&nbsp;&nbsp;&nbsp;iungens perenne basium;<br>
tunc me nec Cereris, nec amici cura Lyaei,<br>
&nbsp;&nbsp;&nbsp;&nbsp;&nbsp;&nbsp;soporis aut amabilis,<br>
Vita, tuo de purpureo divelleret ore:<br>
&nbsp;&nbsp;&nbsp;&nbsp;&nbsp;&nbsp;sed mutuis in osculis<br>
defectos, ratis una duos portaret amantes<br>
&nbsp;&nbsp;&nbsp;&nbsp;&nbsp;&nbsp;ad pallidam Ditis domum.<br>
Mox per odoratos campos, et perpetuum ver,<br>
&nbsp;&nbsp;&nbsp;&nbsp;&nbsp;&nbsp;produceremur in loca,<br>
semper ubi, antiquis in amoribus, Heroinae<br>
&nbsp;&nbsp;&nbsp;&nbsp;&nbsp;&nbsp;Heroas inter nobiles,<br>
aut ducunt choreas, alternave carmina laetae<br>
&nbsp;&nbsp;&nbsp;&nbsp;&nbsp;&nbsp;in valle cantant myrtea;<br>
qua violisque, rosisque, et flavicomis narcissis<br>
&nbsp;&nbsp;&nbsp;&nbsp;&nbsp;&nbsp;umbraculis trementibus,<br>
illudit lauri nemus, et crepitante susurro<br>
&nbsp;&nbsp;&nbsp;&nbsp;&nbsp;&nbsp;tepidi suave sibilant<br>
aeternum Zephyri, nec vomere saucia tellus<br>
&nbsp;&nbsp;&nbsp;&nbsp;&nbsp;&nbsp;fecunda solvit ubera.<br>
Turba beatorum nobis assurgeret omnis;<br>
&nbsp;&nbsp;&nbsp;&nbsp;&nbsp;&nbsp;inque herbidis sedilibus<br>
inter Maeonidas prima nos sede locarent;<br>
&nbsp;&nbsp;&nbsp;&nbsp;&nbsp;&nbsp;Nec ulla amatricum Iovis<br>
praerepto cedens indignaretur honore,<br>
&nbsp;&nbsp;&nbsp;&nbsp;&nbsp;&nbsp;nec nata Tyndaris Iove.
</P>

<p class=shortborder></p>

<p>
<b>Basium 3</B>
</p>

<p>
Da mihi suaviolum, dicebam, blanda puella;<br>
&nbsp;&nbsp;&nbsp;&nbsp;&nbsp;&nbsp;libasti labris mox mea labra tuis.<br>
Inde, velut presso qui territus angue resultat,<br>
&nbsp;&nbsp;&nbsp;&nbsp;&nbsp;&nbsp;ora repente meo vellis ab ore procul.<br>
Non hoc suaviolum dare, Lux mea, sed dare tantum<br>
&nbsp;&nbsp;&nbsp;&nbsp;&nbsp;&nbsp;est desiderium flebile suavioli.
</P>

<p class=shortborder></p>

<p>
<b>Basium 4</B>
</p>

<p>
Non dat basia, dat Neaera nectar,<br>
dat rores animae suaveolentes,<br>
dat nardumque, thymumque, cinnamumque,<br>
et mel, quale iugis legunt Hymetti,<br>
aut in Cecropiis apes rosetis,<br>
atque hinc virgineis et inde ceris<br>
saeptum vimineo tegunt quasillo.<br>
Quae si multa mihi voranda dentur,<br>
immortalis in iis repente fiam,<br>
magnorumque epulis fruar deorum.<br>
Sed tu munere parce, parce tali,<br>
aut mecum dea fac, Neaera, fias:<br>
non mensas sine te volo deorum:<br>
non si me rutilis praeesse regnis,<br>
excluso Iove, di deaeque cogant.<br>
</P>

<p class=shortborder></p>

<p>
<b>Basium 5</B>
</p>

<p>
Dum me mollibus hinc et hinc lacertis<br>
astrictum premis, imminensque toto<br>
collo, pectore, lubricoque vultu,<br>
dependes humeris, Neaera, nostris:<br>
componensque meis labella labris,<br>
et morsu petis, et gemis remorsa,<br>
et linguam tremulam hinc et inde vibras,<br>
et linguam querulam hinc et inde sugis,<br>
aspirans animae suavis auram,<br>
mollem, dulcisonam, humidam, meaeque<br>
altricem miserae, Neaera, vitae:<br>
hauriens animam meam caducam,<br>
flagrantem, nimio vapore coctam,<br>
coctam pectoris impotentis aestu,<br>
eludisque meas, Neaera, flammas<br>
flabro pectoris haurientis aestum;<br>
O, iucunda mei caloris aura:<br>
tunc dico, deus est Amor deorum,<br>
et nullus deus est Amore maior<br>
si quisquam tamen est Amore maior,<br>
tu, tu sola mihi es, Neaera, maior.<br>
</P>

<p class=shortborder></p>

<p>
<b>Basium 6</B>
</p>

<p>
De meliore nota bis basia mille paciscens,<br>
&nbsp;&nbsp;&nbsp;&nbsp;&nbsp;&nbsp;basia mille dedi, basia mille tuli.<br>
Explesti numerum, fateor, iucunda Neaera;<br>
&nbsp;&nbsp;&nbsp;&nbsp;&nbsp;&nbsp;expleri numero sed nequit ullus amor.<br>
Quis laudet Cererem numeratis surgere aristis?<br>
&nbsp;&nbsp;&nbsp;&nbsp;&nbsp;&nbsp;Gramen in irrigua quis numeravit humo?<br>
Quis tibi, Bacche, tulit pro centum vota racemis?<br>
&nbsp;&nbsp;&nbsp;&nbsp;&nbsp;&nbsp;Agricolamve deum mille poposcit apes?<br>
Cum pius irrorat sitientes Iuppiter agros,<br>
&nbsp;&nbsp;&nbsp;&nbsp;&nbsp;&nbsp;deciduae guttas non numeramus aquae.<br>
Sic quoque, cum ventis concussus inhorruit aër,<br>
&nbsp;&nbsp;&nbsp;&nbsp;&nbsp;&nbsp;sumpsit et irata Iuppiter arma manu,<br>
grandine confusa terras et caerula pulsat,<br>
&nbsp;&nbsp;&nbsp;&nbsp;&nbsp;&nbsp;securus sternat quot sata, quotve locis.<br>
Seu bona, seu mala sunt, veniunt uberrima caelo:<br>
&nbsp;&nbsp;&nbsp;&nbsp;&nbsp;&nbsp;maiestas domui convenit illa Iovis.<br>
Tu quoque cum dea sis, diva formosior illa<br>
&nbsp;&nbsp;&nbsp;&nbsp;&nbsp;&nbsp;concha per aequoreum quam vaga ducit iter,<br>
basia cur numero caelestia dona coërces?<br>
&nbsp;&nbsp;&nbsp;&nbsp;&nbsp;&nbsp;Nec numeras gemitus, dura puella, meos?<br>
Nec lacrimas numeras, quae per faciemque sinumque<br>
&nbsp;&nbsp;&nbsp;&nbsp;&nbsp;&nbsp;duxerunt rivos semper euntis aquae?<br>
Si numeras lacrimas, numeres licet oscula, sed si<br>
&nbsp;&nbsp;&nbsp;&nbsp;&nbsp;&nbsp;non numeras lacrimas, oscula ne numeres;<br>
et mihi da, miseri solatia vana doloris,<br>
&nbsp;&nbsp;&nbsp;&nbsp;&nbsp;&nbsp;innumera innumeris basia pro lacrimis.<br>
</P>

<p class=shortborder></p>

<p>
<b>Basium 7</B>
</p>

<p>
Centum basia centies,<br>
centum basia millies,<br>
mille basia millies,<br>
et tot milia millies,<br>
quot guttae Siculo mari,<br>
&nbsp;&nbsp;&nbsp;&nbsp;&nbsp;&nbsp;quot sunt sidera caelo,<br>
istis purpureis genis,<br>
istis turgidulis labris,<br>
ocellisque loquaculis,<br>
ferrem continuo impetu,<br>
&nbsp;&nbsp;&nbsp;&nbsp;&nbsp;&nbsp;o formosa Neaera!<br>
Sed dum totus inhaereo<br>
conchatim roseis genis,<br>
conchatim rutilis labris,<br>
ocellisque loquaculis,<br>
non datur tua cernere<br>
labra, non roseas genas,<br>
ocellosque loquaculos,<br>
&nbsp;&nbsp;&nbsp;&nbsp;&nbsp;&nbsp;molles nec mihi risus;<br>
qui, velut nigra discutit<br>
caelo nubila Cynthius,<br>
pacatumque per aethera<br>
gemmatis in equis micat,<br>
&nbsp;&nbsp;&nbsp;&nbsp;&nbsp;&nbsp;flavo lucidus orbe,<br>
sic nutu eminus aureo<br>
et meis lacrimas genis,<br>
et curas animo meo,<br>
&nbsp;&nbsp;&nbsp;&nbsp;&nbsp;&nbsp;et suspiria pellunt.<br>
Heu, quae sunt oculis meis<br>
nata proelia cum labris?<br>
Ergo ego mihi vel Iovem<br>
rivalem potero pati?<br>
Rivales oculi mei<br>
&nbsp;&nbsp;&nbsp;&nbsp;&nbsp;&nbsp;non ferunt mea labra.<br>
</P>

<p class=shortborder></p>

<p>
<b>Basium 8</B>
</p>

<p>
Quis te furor, Neaera,<br>
inepta, quis iubebat<br>
sic involare nostram,<br>
sic vellicare linguam<br>
ferociente morsu?<br>
An, quas tot unus abs te<br>
pectus per omne gesto<br>
penetrabiles sagittas,<br>
parum videntur; istis<br>
ni dentibus protervis,<br>
exerceas nefandum<br>
membrum nefas in illud,<br>
quo saepe sole primo,<br>
quo saepe sole sero,<br>
quo per diesque longas,<br>
noctesque amarulentas,<br>
laudes tuas canebam?<br>
Haec est, iniqua, nescis?<br>
Haec illa lingua nostra est,<br>
quae tortiles capillos,<br>
quae pactulos ocellos,<br>
quae lacteas papillas,<br>
quae colla mollicella<br>
venustulae Neaerae,<br>
molli per astra versu,<br>
ultra Iovis calores,<br>
caelo incidente, vexit:<br>
quae te meam salutem,<br>
quae te meamque vitam,<br>
animae meaeque florem,<br>
et te meos amores,<br>
et te meos lepores,<br>
et te meam Dionen,<br>
et te meam columbam,<br>
albamque turturillam,<br>
Venere invidente, dixit.<br>
An vero, an est id ipsum<br>
quod te iuvat, superba,<br>
inferre vulnus illi,<br>
quam laesione nulla,<br>
formosa, posse nosti<br>
ira tumere tanta,<br>
quin semper hos ocellos,<br>
quin semper haec labella,<br>
et, qui sibi salaces<br>
malum dedere dentes,<br>
inter suos cruores<br>
balbutiens recantet?<br>
O, vis superba formae!<br>
</P>

<p class=shortborder></p>

<p>
<b>Basium 9</B>
</p>

<p>
Non semper udum da mihi basium,<br>
nec iuncta blandis sibila risibus,<br>
&nbsp;&nbsp;&nbsp;&nbsp;&nbsp;&nbsp;nec semper in meum recumbe<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;implicitum moribunda collum.
<p>
Mensura rebus est sua dulcibus.<br>
Ut quodque mentes suavius afficit,<br>
&nbsp;&nbsp;&nbsp;&nbsp;&nbsp;&nbsp;fastidium sic triste secum<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;limite proximiore ducit.
<p>
Cum te rogabo ter tria basia,<br>
tu deme septem, nec nisi da duo,<br>
&nbsp;&nbsp;&nbsp;&nbsp;&nbsp;&nbsp;utrumque nec longum nec udum:<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;qualia teligero Diana
<p>
dat casta fratri, qualia dat patri<br>
experta nullos nata Cupidines;<br>
&nbsp;&nbsp;&nbsp;&nbsp;&nbsp;&nbsp;mox e meis lasciva ocellis<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;curre procul natitante planta.
<p>
Et te remotis in penetralibus,<br>
et te latebris, abdito in intimis,<br>
&nbsp;&nbsp;&nbsp;&nbsp;&nbsp;&nbsp;sequar latebras usque in imas,<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;in penetrale sequar repostum;
<p>
praedamque victor fervidus in meam<br>
utrimque heriles iniiciens manus,<br>
&nbsp;&nbsp;&nbsp;&nbsp;&nbsp;&nbsp;raptabo ut imbellem columbam<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;unguibus accipiter recurvis.
<p>
Tu deprecantes victa dabis manus,<br>
haerensque totis pendula bracchiis,<br>
&nbsp;&nbsp;&nbsp;&nbsp;&nbsp;&nbsp;placare me septem iocosis<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;basiolis cupies inepta.
<p>
Errabis; illud crimen ut eluam,<br>
septena iungam basia septies,<br>
&nbsp;&nbsp;&nbsp;&nbsp;&nbsp;&nbsp;atque hoc catenatis lacertis<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;impediam fugitiva collum;
<p>
dum, persolutis omnibus osculis,<br>
iurabis omnes per Veneres tuas,<br>
&nbsp;&nbsp;&nbsp;&nbsp;&nbsp;&nbsp;te saepius poenas easdem<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;crimine velle pari subire.
</P>

<p class=shortborder></p>

<p>
<b>Basium 10</B>
</p>

<p>
Non sunt certa meam moveant quae basia mentem,<br>
&nbsp;&nbsp;&nbsp;&nbsp;&nbsp;&nbsp;uda labris udis conseris, uda iuvant;<br>
nec sua basiolis non est quoque gratia siccis,<br>
&nbsp;&nbsp;&nbsp;&nbsp;&nbsp;&nbsp;fluxit ab his tepidus saepe sub ossa vapor.<br>
Dulce quoque est oculis nutantibus oscula ferre,<br>
&nbsp;&nbsp;&nbsp;&nbsp;&nbsp;&nbsp;auctoresque sui demeruisse mali:<br>
sive genis totis, totive incumbere collo,<br>
&nbsp;&nbsp;&nbsp;&nbsp;&nbsp;&nbsp;seu niveis umeris, seu sinui niveo,<br>
et totas livore genas, collumque notare,<br>
&nbsp;&nbsp;&nbsp;&nbsp;&nbsp;&nbsp;candidulosque humeros, candidulumque sinum;<br>
seu labris querulis titubantem sugere linguam,<br>
&nbsp;&nbsp;&nbsp;&nbsp;&nbsp;&nbsp;et miscere duas iuncta per ora animas,<br>
inque peregrinum diffundere corpus utramque,<br>
&nbsp;&nbsp;&nbsp;&nbsp;&nbsp;&nbsp;languet in extremo cum moribundus amor.<br>
Me breve, me longum capiet, laxumque, tenaxque,<br>
&nbsp;&nbsp;&nbsp;&nbsp;&nbsp;&nbsp;seu mihi das, seu do, lux, tibi basiolum.<br>
Qualia sed sumes, nunquam mihi talia redde:<br>
&nbsp;&nbsp;&nbsp;&nbsp;&nbsp;&nbsp;diversis varium ludat uterque modis.<br>
At quem deficiet varianda figura priorem,<br>
&nbsp;&nbsp;&nbsp;&nbsp;&nbsp;&nbsp;legem submissis audiat hanc oculis,<br>
ut, quot utrimque prius data sint, tot basia solus<br>
&nbsp;&nbsp;&nbsp;&nbsp;&nbsp;&nbsp;dulcia victori det, totidemque modis.<br>
</P>

<p class=shortborder></p>

<p>
<b>Basium 11</B>
</p>

<p>
Basia lauta nimis quidam me iungere dicunt,<br>
&nbsp;&nbsp;&nbsp;&nbsp;&nbsp;&nbsp;qualia rugosi non didicere patres.<br>
Ergo, ego cum cupidis stringo tua colla lacertis,<br>
&nbsp;&nbsp;&nbsp;&nbsp;&nbsp;&nbsp;Lux mea, basiolis immoriorque tuis,<br>
anxius exquiram quid de me quisque loquatur?<br>
&nbsp;&nbsp;&nbsp;&nbsp;&nbsp;&nbsp;Ipse quis, aut ubi sim, vix meminisse vacat.<br>
Audiit, et risit formosa Neaera, meumque<br>
&nbsp;&nbsp;&nbsp;&nbsp;&nbsp;&nbsp;hinc collum nivea cinxit et inde manu;<br>
basiolumque dedit, quo non lascivius umquam<br>
&nbsp;&nbsp;&nbsp;&nbsp;&nbsp;&nbsp;inseruit Marti Cypria blanda suo;<br>
et, 'quid,' ait, 'metuis turbae decreta severae?<br>
&nbsp;&nbsp;&nbsp;&nbsp;&nbsp;&nbsp;Causa meo tantum competit ista foro.'<br>
</P>

<p class=shortborder></p>

<p>
<b>Basium 12</B>
</p>

<p>
Quid vultus removetis hinc pudicos,<br>
matronaeque, puellulaeque castae?<br>
Non hic furta deum iocosa canto,<br>
monstrosasve libidinum figuras;<br>
nulla hic carmina mentulata, nulla<br>
quae non discipulos ad integellos<br>
hirsutus legat in schola magister.<br>
Inermes cano basiationes,<br>
castus Aonii chori sacerdos.<br>
Sed vultus adhibent modo huc protervos<br>
matronaeque, puellulaeque cunctae,<br>
ignari quia forte mentulatum<br>
verbum diximus, evolante voce.<br>
Ite hinc, ite procul, molesta turba,<br>
matronaeque, puellulaeque turpes;<br>
quanto castior est Neaera nostra,<br>
quae certe sine mentula libellum<br>
mavult, quam sine mentula poetam.<br>
</P>

<p class=shortborder></p>

<p>
<b>Basium 13</B>
</p>

<p>
Languidus e dulci certamine, Vita, iacebam<br>
&nbsp;&nbsp;&nbsp;&nbsp;&nbsp;&nbsp;exanimis, fusa per tua colla manu.<br>
Omnis in arenti consumptus spiritus ore<br>
&nbsp;&nbsp;&nbsp;&nbsp;&nbsp;&nbsp;flamine non poterat cor recreare novo.<br>
Iam Styx ante oculos, et regna carentia sole,<br>
&nbsp;&nbsp;&nbsp;&nbsp;&nbsp;&nbsp;luridaque annosi cymba Charontis erat:<br>
cum tu suaviolum educens pulmonis ab imo<br>
&nbsp;&nbsp;&nbsp;&nbsp;&nbsp;&nbsp;afflasti siccis irriguum labiis:<br>
suaviolum Stygia quod me de valle reduxit,<br>
&nbsp;&nbsp;&nbsp;&nbsp;&nbsp;&nbsp;et iussit vacua currere nave senem.<br>
Erravi, vacua non remigat ille carina,<br>
&nbsp;&nbsp;&nbsp;&nbsp;&nbsp;&nbsp;flebilis ad manes iam natat umbra mea.<br>
Pars animae, mea Vita, tuae hoc in corpore vivit,<br>
&nbsp;&nbsp;&nbsp;&nbsp;&nbsp;&nbsp;et dilapsuros sustinet articulos;<br>
quae tamen impatiens in pristina iura reverti<br>
&nbsp;&nbsp;&nbsp;&nbsp;&nbsp;&nbsp;saepe per arcanas nititur aegra vias.<br>
Ac, nisi dilecta per te foveatur ab aura,<br>
&nbsp;&nbsp;&nbsp;&nbsp;&nbsp;&nbsp;iam collabentes deserit articulos.<br>
Ergo age, labra meis innecte tenacia labris,<br>
&nbsp;&nbsp;&nbsp;&nbsp;&nbsp;&nbsp;assidueque duos spiritus unus alat;<br>
donec, inexpleti post taedia sera furoris,<br>
&nbsp;&nbsp;&nbsp;&nbsp;&nbsp;&nbsp;unica de gemino corpore vita fluet.<br>
</P>

<p class=shortborder></p>

<p>
<b>Basium 14</B>
</p>

<p>
Quid profers mihi flammeum labellum?<br>
Non te, non volo basiare, dura,<br>
duro marmore durior Neaera.<br>
Tanti istas ego ut osculationes<br>
imbelles faciam, superbe, vestras,<br>
ut, nervo toties rigens supino,<br>
pertundam tunicas meas, tuasque;<br>
et, desiderio furens inani,<br>
tabescam, miser, aestuante vena?<br>
Quo fugis? Remane, nec hos ocellos,<br>
nec nega mihi flammeum labellum:<br>
Te iam, te volo basiare, mollis,<br>
molli mollior anseris medulla.<br>
</P>

<p class=shortborder></p>

<p>
<b>Basium 15</B>
</p>

<p>
Adducto puer Idalius post tempora nervo<br>
&nbsp;&nbsp;&nbsp;&nbsp;&nbsp;&nbsp;stabat in exitium, pulchra Neaera, tuum.<br>
Cum frontem, sparsosque videns in fronte capillos,<br>
&nbsp;&nbsp;&nbsp;&nbsp;&nbsp;&nbsp;luminaque argutis irrequieta notis,<br>
flammeolasque genas, et dignas matre papillas,<br>
&nbsp;&nbsp;&nbsp;&nbsp;&nbsp;&nbsp;iecit ab ambigua tela remissa manu:<br>
inque tuas cursu effusus pueriliter ulnas,<br>
&nbsp;&nbsp;&nbsp;&nbsp;&nbsp;&nbsp;mille tibi fixit basia, mille modis,<br>
quae succos tibi myrteolos, Cypriosque liquores<br>
&nbsp;&nbsp;&nbsp;&nbsp;&nbsp;&nbsp;pectoris afflarunt usque sub ima tui;<br>
iuravitque deos omnes, Veneremque parentem,<br>
&nbsp;&nbsp;&nbsp;&nbsp;&nbsp;&nbsp;nil tibi post umquam velle movere mali.<br>
Et miremur adhuc cur tam tua basia fragrent?<br>
&nbsp;&nbsp;&nbsp;&nbsp;&nbsp;&nbsp;Duraque cur miti semper amore vaces?
</P>

<p class=shortborder></p>

<p>
<b>Basium 16</B>
</p>

<p>
Latonae niveo sidere blandior,<br>
et stella Veneris pulchrior aurea,<br>
&nbsp;&nbsp;&nbsp;&nbsp;&nbsp;&nbsp;da mi basia centum,<br>
&nbsp;&nbsp;&nbsp;&nbsp;&nbsp;&nbsp;da tot basia, quot dedit
<p>
vati multivolo Lesbia, quot tulit;<br>
quot blandae veneres, quotque cupidines<br>
&nbsp;&nbsp;&nbsp;&nbsp;&nbsp;&nbsp;et labella pererrant,<br>
&nbsp;&nbsp;&nbsp;&nbsp;&nbsp;&nbsp;et genas roseas tuas;
<p>
quot vitas oculis, quotque neces geris,<br>
quot spes, quotque metus, quotque perennibus<br>
&nbsp;&nbsp;&nbsp;&nbsp;&nbsp;&nbsp;mista gaudia curis,<br>
&nbsp;&nbsp;&nbsp;&nbsp;&nbsp;&nbsp;et suspiria amantium.
<p>
Da, quam multa meo spicula pectori<br>
insevit volucris dira manus dei:<br>
&nbsp;&nbsp;&nbsp;&nbsp;&nbsp;&nbsp;et quam multa pharetra<br>
&nbsp;&nbsp;&nbsp;&nbsp;&nbsp;&nbsp;conservavit in aurea.
<p>
Adde et blanditias, verbaque publica,<br>
et cum suavicrepis murmura sibilis,<br>
&nbsp;&nbsp;&nbsp;&nbsp;&nbsp;&nbsp;risu non sine grato,<br>
&nbsp;&nbsp;&nbsp;&nbsp;&nbsp;&nbsp;gratis non sine morsibus.
<p>
Quales Chaoniae garrula motibus<br>
alternant tremulis rostra columbulae,<br>
&nbsp;&nbsp;&nbsp;&nbsp;&nbsp;&nbsp;cum se dura remittit<br>
&nbsp;&nbsp;&nbsp;&nbsp;&nbsp;&nbsp;primis bruma Favoniis.
<p>
Incumbensque meis mentis inops genis,<br>
huc illuc oculos volve natatiles,<br>
&nbsp;&nbsp;&nbsp;&nbsp;&nbsp;&nbsp;exsanguemque lacertis<br>
&nbsp;&nbsp;&nbsp;&nbsp;&nbsp;&nbsp;dic te sustineam meis.
<p>
Stringam nexilibus te te ego bracchiis,<br>
frigentem calido pectore comprimam<br>
&nbsp;&nbsp;&nbsp;&nbsp;&nbsp;&nbsp;et vitam tibi longi<br>
&nbsp;&nbsp;&nbsp;&nbsp;&nbsp;&nbsp;reddam afflamine basii;
<p>
Donec succiduum me quoque spiritu<br>
istis roscidulis linquet in osculis,<br>
labentemque lacertis,<br>
dicam, collige me tuis.<br>
<p>
Stringes nexilibus me, mea, bracchiis,<br>
mulcebis tepido pectore frigidum,<br>
&nbsp;&nbsp;&nbsp;&nbsp;&nbsp;&nbsp;et vitam mihi longi af-<br>
&nbsp;&nbsp;&nbsp;&nbsp;&nbsp;&nbsp;flabis rore suavii.
<p>
Sic aevi, mea Lux, tempora floridi<br>
carpamus simul; en iam miserabiles<br>
&nbsp;&nbsp;&nbsp;&nbsp;&nbsp;&nbsp;curas aegra senectus<br>
&nbsp;&nbsp;&nbsp;&nbsp;&nbsp;&nbsp;et morbos trahet, et necem.
</P>

<p class=shortborder></p>

<p>
<b>Basium 17</B>
</p>

<p>
Qualem purpureo diffundit mane colorem<br>
&nbsp;&nbsp;&nbsp;&nbsp;&nbsp;&nbsp;quae rosa nocturnis roribus immaduit;<br>
matutina rubent Dominae sic oscula nostrae,<br>
&nbsp;&nbsp;&nbsp;&nbsp;&nbsp;&nbsp;basiolis, longa nocte, rigata meis:<br>
quae circum facies niveo candore coronat,<br>
&nbsp;&nbsp;&nbsp;&nbsp;&nbsp;&nbsp;virginis ut violam cum tenet alba manus.<br>
Tale novum seris cerasum sub floribus ardet,<br>
&nbsp;&nbsp;&nbsp;&nbsp;&nbsp;&nbsp;aestatemque, et ver cum simul arbor habet.<br>
Me miscrum! quare, cum flagrantissima iungis<br>
&nbsp;&nbsp;&nbsp;&nbsp;&nbsp;&nbsp;oscula, de thalamo cogor abire tuo?<br>
O, saltem labris serva hunc, formosa, ruborem,<br>
&nbsp;&nbsp;&nbsp;&nbsp;&nbsp;&nbsp;dum tibi me referet noctis opaca quies.<br>
Si tamen interea cuiusquam basia carpent,<br>
&nbsp;&nbsp;&nbsp;&nbsp;&nbsp;&nbsp;illa meis fiant pallidiora genis.<br>
</P>

<p class=shortborder></p>

<p>
<b>Basium 18</B>
</p>

<p>
Cum labra nostrae cerneret puellae,<br>
inclusa circo candidae figurae,<br>
ut si quis ornet, arte curiosa,<br>
corallinis eburna signa baccis,<br>
flevisse fertur Cypris et gemendo<br>
lascivientes convocasse Amores,<br>
et 'quid iuvat,' dixisse, 'purpuratis<br>
vicisse in Ida Palladem labellis,<br>
et pronubam magni Iovis sororem,<br>
sub arbitro pastore; cum Neaera<br>
haec antecellat arbitro Poeta?<br>
At vos furentes ite in hunc poetam,<br>
et dira plenis tela de pharetris<br>
in illius medullulas tenellas,<br>
pectusque per, iecurque per iocosum,<br>
distringite acres perstrepente cornu.<br>
At illa nullo pertepescat igne,<br>
sed tacta pectus plumbea sagitta,<br>
torpescat imas congelata venas.'<br>
Evenit, imis uror in medullis,<br>
et torrido iecur liquescit igne:<br>
tu fulta pectus asperis pruinis<br>
et caute, quales aut maris Sicani,<br>
aut Adriae unda tundit aestuosa,<br>
secura ludis impotentem amantem.<br>
Ingrata! propter ista labra rubra<br>
laudata plector? Heu, misella, nescis<br>
cur oderis: nec ira quid deorum<br>
effrena possit, et furor Diones.<br>
Duros remitte, mollicella, fastus;<br>
istoque dignos ore sume mores;<br>
et, quae meorum causa sunt dolorum,<br>
mellita labris necte labra nostris;<br>
haurire possis ut mei pusillum<br>
praecordiis ex intimis veneni,<br>
et mutuis languere victa flammis.<br>
At nec deos, nec tu time Dionen:<br>
formosa divis imperat puella.<br>
</P>

<p class=shortborder></p>

<p>
<b>Basium 19</B>
</p>

<p>
Mellilegae volucres, quid adhuc thyma cana, rosasque,<br>
&nbsp;&nbsp;&nbsp;&nbsp;&nbsp;&nbsp;et rorem vernae nectareum violae<br>
lingitis; aut florem late spirantis anethi?<br>
&nbsp;&nbsp;&nbsp;&nbsp;&nbsp;&nbsp;Omnes ad dominae labra venite meae.<br>
Illa rosas spirant omnes, thymaque omnia sola,<br>
&nbsp;&nbsp;&nbsp;&nbsp;&nbsp;&nbsp;et succum vernae nectareum violae.<br>
Inde procul dulces aurae funduntur anethi,<br>
&nbsp;&nbsp;&nbsp;&nbsp;&nbsp;&nbsp;narcissi veris illa madent lacrimis,<br>
Oebaliique madent iuvenis fragrante cruore,<br>
&nbsp;&nbsp;&nbsp;&nbsp;&nbsp;&nbsp;qualis uterque liquor cum cecidisset erat,<br>
Nectareque aetherio medicatus, et aëre puro,<br>
&nbsp;&nbsp;&nbsp;&nbsp;&nbsp;&nbsp;impleret fetu versicolore solum.<br>
Sed me, iure meo libantem mellea labra,<br>
&nbsp;&nbsp;&nbsp;&nbsp;&nbsp;&nbsp;ingratae socium ne prohibete favis.<br>
Non etiam totas avidae distendite cellas,<br>
&nbsp;&nbsp;&nbsp;&nbsp;&nbsp;&nbsp;arescant dominae ne semel ora meae,<br>
basiaque impressans siccis sitientia labris,<br>
&nbsp;&nbsp;&nbsp;&nbsp;&nbsp;&nbsp;garrulus indicii triste feram pretium.<br>
Heu, non et stimulis compungite molle labellum:<br>
&nbsp;&nbsp;&nbsp;&nbsp;&nbsp;&nbsp;ex oculis stimulos vibrat et illa pares.<br>
Credite, non ullum patietur vulnus inultum:<br>
&nbsp;&nbsp;&nbsp;&nbsp;&nbsp;&nbsp;leniter innocuae mella legatis apes.
</P>

<p class=border></P>

<p>
<table border=0 cellspacing=10 cellpadding=0 align=Center>
<tr>
	<td><a href="neo.html">Neo-Latin</A>
	<td><a href="index.html">The Latin Library</A>
	<td><a href="classics.html">The Classics Page</A>
</TABLE>
</P>
</BODY>
</HTML>