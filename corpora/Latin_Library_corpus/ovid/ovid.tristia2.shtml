<html>
	<head>
		<title>
			Ovid: Tristia II
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>P. OVIDI NASONIS TRISTIUM LIBER SECUNDUS
</p>

<P class=border></P>

<P>
I
</P>

<P>
 Quid mihi uobiscum est, infelix cura, libelli, <BR>
&nbsp;&nbsp;&nbsp;&nbsp;&nbsp;ingenio perii qui miser ipse meo? <BR>
Cur modo damnatas repeto, mea crimina, Musas? <BR>
&nbsp;&nbsp;&nbsp;&nbsp;&nbsp;An semel est poenam commeruisse parum? <BR>
Carmina fecerunt, ut me cognoscere uellet <BR>
&nbsp;&nbsp;&nbsp;&nbsp;&nbsp;omine non fausto femina uirque meo: <BR>
carmina fecerunt, ut me moresque notaret <BR>
&nbsp;&nbsp;&nbsp;&nbsp;&nbsp;iam demi iussa Caesar ab Arte meos. <BR>
Deme mihi studium, uitae quoque crimina demes;<BR>
&nbsp;&nbsp;&nbsp;&nbsp;&nbsp;acceptum refero uersibus esse nocens. <BR>
Hoc pretium curae uigilatorumque laborum <BR>
&nbsp;&nbsp;&nbsp;&nbsp;&nbsp;cepimus: ingenio est poena reperta meo. <BR>
Si saperem, doctas odissem iure sorores, <BR>
&nbsp;&nbsp;&nbsp;&nbsp;&nbsp;numina cultori perniciosa suo.<BR>
At nunc (tanta meo conies est insania morbo) <BR>
&nbsp;&nbsp;&nbsp;&nbsp;&nbsp;saxa malum refero rursus ad ista pedem: <BR>
scilicet ut uictus repetit gladiator harenam, <BR>
&nbsp;&nbsp;&nbsp;&nbsp;&nbsp;et redit in tumidas naufraga puppis aquas. <BR>
Forsitan ut quondam Teuthrantia regna tenenti, <BR>
&nbsp;&nbsp;&nbsp;&nbsp;&nbsp;sic mihi res eadem uulnus opemque feret, <BR>
Musaque, quam mouit, motam quoque leniet iram:<BR>
&nbsp;&nbsp;&nbsp;&nbsp;&nbsp;exorant magnos carmina saepe deos. <BR>
Ipse quoque Ausonias Caesar matresque nurusque <BR>
&nbsp;&nbsp;&nbsp;&nbsp;&nbsp;carmina turrigerae dicere iussit Opi: <BR>
iusserat et Phoebo dici, quo tempore ludos <BR>
&nbsp;&nbsp;&nbsp;&nbsp;&nbsp;fecit, quos aetas aspicit una semel. <BR>
His precor exemplis tua nunc, mitissime Caesar, <BR>
&nbsp;&nbsp;&nbsp;&nbsp;&nbsp;fiat ab ingenio mollior ira meo. <BR>
Illa quidem iusta est, nec me meruisse negabo: <BR>
&nbsp;&nbsp;&nbsp;&nbsp;&nbsp;non adeo nostro fugit ab ore pudor. <BR>
Sed nisi peccassem, quid tu concedere posses? <BR>
&nbsp;&nbsp;&nbsp;&nbsp;&nbsp;Materiam ueniae sors tibi nostra dedit. <BR>
Si, quotiens peccant homines, sua fulmina mittat <BR>
&nbsp;&nbsp;&nbsp;&nbsp;&nbsp;Iuppiter, exiguo tempore inermis erit;<BR>
nunc ubi detonuit strepituque exterruit orbem, <BR>
&nbsp;&nbsp;&nbsp;&nbsp;&nbsp;purum discussis aera reddit aquis. <BR>
Iure igitur genitorque deum rectorque uocatur, <BR>
&nbsp;&nbsp;&nbsp;&nbsp;&nbsp;iure capax mundus nil Ioue maius habet. <BR>
Tu quoque, cum patriae rector dicare paterque, <BR>
&nbsp;&nbsp;&nbsp;&nbsp;&nbsp;utere more dei nomen habentis idem. <BR>
Idque facis, nec te quisquam moderatius umquam <BR>
&nbsp;&nbsp;&nbsp;&nbsp;&nbsp;inperii potuit frena tenere sui. <BR>
Tu ueniam parti superatae saepe dedisti, <BR>
&nbsp;&nbsp;&nbsp;&nbsp;&nbsp;non concessurus quam tibi uictor erat. <BR>
Diuitiis etiam multos et honoribus auctos <BR>
&nbsp;&nbsp;&nbsp;&nbsp;&nbsp;uidi, qui tulerant in caput arma tuum; <BR>
quaeque dies bellum, belli tibi sustulit iram, <BR>
&nbsp;&nbsp;&nbsp;&nbsp;&nbsp;parsque simul templis utraque dona tulit; <BR>
utque tuus gaudet miles, quod uicerit hostem, <BR>
&nbsp;&nbsp;&nbsp;&nbsp;&nbsp;sic uictum cur se gaudeat, hostis habet. <BR>
Causa mea est melior, qui nec contraria dicor <BR>
&nbsp;&nbsp;&nbsp;&nbsp;&nbsp;arma nec hostiles esse secutus opes. <BR>
Per mare, per terras, per tertia numina iuro, <BR>
&nbsp;&nbsp;&nbsp;&nbsp;&nbsp;per te praesentem conspicuumque deum, <BR>
hunc animum fauisse tibi, uir maxime, meque, <BR>
&nbsp;&nbsp;&nbsp;&nbsp;&nbsp;qua sola potui, mente fuisse tuum. <BR>
Optaui, peteres caelestia sidera tarde, <BR>
&nbsp;&nbsp;&nbsp;&nbsp;&nbsp;parsque fui turbae parua precantis idem,<BR> 
et pia tura dedi pro te, cumque omnibus unus <BR>
&nbsp;&nbsp;&nbsp;&nbsp;&nbsp;ipse quoque adiuui publica uota meis. <BR>
Quid referam libros, illos quoque, crimina nostra, <BR>
&nbsp;&nbsp;&nbsp;&nbsp;&nbsp;mille locis plenos nominis esse tui? <BR>
Inspice maius opus, quod adhuc sine fine tenetur,<BR> 
&nbsp;&nbsp;&nbsp;&nbsp;&nbsp;in non credendos corpora uersa modos: <BR>
inuenies uestri praeconia nominis illic, <BR>
&nbsp;&nbsp;&nbsp;&nbsp;&nbsp;inuenies animi pignora multa mei.<BR>
Non tua carminibus maior fit gloria, nec quo, <BR>
&nbsp;&nbsp;&nbsp;&nbsp;&nbsp;ut maior fiat, crescere possit, habet.<BR> 
Fama Ioui superest: tamen hunc sua facta referri <BR>
&nbsp;&nbsp;&nbsp;&nbsp;&nbsp;et se materiam carminis esse iuuat, <BR>
cumque Gigantei memorantur proelia belli, <BR>
&nbsp;&nbsp;&nbsp;&nbsp;&nbsp;credibile est laetum laudibus esse suis.<BR> 
Te celebrant alii, quanto decet ore, tuasque <BR>
&nbsp;&nbsp;&nbsp;&nbsp;&nbsp;ingenio laudes uberiore canunt:<BR>
sed tamen, ut fuso taurorum sanguine centum, <BR>
&nbsp;&nbsp;&nbsp;&nbsp;&nbsp;sic capitur minimo turis honore deus.<BR> 
A, ferus et nobis crudelior omnibus hostis, <BR>
&nbsp;&nbsp;&nbsp;&nbsp;&nbsp;delicias legit qui tibi cumque meas, <BR>
carmina ne nostris quae te uenerantia libris <BR>
&nbsp;&nbsp;&nbsp;&nbsp;&nbsp;iudicio possint candidiore legi. <BR>
Esse sed irato quis te mihi posset amicus? <BR>
&nbsp;&nbsp;&nbsp;&nbsp;&nbsp;Vix tunc ipse mihi non inimicus eram.<BR> 
Cum coepit quassata domus subsidere, partes <BR>
&nbsp;&nbsp;&nbsp;&nbsp;&nbsp;in proclinatas omne recumbit onus, <BR>
cunctaque fortuna rimam faciente dehiscunt, <BR>
&nbsp;&nbsp;&nbsp;&nbsp;&nbsp;ipsa suoque eadem pondere tracta ruunt. <BR>
Ergo hominum quaesitum odium mihi carmine, quosque <BR>
&nbsp;&nbsp;&nbsp;&nbsp;&nbsp;debuit, est uultus turba secuta tuos. <BR>
At, memini, uitamque meam moresque probabas <BR>
&nbsp;&nbsp;&nbsp;&nbsp;&nbsp;illo, quem dederas, praetereuntis equo: <BR>
quod si non prodest et honesti gloria nulla <BR>
&nbsp;&nbsp;&nbsp;&nbsp;&nbsp;redditur, at nullum crimen adeptus eram. <BR>
Nec male commissa est nobis fortuna reorum <BR>
&nbsp;&nbsp;&nbsp;&nbsp;&nbsp;lisque decem deciens inspicienda uiris. <BR>
Res quoque priuatas statui sine crimine iudex, <BR>
&nbsp;&nbsp;&nbsp;&nbsp;&nbsp;deque mea fassa est pars quoque uicta fide. <BR>
Me miserum! Potui, si non extrema nocerent, <BR>
&nbsp;&nbsp;&nbsp;&nbsp;&nbsp;iudicio tutus non semel esse tuo. <BR>
ultima me perdunt, imoque sub aequore mergit <BR>
&nbsp;&nbsp;&nbsp;&nbsp;&nbsp;incolumem totiens una procella ratem. <BR>
Nec mihi pars nocuit de gurgite parua, sed omnes <BR>
&nbsp;&nbsp;&nbsp;&nbsp;&nbsp;pressere hoc fluctus oceanusque caput. <BR>
Cur aliquid uidi? Cur noxia lumina feci? <BR>
&nbsp;&nbsp;&nbsp;&nbsp;&nbsp;Cur imprudenti cognita culpa mihi? <BR>
Inscius Actaeon uidit sine ueste Dianam: <BR>
&nbsp;&nbsp;&nbsp;&nbsp;&nbsp;praeda fuit canibus non minus ille suis. <BR>
Scilicet in superis etiam fortuna luenda est, <BR>
&nbsp;&nbsp;&nbsp;&nbsp;&nbsp;nec ueniam laeso numine casus habet.<BR>
Illa nostra die, qua me malus abstulit error, <BR>
&nbsp;&nbsp;&nbsp;&nbsp;&nbsp;parua quidem periit, sed sine labe domus: <BR>
sic quoque parua tamen, patrio dicatur ut aeuo <BR>
&nbsp;&nbsp;&nbsp;&nbsp;&nbsp;clara nec ullius nobilitate minor, <BR>
et neque diuitiis nec paupertate notanda, <BR>
&nbsp;&nbsp;&nbsp;&nbsp;&nbsp;unde sit in neutrum conspiciendus eques. <BR>
Sit quoque nostra domus uel censu parua uel ortu, <BR>
&nbsp;&nbsp;&nbsp;&nbsp;&nbsp;ingenio certe non latet illa meo: <BR>
quo uidear quamuis nimium iuuenaliter usus, <BR>
&nbsp;&nbsp;&nbsp;&nbsp;&nbsp;grande tamen toto nomen ab orbe fero; <BR>
turbaque doctorum Nasonem nouit, et audet <BR>
&nbsp;&nbsp;&nbsp;&nbsp;&nbsp;non fastiditis adnumerare uiris. <BR>
Corruit haec igitur Musis accepta, sub uno <BR>
&nbsp;&nbsp;&nbsp;&nbsp;&nbsp;sed non exiguo crimine lapsa domus: <BR>
atque ea sic lapsa est, ut surgere, si modo laesi<BR>
&nbsp;&nbsp;&nbsp;&nbsp;&nbsp;ematuruerit Caesaris ira, queat. <BR>
Cuius in euentu poenae clementia tanta est,<BR> 
&nbsp;&nbsp;&nbsp;&nbsp;&nbsp;uenerit ut nostro lenior illa metu. <BR>
Vita data est, citraque necem tua constitit ira, <BR>
&nbsp;&nbsp;&nbsp;&nbsp;&nbsp;o princeps parce uiribus use tuis! <BR>
Insuper accedunt, te non adimente, paternae, <BR>
&nbsp;&nbsp;&nbsp;&nbsp;&nbsp;tamquam uita parum muneris esset, opes. <BR>
Nec mea decreto damnasti facta senatus, <BR>
&nbsp;&nbsp;&nbsp;&nbsp;&nbsp;nec mea selecto iudice iussa fuga est. <BR>
Tristibus inuectus uerbis (ita principe dignum) <BR>
&nbsp;&nbsp;&nbsp;&nbsp;&nbsp;ultus es offensas, ut decet, ipse tuas. <BR>
Adde quod edictum, quamuis immite minaxque, <BR>
&nbsp;&nbsp;&nbsp;&nbsp;&nbsp;attamen in poenae nomine lene fuit: <BR>
quippe relegatus, non exul, dicor in illo, <BR>
&nbsp;&nbsp;&nbsp;&nbsp;&nbsp;priuaque fortunae sunt ibi uerba meae. <BR>
Nulla quidem sano grauior mentisque potenti<BR> 
&nbsp;&nbsp;&nbsp;&nbsp;&nbsp;poena est, quam tanto displicuisse uiro: <BR>
sed solet interdum fieri placabile numen: <BR>
&nbsp;&nbsp;&nbsp;&nbsp;&nbsp;nube solet pulsa candidus ire dies. <BR>
Vidi ego pampineis oneratam uitibus ulmum, <BR>
&nbsp;&nbsp;&nbsp;&nbsp;&nbsp;quae fuerat saeui fulmine tacta Iouis. <BR>
Ipse licet sperare uetes, sperabimus usque; <BR>
&nbsp;&nbsp;&nbsp;&nbsp;&nbsp;hoc unum fieri te prohibente potest. <BR>
Spes mihi magna subit, cum te, mitissime princeps, <BR>
&nbsp;&nbsp;&nbsp;&nbsp;&nbsp;spes mihi, respicio cum mea facta, cadit. <BR>
Ac ueluti uentis agitantibus aera non est <BR>
&nbsp;&nbsp;&nbsp;&nbsp;&nbsp;aequalis rabies continuusque furor, <BR>
sed modo subsidunt intermissique silescunt, <BR>
&nbsp;&nbsp;&nbsp;&nbsp;&nbsp;uimque putes illos deposuisse suam: <BR>
sic abeunt redeuntque mei uariantque timores, <BR>
&nbsp;&nbsp;&nbsp;&nbsp;&nbsp;et spem placandi dantque negantque tui. <BR>
Per superos igitur, qui dant tibi longa dabuntque <BR>
&nbsp;&nbsp;&nbsp;&nbsp;&nbsp;tempora, Romanum si modo nomen amant; <BR>
per patriam, quae te tuta et secura parente est, <BR>
&nbsp;&nbsp;&nbsp;&nbsp;&nbsp;cuius, ut in populo, pars ego nuper eram; <BR>
sic tibi, quem semper factis animoque mereris, <BR>
&nbsp;&nbsp;&nbsp;&nbsp;&nbsp;reddatur gratae debitus urbis amor; <BR>
Liuia sic tecum sociales compleat annos,<BR> 
&nbsp;&nbsp;&nbsp;&nbsp;&nbsp;quae, nisi te, nullo coniuge digna fuit, <BR>
quae si non esset, caelebs te uita deceret, <BR>
&nbsp;&nbsp;&nbsp;&nbsp;&nbsp;nullaque, cui posses esse maritus, erat;<BR>
sospite sit tecum natus quoque sospes, et olim <BR>
&nbsp;&nbsp;&nbsp;&nbsp;&nbsp;inperium regat hoc cum seniore senex; <BR>
ut faciuntque tui, sidus iuuenale, nepotes, <BR>
&nbsp;&nbsp;&nbsp;&nbsp;&nbsp;per tua perque sui facta parentis, eant; <BR>
sic adsueta tuis semper Victoria castris <BR>
&nbsp;&nbsp;&nbsp;&nbsp;&nbsp;nunc quoque se praestet notaque signa petat, <BR>
Ausoniumque ducem solitis circumuolet alis, <BR>
&nbsp;&nbsp;&nbsp;&nbsp;&nbsp;ponat et in nitida laurea serta coma, <BR>
per quem bella geris, cuius nunc corpore pugnas, <BR>
&nbsp;&nbsp;&nbsp;&nbsp;&nbsp;auspicium cui das grande deosque tuos, <BR>
dimidioque tui praesens es et aspicis urbem, <BR>
&nbsp;&nbsp;&nbsp;&nbsp;&nbsp;dimidio procul es saeuaque bella geris; <BR>
hic tibi sic redeat superato uictor ab hoste, <BR>
&nbsp;&nbsp;&nbsp;&nbsp;&nbsp;inque coronatis fulgeat altus equis: <BR>
parce, precor, fulmenque tuum, fera tela, reconde, <BR>
&nbsp;&nbsp;&nbsp;&nbsp;&nbsp;heu nimium misero cognita tela mihi! <BR>
Parce, pater patriae, nec nominis inmemor huius <BR>
&nbsp;&nbsp;&nbsp;&nbsp;&nbsp;olim placandi spem mihi tolle tui. <BR>
Non precor ut redeam, quamuis maiora petitis <BR>
&nbsp;&nbsp;&nbsp;&nbsp;&nbsp;credibile est magnos saepe dedisse deos: <BR>
mitius exilium si das propiusque roganti, <BR>
&nbsp;&nbsp;&nbsp;&nbsp;&nbsp;pars erit ex poena magna leuata mea. <BR>
ultima perpetior medios eiectus in hostes, <BR>
&nbsp;&nbsp;&nbsp;&nbsp;&nbsp;nec quisquam patria longius exul abest. <BR>
Solus ad egressus missus septemplicis Histri <BR>
&nbsp;&nbsp;&nbsp;&nbsp;&nbsp;Parrhasiae gelido uirginis axe premor. <BR>
Iazyges et Colchi Tereteaque turba Getaeque<BR>
&nbsp;&nbsp;&nbsp;&nbsp;&nbsp;Danuuii mediis uix prohibentur aquis; <BR>
cumque alii causa tibi sint grauiore fugati, <BR>
&nbsp;&nbsp;&nbsp;&nbsp;&nbsp;ulterior nulli, quam mihi, terra data est. <BR>
Longius hac nihil est, nisi tantum frigus et hostes, <BR>
&nbsp;&nbsp;&nbsp;&nbsp;&nbsp;et maris adstricto quae coit unda gelu. <BR>
Hactenus Euxini pars est Romana Sinistri:<BR> 
&nbsp;&nbsp;&nbsp;&nbsp;&nbsp;proxima Bastarnae Sauromataeque tenent. <BR>
Haec est Ausonio sub iure nouissima, uixque <BR>
&nbsp;&nbsp;&nbsp;&nbsp;&nbsp;haeret in inperii margine terra tui. <BR>
unde precor supplex ut nos in tuta releges, <BR>
&nbsp;&nbsp;&nbsp;&nbsp;&nbsp;ne sit cum patria pax quoque adempta mihi,<BR> 
ne timeam gentes, quas non bene summouet Hister,<BR> 
&nbsp;&nbsp;&nbsp;&nbsp;&nbsp;neue tuus possim ciuis ab hoste capi. <BR>
Fas prohibet Latio quemquam de sanguine natum <BR>
&nbsp;&nbsp;&nbsp;&nbsp;&nbsp;Caesaribus saluis barbara uincla pati. <BR>
Perdiderint cum me duo crimina, carmen et error, <BR>
&nbsp;&nbsp;&nbsp;&nbsp;&nbsp;alterius facti culpa silenda mihi: <BR>
nam non sum tanti, renouem ut tua uulnera, Caesar, <BR>
&nbsp;&nbsp;&nbsp;&nbsp;&nbsp;quem nimio plus est indoluisse semel. <BR>
Altera pars superest, qua turpi carmine factus <BR>
&nbsp;&nbsp;&nbsp;&nbsp;&nbsp;arguor obsceni doctor adulterii. <BR>
Fas ergo est aliqua caelestia pectora falli,<BR>
&nbsp;&nbsp;&nbsp;&nbsp;&nbsp;et sunt notitia multa minora tua; <BR>
utque deos caelumque simul sublime tuenti <BR>
&nbsp;&nbsp;&nbsp;&nbsp;&nbsp;non uacat exiguis rebus adesse Ioui, <BR>
de te pendentem sic dum circumspicis orbem, <BR>
&nbsp;&nbsp;&nbsp;&nbsp;&nbsp;effugiunt curas inferiora tuas. <BR>
Scilicet inperii princeps statione relicta <BR>
&nbsp;&nbsp;&nbsp;&nbsp;&nbsp;inparibus legeres carmina facta modis? <BR>
Non ea te moles Romani nominis urget, <BR>
&nbsp;&nbsp;&nbsp;&nbsp;&nbsp;inque tuis umeris tam leue fertur onus, <BR>
lusibus ut possis aduertere numen ineptis, <BR>
&nbsp;&nbsp;&nbsp;&nbsp;&nbsp;excutiasque oculis otia nostra tuis. <BR>
Nunc tibi Pannonia est, nunc Illyris ora domanda,<BR> 
&nbsp;&nbsp;&nbsp;&nbsp;&nbsp;Raetica nunc praebent Thraciaque arma metum, <BR>
nunc petit Armenius pacem, nunc porrigit arcus <BR>
&nbsp;&nbsp;&nbsp;&nbsp;&nbsp;Parthus eques timida captaque signa manu, <BR>
nunc te prole tua iuuenem Germania sentit, <BR>
&nbsp;&nbsp;&nbsp;&nbsp;&nbsp;bellaque pro magno Caesare Caesar obit. <BR>
Denique, ut in tanto, quantum non extitit umquam, <BR>
&nbsp;&nbsp;&nbsp;&nbsp;&nbsp;corpore pars nulla est, quae labet, inperii, <BR>
urbs quoque te et legum lassat tutela tuarum <BR>
&nbsp;&nbsp;&nbsp;&nbsp;&nbsp;et morum, similes quos cupis esse tuis. <BR>
Non tibi contingunt, quae gentibus otia praestas, <BR>
&nbsp;&nbsp;&nbsp;&nbsp;&nbsp;bellaque cum multis inrequieta geris. <BR>
Mirer in hoc igitur tantarum pondere rerum <BR>
&nbsp;&nbsp;&nbsp;&nbsp;&nbsp;te numquam nostros euoluisse iocos? <BR>
At si, quod mallem, uacuum tibi forte fuisset, <BR>
&nbsp;&nbsp;&nbsp;&nbsp;&nbsp;nullum legisses crimen in Arte mea. <BR>
Illa quidem fateor frontis non esse seuerae <BR>
&nbsp;&nbsp;&nbsp;&nbsp;&nbsp;scripta, nec a tanto principe digna legi: <BR>
non tamen idcirco legum contraria iussis <BR>
&nbsp;&nbsp;&nbsp;&nbsp;&nbsp;sunt ea Romanas erudiuntque nurus. <BR>
Neue, quibus scribam, possis dubitare, libellos, <BR>
&nbsp;&nbsp;&nbsp;&nbsp;&nbsp;quattuor hos uersus e tribus unus habet: <BR>
"este procul, uittae tenues, insigne pudoris, <BR>
&nbsp;&nbsp;&nbsp;&nbsp;&nbsp;quaeque tegis medios instita longa pedes! <BR>
Nil nisi legitimum concessaque furta canemus, <BR>
&nbsp;&nbsp;&nbsp;&nbsp;&nbsp;inque meo nullum carmine crimen erit." <BR>
Ecquid ab hac omnes rigide summouimus Arte, <BR>
&nbsp;&nbsp;&nbsp;&nbsp;&nbsp;quas stola contingi uittaque sumpta uetat? <BR>
"At matrona potest alienis artibus uti, <BR>
&nbsp;&nbsp;&nbsp;&nbsp;&nbsp;quoque trahat, quamuis non doceatur, habet." <BR>
Nil igitur matrona legat, quia carmine ab omni <BR>
&nbsp;&nbsp;&nbsp;&nbsp;&nbsp;ad delinquendum doctior esse potest. <BR>
Quodcumque attigerit siqua est studiosa sinistri,<BR>
&nbsp;&nbsp;&nbsp;&nbsp;&nbsp;ad uitium mores instruet inde suos. <BR>
Sumpserit Annales (nihil est hirsutius illis) <BR>
&nbsp;&nbsp;&nbsp;&nbsp;&nbsp;facta sit unde parens Ilia, nempe leget. <BR>
Sumpserit "Aeneadum genetrix" ubi prima, requiret, <BR>
&nbsp;&nbsp;&nbsp;&nbsp;&nbsp;Aeneadum genetrix unde sit alma Venus. <BR>
Persequar inferius, modo si licet ordine ferri, <BR>
&nbsp;&nbsp;&nbsp;&nbsp;&nbsp;posse nocere animis carminis omne genus. <BR>
Non tamen idcirco crimen liber omnis habebit: <BR>
&nbsp;&nbsp;&nbsp;&nbsp;&nbsp;nil prodest, quod non laedere possit idem. <BR>
Igne quid utilius? Siquis tamen urere tecta <BR>
&nbsp;&nbsp;&nbsp;&nbsp;&nbsp;comparat, audaces instruit igne manus. <BR>
Eripit interdum, modo dat medicina salutem, <BR>
&nbsp;&nbsp;&nbsp;&nbsp;&nbsp;quaeque iuuet, monstrat, quaeque sit herba nocens. <BR>
Et latro et cautus praecingitur ense uiator <BR>
&nbsp;&nbsp;&nbsp;&nbsp;&nbsp;ille sed insidias, hic sibi portat opem. <BR>
Discitur innocuas ut agat facundia causas: <BR>
&nbsp;&nbsp;&nbsp;&nbsp;&nbsp;protegit haec sontes, inmeritosque premit. <BR>
Sic igitur carmen, recta si mente legatur, <BR>
&nbsp;&nbsp;&nbsp;&nbsp;&nbsp;constabit nulli posse nocere meum. <BR>
"At quasdam uitio." Quicumque hoc concipit, errat,<BR>
&nbsp;&nbsp;&nbsp;&nbsp;&nbsp;et nimium scriptis arrogat ille meis. <BR>
ut tamen hoc fatear, ludi quoque semina praebent <BR>
&nbsp;&nbsp;&nbsp;&nbsp;&nbsp;nequitiae: tolli tota theatra iube: <BR>
peccandi causam multis quam saepe dederunt, <BR>
&nbsp;&nbsp;&nbsp;&nbsp;&nbsp;Martia cum durum sternit harena solum. <BR>
Tollatur Circus; non tuta licentia Circi est: <BR>
&nbsp;&nbsp;&nbsp;&nbsp;&nbsp;hic sedet ignoto iuncta puella uiro. <BR>
Cum quaedam spatientur in hoc, ut amator eodem <BR>
&nbsp;&nbsp;&nbsp;&nbsp;&nbsp;conueniat, quare porticus ulla patet? <BR>
Quis locus est templis augustior? Haec quoque uitet, <BR>
&nbsp;&nbsp;&nbsp;&nbsp;&nbsp;in culpam siqua est ingeniosa suam. <BR>
Cum steterit Iouis aede, Iouis succurret in aede <BR>
&nbsp;&nbsp;&nbsp;&nbsp;&nbsp;quam multas matres fecerit ille deus. <BR>
Proxima adoranti Iunonis templa subibit,<BR> 
&nbsp;&nbsp;&nbsp;&nbsp;&nbsp;paelicibus multis hanc doluisse deam. <BR>
Pallade conspecta, natum de crimine uirgo <BR>
&nbsp;&nbsp;&nbsp;&nbsp;&nbsp;sustulerit quare, quaeret, Erichthonium. <BR>
Venerit in magni templum, tua munera, Martis, <BR>
&nbsp;&nbsp;&nbsp;&nbsp;&nbsp;stat Venus Vltori iuncta, uir ante fores. <BR>
Isidis aede sedens, cur hanc Saturnia, quaeret, <BR>
&nbsp;&nbsp;&nbsp;&nbsp;&nbsp;egerit Ionio Bosphorioque mari?<BR>
In Venerem Anchises, in Lunam Latmius heros, <BR>
&nbsp;&nbsp;&nbsp;&nbsp;&nbsp;in Cererem Iasion, qui referatur, erit. <BR>
Omnia peruersas possunt corrumpere mentes <BR>
&nbsp;&nbsp;&nbsp;&nbsp;&nbsp;stant tamen illa suis omnia tuta locis. <BR>
Et procul a scripta solis meretricibus Arte <BR>
&nbsp;&nbsp;&nbsp;&nbsp;&nbsp;summouet ingenuas pagina prima manus. <BR>
Quaecumque erupit, qua non sinit ire sacerdos, <BR>
&nbsp;&nbsp;&nbsp;&nbsp;&nbsp;protinus huic dempti criminis ipsa rea est. <BR>
Nec tamen est facinus uersus euoluere mollis, <BR>
&nbsp;&nbsp;&nbsp;&nbsp;&nbsp;multa licet castae non facienda legant. <BR>
Saepe supercilii nudas matrona seueri <BR>
&nbsp;&nbsp;&nbsp;&nbsp;&nbsp;et Veneris stantis ad genus omne uidet. <BR>
Corpora Vestales oculi meretricia cernunt, <BR>
&nbsp;&nbsp;&nbsp;&nbsp;&nbsp;nec domino poenae res ea causa fuit. <BR>
at cur in nostra nimia est lasciuia Musa, <BR>
&nbsp;&nbsp;&nbsp;&nbsp;&nbsp;curue meus cuiquam suadet amare liber? <BR>
Nil nisi peccatum manifestaque culpa fatenda est: <BR>
&nbsp;&nbsp;&nbsp;&nbsp;&nbsp;paenitet ingenii iudiciique mei. <BR>
Cur non Argolicis potius quae concidit armis <BR>
&nbsp;&nbsp;&nbsp;&nbsp;&nbsp;uexata est iterum carmine Troia meo? <BR>
Cur tacui Thebas et uulnera mutua fratrum, <BR>
&nbsp;&nbsp;&nbsp;&nbsp;&nbsp;et septem portas, sub duce quamque suo? <BR>
Nec mihi materiam bellatrix Roma negabat, <BR>
&nbsp;&nbsp;&nbsp;&nbsp;&nbsp;et pius est patriae facta referre labor. <BR>
Denique cum meritis inpleueris omnia, Caesar, <BR>
&nbsp;&nbsp;&nbsp;&nbsp;&nbsp;pars mihi de multis una canenda fuit, <BR>
utque trahunt oculos radiantia lumina solis, <BR>
&nbsp;&nbsp;&nbsp;&nbsp;&nbsp;traxissent animum sic tua facta meum. <BR>
Arguor immerito. Tenuis mihi campus aratur:<BR>
&nbsp;&nbsp;&nbsp;&nbsp;&nbsp;illud erat magnae fertilitatis opus. <BR>
Non ideo debet pelago se credere, siqua <BR>
&nbsp;&nbsp;&nbsp;&nbsp;&nbsp;audet in exiguo ludere cumba lacu. <BR>
Forsan (et hoc dubitem) numeris leuioribus aptus <BR>
&nbsp;&nbsp;&nbsp;&nbsp;&nbsp;sim satis, in paruos sufficiamque modos: <BR>
at si me iubeas domitos Iouis igne Gigantas <BR>
&nbsp;&nbsp;&nbsp;&nbsp;&nbsp;dicere, conantem debilitabit onus. <BR>
Diuitis ingenii est inmania Caesaris acta <BR>
&nbsp;&nbsp;&nbsp;&nbsp;&nbsp;condere, materia ne superetur opus. <BR>
Et tamen ausus eram. Sed detractare uidebar, <BR>
&nbsp;&nbsp;&nbsp;&nbsp;&nbsp;quodque nefas, damno uiribus esse tuis. <BR>
Ad leue rursus opus, iuuenalia carmina, ueni,<BR> 
&nbsp;&nbsp;&nbsp;&nbsp;&nbsp;et falso moui pectus amore meum. <BR>
Non equidem uellem: sed me mea fata trahebant, <BR>
&nbsp;&nbsp;&nbsp;&nbsp;&nbsp;inque meas poenas ingeniosus eram. <BR>
Et mihi, quod didici! Cur me docuere parentes,<BR> 
&nbsp;&nbsp;&nbsp;&nbsp;&nbsp;litteraque est oculos ulla morata meos? <BR>
Haec tibi me inuisum lasciuia fecit, ob Artes, <BR>
&nbsp;&nbsp;&nbsp;&nbsp;&nbsp;quis ratus es uetitos sollicitare toros. <BR>
Sed neque me nuptae didicerunt furta magistro, <BR>
&nbsp;&nbsp;&nbsp;&nbsp;&nbsp;quodque parum nouit, nemo docere potest. <BR>
Sic ego delicias et mollia carmina feci, <BR>
&nbsp;&nbsp;&nbsp;&nbsp;&nbsp;strinxerit ut nomen fabula nulla meum. <BR>
Nec quisquam est adeo media de plebe maritus, <BR>
&nbsp;&nbsp;&nbsp;&nbsp;&nbsp;ut dubius uitio sit pater ille meo. <BR>
Crede mihi, distant mores a carmine nostro <BR>
&nbsp;&nbsp;&nbsp;&nbsp;&nbsp;(uita uerecunda est, Musa iocosa mea) <BR>
magnaque pars mendax operum est et ficta meorum: <BR>
&nbsp;&nbsp;&nbsp;&nbsp;&nbsp;plus sibi permisit compositore suo. <BR>
Nec liber indicium est animi, sed honesta uoluntas: <BR>
&nbsp;&nbsp;&nbsp;&nbsp;&nbsp;plurima mulcendis auribus apta feres. <BR>
Accius esset atrox, conuiua Terentius esset,<BR> 
&nbsp;&nbsp;&nbsp;&nbsp;&nbsp;essent pugnaces qui fera bella canunt. <BR>
Denique composui teneros non solus amores: <BR>
&nbsp;&nbsp;&nbsp;&nbsp;&nbsp;composito poenas solus amore dedi. <BR>
Quid, nisi cum multo Venerem confundere uino, <BR>
&nbsp;&nbsp;&nbsp;&nbsp;&nbsp;praecepit lyrici Teia Musa senis? <BR>
Lesbia quid docuit Sappho, nisi amare, puellas? <BR>
&nbsp;&nbsp;&nbsp;&nbsp;&nbsp;Tuta tamen Sappho, tutus et ille fuit. <BR>
Nec tibi, Battiade, nocuit, quod saepe legenti <BR>
&nbsp;&nbsp;&nbsp;&nbsp;&nbsp;delicias uersu fassus es ipse tuas. <BR>
Fabula iucundi nulla est sine amore Menandri, <BR>
&nbsp;&nbsp;&nbsp;&nbsp;&nbsp;et solet hic pueris uirginibusque legi. <BR>
Ilias ipsa quid est aliud, nisi adultera, de qua <BR>
&nbsp;&nbsp;&nbsp;&nbsp;&nbsp;inter amatorem pugna uirunique fuit? <BR>
Quid prius est illi flamma Briseidos, utque <BR>
&nbsp;&nbsp;&nbsp;&nbsp;&nbsp;fecerit iratos rapta puella duces? <BR>
Aut quid Odyssea est, nisi femina propter amorem, <BR>
&nbsp;&nbsp;&nbsp;&nbsp;&nbsp;dum uir abest, multis una petita procis? <BR>
Quis, nisi Maeonides, Venerem Martemque ligatos <BR>
&nbsp;&nbsp;&nbsp;&nbsp;&nbsp;narrat in obsceno corpora prensa toro? <BR>
unde nisi indicio magni sciremus Homeri <BR>
&nbsp;&nbsp;&nbsp;&nbsp;&nbsp;hospitis igne duas incaluisse deas? <BR>
Omne genus scripti grauitate tragoedia uincit: <BR>
&nbsp;&nbsp;&nbsp;&nbsp;&nbsp;haec quoque materiam semper amoris habet. <BR>
Numquid in Hippolyto, nisi caecae flamma nouercae? <BR>
&nbsp;&nbsp;&nbsp;&nbsp;&nbsp;Nobilis est Canace fratris amore sui. <BR>
Quid? Non Tantalides agitante Cupidine currus <BR>
&nbsp;&nbsp;&nbsp;&nbsp;&nbsp;Pisaeam Phrygiis uexit eburnus equis? <BR>
Tingeret ut ferrum natorum sanguine mater, <BR>
&nbsp;&nbsp;&nbsp;&nbsp;&nbsp;concitus a laeso fecit amore dolor. <BR>
Fecit amor subitas uolucres cum paelice regem, <BR>
&nbsp;&nbsp;&nbsp;&nbsp;&nbsp;quaeque suum luget nunc quoque mater Ityn. <BR>
Si non Aeropen frater sceleratus amasset,<BR>
&nbsp;&nbsp;&nbsp;&nbsp;&nbsp;auersos Solis non legeremus equos. <BR>
Inpia nec tragicos tetigisset Scylla coturnos, <BR>
&nbsp;&nbsp;&nbsp;&nbsp;&nbsp;ni patrium crinem desecuisset amor. <BR>
Qui legis Electran et egentem mentis Oresten, <BR>
&nbsp;&nbsp;&nbsp;&nbsp;&nbsp;Aegisthi crimen Tyndaridosque legis. <BR>
Nam quid de tetrico referam domitore Chimaerae, <BR>
&nbsp;&nbsp;&nbsp;&nbsp;&nbsp;quem leto fallax hospita paene dedit? <BR>
Quid loquar Hermionen, quid te, Schoeneia uirgo, <BR>
&nbsp;&nbsp;&nbsp;&nbsp;&nbsp;teque, Mycenaeo Phoebas amata duci? <BR>
Quid Danaen Danaesque nurum matremque Lyaei <BR>
&nbsp;&nbsp;&nbsp;&nbsp;&nbsp;Haemonaque et noctes cui coiere duae? <BR>
Quid Peliae generum, quid Thesea, quiue Pelasgum <BR>
&nbsp;&nbsp;&nbsp;&nbsp;&nbsp;Iliacam tetigit de rate primus humum? <BR>
Huc Iole Pyrrhique parens, huc Herculis uxor, <BR>
&nbsp;&nbsp;&nbsp;&nbsp;&nbsp;huc accedat Hylas Iliacusque puer. <BR>
Tempore deficiar, tragicos si persequar ignes, <BR>
&nbsp;&nbsp;&nbsp;&nbsp;&nbsp;uixque meus capiet nomina nuda liber. <BR>
Est et in obscenos commixta tragoedia risus, <BR>
&nbsp;&nbsp;&nbsp;&nbsp;&nbsp;multaque praeteriti uerba pudoris habet. <BR>
Nec nocet auctori, mollem qui fecit Achillem, <BR>
&nbsp;&nbsp;&nbsp;&nbsp;&nbsp;infregisse suis fortia facta modis. <BR>
Iunxit Aristides Milesia crimina secum, <BR>
&nbsp;&nbsp;&nbsp;&nbsp;&nbsp;pulsus Aristides nec tamen urbe sua est. <BR>
Nec qui descripsit corrumpi semina matrum, <BR>
&nbsp;&nbsp;&nbsp;&nbsp;&nbsp;Eubius, inpurae conditor historiae, <BR>
nec qui composuit nuper Sybaritica, fugit, <BR>
&nbsp;&nbsp;&nbsp;&nbsp;&nbsp;nec qui concubitus non tacuere suos. <BR>
Suntque ea doctorum monumentis mixta uirorum, <BR>
&nbsp;&nbsp;&nbsp;&nbsp;&nbsp;muneribusque ducum publica facta patent. <BR>
Neue peregrinis tantum defendar ab armis, <BR>
&nbsp;&nbsp;&nbsp;&nbsp;&nbsp;et Romanus habet multa iocosa liber. <BR>
utque suo Martem cecinit grauis Ennius ore, <BR>
&nbsp;&nbsp;&nbsp;&nbsp;&nbsp;Ennius ingenio maximus, arte rudis: <BR>
explicat ut causas rapidi Lucretius ignis, <BR>
&nbsp;&nbsp;&nbsp;&nbsp;&nbsp;casurumque triplex uaticinatur opus: <BR>
sic sua lasciuo cantata est saepe Catullo <BR>
&nbsp;&nbsp;&nbsp;&nbsp;&nbsp;femina, cui falsum Lesbia nomen erat;<BR>
nec contentus ea, multos uulgauit amores, <BR>
&nbsp;&nbsp;&nbsp;&nbsp;&nbsp;in quibus ipse suum fassus adulterium est. <BR>
Par fuit exigui similisque licentia Calui, <BR>
&nbsp;&nbsp;&nbsp;&nbsp;&nbsp;detexit uariis qui sua furta modis. <BR>
Cinna quoque his comes est, Cinnaque procacior Anser, <BR>
&nbsp;&nbsp;&nbsp;&nbsp;&nbsp;et leue Cornifici parque Catonis opus.<BR>
Quid referam Ticidae, quid Memmi carmen, apud quos <BR>
&nbsp;&nbsp;&nbsp;&nbsp;&nbsp;rebus adest nomen nominibusque pudor, <BR>
et quorum libris modo dissimulata Perilla est, <BR>
&nbsp;&nbsp;&nbsp;&nbsp;&nbsp;nomine nunc legitur dicta, Metelle, tuo? <BR>
Is quoque, Phasiacas Argon qui duxit in undas,<BR>
&nbsp;&nbsp;&nbsp;&nbsp;&nbsp;non potuit Veneris furta tacere suae. <BR>
Nec minus Hortensi, nec sunt minus improba Serui<BR> 
&nbsp;&nbsp;&nbsp;&nbsp;&nbsp;carmina. Quis dubitet nomina tanta sequi? <BR>
Vertit Aristiden Sisenna, nec obfuit illi,<BR>
&nbsp;&nbsp;&nbsp;&nbsp;&nbsp;historiae turpis inseruisse iocos. <BR>
Non fuit opprobrio celebrasse Lycorida Gallo, <BR>
&nbsp;&nbsp;&nbsp;&nbsp;&nbsp;sed linguam nimio non tenuisse mero. <BR>
Credere iuranti durum putat esse Tibullus, <BR>
&nbsp;&nbsp;&nbsp;&nbsp;&nbsp;sic etiam de se quod neget illa uiro: <BR>
fallere custodes idem docuisse fatetur, <BR>
&nbsp;&nbsp;&nbsp;&nbsp;&nbsp;seque sua miserum nunc ait arte premi. <BR>
Saepe, uelut gemmam dominae signumue probaret, <BR>
&nbsp;&nbsp;&nbsp;&nbsp;&nbsp;per causam meminit se tetigisse manum, <BR>
utque refert, digitis saepe est nutuque locutus, <BR>
&nbsp;&nbsp;&nbsp;&nbsp;&nbsp;et tacitam mensae duxit in orbe notam <BR>
et quibus e sucis abeat de corpore liuor, <BR>
&nbsp;&nbsp;&nbsp;&nbsp;&nbsp;inpresso fieri qui solet ore, docet: <BR>
denique ab incauto nimium petit ille marito, <BR>
&nbsp;&nbsp;&nbsp;&nbsp;&nbsp;se quoque uti seruet, peccet ut illa minus. <BR>
Scit, cui latretur, cum solus obambulet, ipsas <BR>
&nbsp;&nbsp;&nbsp;&nbsp;&nbsp;cui totiens clausas exscreet ante fores,<BR>
multaque dat furti talis praecepta docetque <BR>
&nbsp;&nbsp;&nbsp;&nbsp;&nbsp;qua nuptae possint fallere ab arte uiros. <BR>
Non fuit hoc illi fraudi, legiturque Tibullus <BR>
&nbsp;&nbsp;&nbsp;&nbsp;&nbsp;et placet, et iam te principe notus erat. <BR>
Inuenies eadem blandi praecepta Properti: <BR>
&nbsp;&nbsp;&nbsp;&nbsp;&nbsp;destrictus minima nec tamen ille nota est. <BR>
His ego successi, quoniam praestantia candor <BR>
&nbsp;&nbsp;&nbsp;&nbsp;&nbsp;nomina uiuorum dissimulare iubet. <BR>
Non timui, fateor, ne, qua tot iere carinae, <BR>
&nbsp;&nbsp;&nbsp;&nbsp;&nbsp;naufraga seruatis omnibus una foret. <BR>
Sunt aliis scriptae, quibus alea luditur, artes <BR>
&nbsp;&nbsp;&nbsp;&nbsp;&nbsp; (hoc est ad nostros non leue crimen auos) <BR>
quid ualeant tali, quo possis plurima iactu <BR>
&nbsp;&nbsp;&nbsp;&nbsp;&nbsp;figere, damnosos effugiasue canes, <BR>
tessera quos habeat numeros, distante uocato <BR>
&nbsp;&nbsp;&nbsp;&nbsp;&nbsp;mittere quo deceat, quo dare missa modo, <BR>
discolor ut recto grassetur limite miles,<BR> 
&nbsp;&nbsp;&nbsp;&nbsp;&nbsp;cum medius gemino calculus hoste perit, <BR>
ut bellare sequens sciat et reuocare priorem,<BR> 
&nbsp;&nbsp;&nbsp;&nbsp;&nbsp;nec tuto fugiens incomitatus eat; <BR>
parua sit ut ternis instructa tabella lapillis, <BR>
&nbsp;&nbsp;&nbsp;&nbsp;&nbsp;in qua uicisse est continuasse suos;<BR>
quique alli lusus (neque enim nunc persequar omnes) <BR>
&nbsp;&nbsp;&nbsp;&nbsp;&nbsp;perdere, rem caram, tempora nostra solent. <BR>
Ecce canit formas alius iactusque pilarum, <BR>
&nbsp;&nbsp;&nbsp;&nbsp;&nbsp;hic artem nandi praecipit, ille trochi, <BR>
composita est aliis fucandi cura coloris;<BR>
&nbsp;&nbsp;&nbsp;&nbsp;&nbsp;hic epulis leges hospitioque dedit <BR>
alter humum, de qua fingantur pocula, monstrat, <BR>
&nbsp;&nbsp;&nbsp;&nbsp;&nbsp;quaeque, docet, liquido testa sit apta mero. <BR>
Talia luduntur fumoso mense Decembri, <BR>
&nbsp;&nbsp;&nbsp;&nbsp;&nbsp;quae damno nulli composuisse fuit. <BR>
His ego deceptus non tristia carmina feci, <BR>
&nbsp;&nbsp;&nbsp;&nbsp;&nbsp;sed tristis nostros poena secuta iocos. <BR>
Denique nec uideo tot de scribentibus unum, <BR>
&nbsp;&nbsp;&nbsp;&nbsp;&nbsp;quem sua perdiderit Musa, repertus ego. <BR>
Quid, si scripsissem mimos obscena iocantes,<BR> 
&nbsp;&nbsp;&nbsp;&nbsp;&nbsp;qui semper uetiti crimen amoris habent: <BR>
in quibus assidue cultus procedit adulter, <BR>
&nbsp;&nbsp;&nbsp;&nbsp;&nbsp;uerbaque dat stulto callida nupta uiro? <BR>
Nubilis hos uirgo matronaque uirque puerque <BR>
&nbsp;&nbsp;&nbsp;&nbsp;&nbsp;spectat, et ex magna parte senatus adest. <BR>
Nec satis incestis temerari uocibus aures; <BR>
&nbsp;&nbsp;&nbsp;&nbsp;&nbsp;adsuescunt oculi multa pudenda pati: <BR>
cumque fefellit amans aliqua nouitate maritum <BR>
&nbsp;&nbsp;&nbsp;&nbsp;&nbsp;plauditur et magno palma fauore datur; <BR>
quoque minus prodest, scaena est lucrosa poetae, <BR>
&nbsp;&nbsp;&nbsp;&nbsp;&nbsp;tantaque non paruo crimina praetor emit. <BR>
Inspice ludorum sumptus, Auguste, tuorum: <BR>
&nbsp;&nbsp;&nbsp;&nbsp;&nbsp;empta tibi magno talia multa leges. <BR>
Haec tu spectasti spectandaque saepe dedisti <BR>
&nbsp;&nbsp;&nbsp;&nbsp;&nbsp; (maiestas adeo conlis ubique tua est) <BR>
luminibusque tuis, totus quibus utitur orbis, <BR>
&nbsp;&nbsp;&nbsp;&nbsp;&nbsp;scaenica uidisti lentus adulteria. <BR>
Scribere si fas est imitantes turpia mimos, <BR>
&nbsp;&nbsp;&nbsp;&nbsp;&nbsp;materiae minor est debita poena meae. <BR>
An genus hoc scripti faciunt sua pulpita tutum, <BR>
&nbsp;&nbsp;&nbsp;&nbsp;&nbsp;quodque licet, mimis scaena licere dedit? <BR>
Et mea sunt populo saltata poemata saepe, <BR>
&nbsp;&nbsp;&nbsp;&nbsp;&nbsp;saepe oculos etiam detinuere tuos. <BR>
Scilicet in domibus nostris ut prisca uirorum <BR>
&nbsp;&nbsp;&nbsp;&nbsp;&nbsp;artificis fulgent corpora picta manu, <BR>
sic quae concubitus uarios Venerisque figuras <BR>
&nbsp;&nbsp;&nbsp;&nbsp;&nbsp;exprimat, est aliquo parua tabella loco: <BR>
utque sedet uultu fassus Telamonius iram, <BR>
&nbsp;&nbsp;&nbsp;&nbsp;&nbsp;inque oculis facinus barbara mater habet, <BR>
sic madidos siccat digitis Venus uda capillos, <BR>
&nbsp;&nbsp;&nbsp;&nbsp;&nbsp;et modo maternis tecta uidetur aquis. <BR>
Bella sonant alii telis instructa cruentis, <BR>
&nbsp;&nbsp;&nbsp;&nbsp;&nbsp;parsque tui generis, pars tua facta canunt. <BR>
Inuida me spatio natura coercuit arto, <BR>
&nbsp;&nbsp;&nbsp;&nbsp;&nbsp;ingenio uires exiguasque dedit <BR>
et tamen ille tuae felix Aeneidos auctor <BR>
&nbsp;&nbsp;&nbsp;&nbsp;&nbsp;contulit in Tyrios arma uirumque toros, <BR>
nec legitur pars ulla magis de corpore toto, <BR>
&nbsp;&nbsp;&nbsp;&nbsp;&nbsp;quam non legitimo foedere iunctus amor. <BR>
Phyllidis hic idem teneraeque Amaryllidis ignes <BR>
&nbsp;&nbsp;&nbsp;&nbsp;&nbsp;bucolicis iuuenis luserat ante modis. <BR>
Nos quoque iam pridem scripto peccauimus isto: <BR>
&nbsp;&nbsp;&nbsp;&nbsp;&nbsp;supplicium patitur non noua culpa nouum; <BR>
carminaque edideram, cum te delicta notantem <BR>
&nbsp;&nbsp;&nbsp;&nbsp;&nbsp;praeteriit totiens inreprehensus eques. <BR>
Ergo quae iuuenis mihi non nocitura putaui <BR>
&nbsp;&nbsp;&nbsp;&nbsp;&nbsp;scripta parum prudens, nunc nocuere seni. <BR>
Sera redundauit ueteris uindicta libelli, <BR>
&nbsp;&nbsp;&nbsp;&nbsp;&nbsp;distat et a meriti tempore poena sui. <BR>
Ne tamen omne meum credas opus esse remissum, <BR>
&nbsp;&nbsp;&nbsp;&nbsp;&nbsp;saepe dedi nostrae grandia uela rati. <BR>
Sex ego Fastorum scripsi totidemque libellos, <BR>
&nbsp;&nbsp;&nbsp;&nbsp;&nbsp;cumque suo finem mense uolumen habet, <BR>
idque tuo nuper scriptum sub nomine, Caesar,<BR>
&nbsp;&nbsp;&nbsp;&nbsp;&nbsp;et tibi sacratum sors mea rupit opus; <BR>
et dedimus tragicis scriptum regale coturnis, <BR>
&nbsp;&nbsp;&nbsp;&nbsp;&nbsp;quaeque grauis debet uerba coturnus habet; <BR>
dictaque sunt nobis, quamuis manus ultima coeptis <BR>
&nbsp;&nbsp;&nbsp;&nbsp;&nbsp;defuit, in facies corpora uersa nouas. <BR>
Atque utinam reuoces animum paulisper ab ira, <BR>
&nbsp;&nbsp;&nbsp;&nbsp;&nbsp;et uacuo iubeas hinc tibi pauca legi, <BR>
pauca, quibus prima surgens ab origine mundi <BR>
&nbsp;&nbsp;&nbsp;&nbsp;&nbsp;in tua deduxi tempora, Caesar, opus: <BR>
aspicies, quantum dederis mihi pectoris ipse, <BR>
&nbsp;&nbsp;&nbsp;&nbsp;&nbsp;quoque fauore animi teque tuosque canam. <BR>
Non ego mordaci destrinxi carmine quemquam, <BR>
&nbsp;&nbsp;&nbsp;&nbsp;&nbsp;nec meus ullius crimina uersus habet. <BR>
Candidus a salibus suffusis felle refugi: <BR>
&nbsp;&nbsp;&nbsp;&nbsp;&nbsp;nulla uenenato littera mixta ioco est. <BR>
Inter tot populi, tot scriptis, milia nostri, <BR>
&nbsp;&nbsp;&nbsp;&nbsp;&nbsp;quem mea Calliope laeserit, unus ero. <BR>
Non igitur nostris ullum gaudere Quiritem <BR>
&nbsp;&nbsp;&nbsp;&nbsp;&nbsp;auguror, at multos indoluisse malis; <BR>
nec mihi credibile est, quemquam insultasse iacenti, <BR>
&nbsp;&nbsp;&nbsp;&nbsp;&nbsp;gratia candori si qua relata meo est <BR>
his, precor, atque aliis possint tua numina flecti, <BR>
&nbsp;&nbsp;&nbsp;&nbsp;&nbsp;o pater, o patriae cura salusque tuae! <BR>
Non ut in Ausoniam redeam, nisi forsitan olim, <BR>
&nbsp;&nbsp;&nbsp;&nbsp;&nbsp;cum longo poenae tempore uictus eris, <BR>
tutius exilium pauloque quietius oro, <BR>
&nbsp;&nbsp;&nbsp;&nbsp;&nbsp;ut par delicto sit mea poena suo.
</P>

<div class="footer">
	<p>
		<a href="/ovid.html">Ovid</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>

</BODY>
</HTML>