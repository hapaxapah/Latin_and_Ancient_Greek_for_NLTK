<html>
	<head>
		<title>
			Ovid: Heroides XV
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>P. OVIDI NASONIS EPISTVLAE HEROIDVM
</p>

<P class=border></P>

<P>
<B>XV. Sappho Phaoni</B>
</P>

<P>
Ecquid, ut adspecta est studiosae littera dextrae, <BR>
&nbsp;&nbsp;&nbsp;&nbsp;&nbsp;Protinus est oculis cognita nostra tuis?<BR>
an, nisi legisses auctoris nomina Sapphus, <BR>
&nbsp;&nbsp;&nbsp;&nbsp;&nbsp;hoc breve nescires unde veniret opus? <BR>
Forsitan et quare mea sint alterna requiras <BR>
&nbsp;&nbsp;&nbsp;&nbsp;&nbsp;carmina, cum lyricis sim magis apta modis:<BR>
flendus amor meus est; elegiae flebile carmen; <BR>
&nbsp;&nbsp;&nbsp;&nbsp;&nbsp;non facit ad lacrimas barbitos ulla meas. <BR>
Uror ut indomitis ignem exercentibus Euris <BR>
&nbsp;&nbsp;&nbsp;&nbsp;&nbsp;fertilis accensis messibus ardet ager. <BR>
arva Phaon celebrat diversa Typhoidos Aetnae; <BR>
&nbsp;&nbsp;&nbsp;&nbsp;&nbsp;me calor Aetnaeo non minor igne tenet.<BR>
nec mihi, dispositis quae iungam carmina nervis, <BR>
&nbsp;&nbsp;&nbsp;&nbsp;&nbsp;proveniunt; vacuae carmina mentis opus.<BR>
nec me Pyrrhiades Methymniadesve puellae, <BR>
&nbsp;&nbsp;&nbsp;&nbsp;&nbsp;nec me Lesbiadum cetera turba iuvant. <BR>
vilis Anactorie, vilis mihi candida Cydro,<BR>
&nbsp;&nbsp;&nbsp;&nbsp;&nbsp;non oculis grata est Atthis ut ante meis<BR>
atque aliae centum, quas non sine crimine amavi.<BR>
&nbsp;&nbsp;&nbsp;&nbsp;&nbsp;improbe, multarum quod fuit, unus habes!<BR>
Est in te facies, sunt apti lusibus anni,<BR>
&nbsp;&nbsp;&nbsp;&nbsp;&nbsp;o facies oculis insidiosa meis! <BR>
sume fidem et pharetram&#151;fies manifestus Apollo; <BR>
&nbsp;&nbsp;&nbsp;&nbsp;&nbsp;accedant capiti cornua&#151;Bacchus eris.<BR>
et Phoebus Daphnen, et Cnosida Bacchus amavit<BR>
&nbsp;&nbsp;&nbsp;&nbsp;&nbsp;nec norat lyricos illa vel illa modos.<BR>
at mihi Pegasides blandissima carmina dictant; <BR>
&nbsp;&nbsp;&nbsp;&nbsp;&nbsp;iam canitur toto nomen in orbe meum;<BR>
nec plus Alcaeus, consors patriaeque lyraeque<BR>
&nbsp;&nbsp;&nbsp;&nbsp;&nbsp;laudis habet, quamvis grandius ille sonet. <BR>
si mihi difficilis formam natura negavit, <BR>
&nbsp;&nbsp;&nbsp;&nbsp;&nbsp;ingenio formae damna repende meae. <BR>
sum brevis.  at nomen, quod terras impleat omnes, <BR>
&nbsp;&nbsp;&nbsp;&nbsp;&nbsp;est mihi:  mensuram nominis ipsa fero. <BR>
candida si non sum, placuit Cepheia Perseo <BR>
&nbsp;&nbsp;&nbsp;&nbsp;&nbsp;Andromede patriae fusca colore suae. <BR>
et variis albae iunguntur saepe columbae<BR>
&nbsp;&nbsp;&nbsp;&nbsp;&nbsp;et niger a viridi turtur amatur ave. <BR>
si nisi quae facie poterit te digna videri, <BR>
&nbsp;&nbsp;&nbsp;&nbsp;&nbsp;nulla futura tua est, nulla futura tua est!<BR>
At mea cum legerem, sat iam formosa videbar:<BR>
&nbsp;&nbsp;&nbsp;&nbsp;&nbsp;unam iurabas usque decere loqui. <BR>
cantabam, memini (meminerunt omnia amantes)<BR>
&nbsp;&nbsp;&nbsp;&nbsp;&nbsp;oscula cantanti tu mihi rapta dabas. <BR>
hoc quoque laudabas, omni tibi parte placebam<BR>
&nbsp;&nbsp;&nbsp;&nbsp;&nbsp;sed tunc praecipue, cum fit Amoris opus. <BR>
tunc te plus solito lascivia nostra iuvabat<BR>
&nbsp;&nbsp;&nbsp;&nbsp;&nbsp;crebraque mobilitas aptaque verba ioco<BR>
et quod, ubi amborum fuerat confusa voluptas, <BR>
&nbsp;&nbsp;&nbsp;&nbsp;&nbsp;plurimus in lasso corpore languor erat.<BR>
Nunc tibi Sicelides veniunt nova praeda puellae. <BR>
&nbsp;&nbsp;&nbsp;&nbsp;&nbsp;quid mihi cum Lesbo?  Sicelis esse volo. <BR>
o vos erronem tellure remittite vestra, <BR>
&nbsp;&nbsp;&nbsp;&nbsp;&nbsp;Nisiades matres Nisiadesque nurus!<BR>
nec vos decipiant blandae mendacia linguae:<BR>
&nbsp;&nbsp;&nbsp;&nbsp;&nbsp;quod vobis dicit, dixerat ante mihi. <BR>
tu quoque quae montes celebras, Erycina, Sicanos<BR>
&nbsp;&nbsp;&nbsp;&nbsp;&nbsp;(nam tua sum) vati consule, diva, tuae! <BR>
an gravis inceptum peragit fortuna tenorem <BR>
&nbsp;&nbsp;&nbsp;&nbsp;&nbsp;et manet in cursu semper acerba suo? <BR>
sex mihi natales ierant, cum lecta parentis <BR>
&nbsp;&nbsp;&nbsp;&nbsp;&nbsp;ante diem lacrimas ossa bibere meas. <BR>
arsit inops frater meretricis captus amore <BR>
&nbsp;&nbsp;&nbsp;&nbsp;&nbsp;mixtaque cum turpi damna pudore tulit.<BR>
factus inops agili peragit freta caerula remo, <BR>
&nbsp;&nbsp;&nbsp;&nbsp;&nbsp;quasque male amisit, nunc male quaerit opes.<BR>
me quoque, quod monui bene multa fideliter, odit; <BR>
&nbsp;&nbsp;&nbsp;&nbsp;&nbsp;hoc mihi libertas, hoc pia lingua dedit. <BR>
et tamquam desit, quae me sine fine fatiget, <BR>
&nbsp;&nbsp;&nbsp;&nbsp;&nbsp;accumulat curas filia parva meas. <BR>
Ultima tu nostris accedis causa querelis;<BR>
&nbsp;&nbsp;&nbsp;&nbsp;&nbsp;non agitur vento nostra carina suo. <BR>
ecce iacent collo sparsi sine lege capilli <BR>
&nbsp;&nbsp;&nbsp;&nbsp;&nbsp;nec premit articulos lucida gemma meos.<BR>
veste tegor vili, nullum est in crinibus aurum, <BR>
&nbsp;&nbsp;&nbsp;&nbsp;&nbsp;non Arabum noster dona capillus habet. <BR>
cui colar infelix aut cui placuisse laborem? <BR>
&nbsp;&nbsp;&nbsp;&nbsp;&nbsp;ille mei cultus unicus auctor abes. <BR>
molle meum levibusque cor est violabile telis<BR>
&nbsp;&nbsp;&nbsp;&nbsp;&nbsp;et semper causa est, cur ego semper amem,<BR>
sive ita nascenti legem dixere Sorores <BR>
&nbsp;&nbsp;&nbsp;&nbsp;&nbsp;nec data sunt vitae fila severa meae, <BR>
sive abeunt studia in mores artisque magistra <BR>
&nbsp;&nbsp;&nbsp;&nbsp;&nbsp;ingenium nobis molle Thalia facit. <BR>
quid mirum, si me primae lanuginis aetas <BR>
&nbsp;&nbsp;&nbsp;&nbsp;&nbsp;abstulit atque anni quos vir amare potest? <BR>
hunc ne pro Cephalo raperes, Aurora, timebam!<BR>
&nbsp;&nbsp;&nbsp;&nbsp;&nbsp;(et faceres sed te prima rapina tenet!)<BR>
hunc si conspiciat, quae conspicit omnia, Phoebe, <BR>
&nbsp;&nbsp;&nbsp;&nbsp;&nbsp;iussus erit somnos continuare Phaon.<BR>
hunc Venus in caelum curru vexisset eburneo, <BR>
&nbsp;&nbsp;&nbsp;&nbsp;&nbsp;sed videt et Marti posse placere suo. <BR>
o nec adhuc iuvenis, nec iam puer, utilis aetas, <BR>
&nbsp;&nbsp;&nbsp;&nbsp;&nbsp;o decus atque aevi gloria magna tui, <BR>
huc ades inque sinus, formose, relabere nostros:<BR>
&nbsp;&nbsp;&nbsp;&nbsp;&nbsp;non ut ames oro, me sed amare sinas!<BR>
Scribimus et lacrimis oculi rorantur obortis; <BR>
&nbsp;&nbsp;&nbsp;&nbsp;&nbsp;adspice quam sit in hoc multa litura loco.<BR>
si tam certus eras hinc ire, modestius isses, <BR>
&nbsp;&nbsp;&nbsp;&nbsp;&nbsp;et modo dixisses "Lesbi puella, vale!" <BR>
non tecum lacrimas, non oscula nostra tulisti; <BR>
&nbsp;&nbsp;&nbsp;&nbsp;&nbsp;denique non timui, quod dolitura fui. <BR>
nil de te mecum est, nisi tantum iniuria.  nec tu, <BR>
&nbsp;&nbsp;&nbsp;&nbsp;&nbsp;admoneat quod te, pignus amantis habes. <BR>
non mandata dedi.  neque enim mandata dedissem <BR>
&nbsp;&nbsp;&nbsp;&nbsp;&nbsp;ulla, nisi ut nolles immemor esse mei. <BR>
per tibi qui numquam longe discedit Amorem<BR>
&nbsp;&nbsp;&nbsp;&nbsp;&nbsp;perque novem iuro, numina nostra, deas, <BR>
cum mihi nescio quis "fugiunt tua gaudia" dixit<BR>
&nbsp;&nbsp;&nbsp;&nbsp;&nbsp;nec me flere diu, nec potuisse loqui;<BR>
et lacrimae deerant oculis et verba palato, <BR>
&nbsp;&nbsp;&nbsp;&nbsp;&nbsp;adstrictum gelido frigore pectus erat. <BR>
postquam se dolor invenit nec pectora plangi <BR>
&nbsp;&nbsp;&nbsp;&nbsp;&nbsp;nec puduit scissis exululare comis, <BR>
non aliter quam si nati pia mater adempti <BR>
&nbsp;&nbsp;&nbsp;&nbsp;&nbsp;portet ad exstructos corpus inane rogos. <BR>
gaudet et e nostro crescit maerore Charaxus <BR>
&nbsp;&nbsp;&nbsp;&nbsp;&nbsp;frater et ante oculos itque reditque meos.<BR>
utque pudenda mei videatur causa doloris, <BR>
&nbsp;&nbsp;&nbsp;&nbsp;&nbsp;"quid dolet haec?  certe filia vivit!" ait. <BR>
non veniunt in idem pudor atque amor; omne videbat <BR>
&nbsp;&nbsp;&nbsp;&nbsp;&nbsp;vulgus; eram lacero pectus aperta sinu. <BR>
Tu mihi cura, Phaon; te somnia nostra reducunt&#151;<BR>
&nbsp;&nbsp;&nbsp;&nbsp;&nbsp;somnia formoso candidiora die. <BR>
illic te invenio, quamvis regionibus absis; <BR>
&nbsp;&nbsp;&nbsp;&nbsp;&nbsp;sed non longa satis gaudia somnus habet.<BR>
saepe tuos nostra cervice onerare lacertos, <BR>
&nbsp;&nbsp;&nbsp;&nbsp;&nbsp;saepe tuae videor supposuisse meos.<BR>
oscula cognosco, quae tu committere lingua <BR>
&nbsp;&nbsp;&nbsp;&nbsp;&nbsp;aptaque consueras accipere, apta dare. <BR>
blandior interdum verisque simillima verba <BR>
&nbsp;&nbsp;&nbsp;&nbsp;&nbsp;eloquor et vigilant sensibus ora meis;&#151;<BR>
ulteriora pudet narrare, sed omnia fiunt&#151;<BR>
&nbsp;&nbsp;&nbsp;&nbsp;&nbsp;et iuvat&#151;et siccae non licet esse mihi. <BR>
At cum se Titan ostendit et omnia secum, <BR>
&nbsp;&nbsp;&nbsp;&nbsp;&nbsp;tam cito me somnos destituisse queror; <BR>
antra nemusque peto, tamquam nemus antraque prosint:<BR>
&nbsp;&nbsp;&nbsp;&nbsp;&nbsp;conscia deliciis illa fuere meis. <BR>
illuc mentis inops, ut quam furialis Enyo <BR>
&nbsp;&nbsp;&nbsp;&nbsp;&nbsp;attigit, in collo crine iacente feror. <BR>
antra vident oculi scabro pendentia tofo, <BR>
&nbsp;&nbsp;&nbsp;&nbsp;&nbsp;quae mihi Mygdonii marmoris instar erant:<BR>
invenio silvam, quae saepe cubilia nobis <BR>
&nbsp;&nbsp;&nbsp;&nbsp;&nbsp;praebuit et multa texit opaca coma.<BR>
at non invenio dominum silvaeque meumque. <BR>
&nbsp;&nbsp;&nbsp;&nbsp;&nbsp;vile solum locus est&#151;dos erat ille loci. <BR>
cognovi pressas noti mihi caespitis herbas; <BR>
&nbsp;&nbsp;&nbsp;&nbsp;&nbsp;de nostro curvum pondere gramen erat. <BR>
incubui tetigique locum qua parte fuisti; <BR>
&nbsp;&nbsp;&nbsp;&nbsp;&nbsp;grata prius lacrimas combibit herba meas. <BR>
quin etiam rami positis lugere videntur<BR>
&nbsp;&nbsp;&nbsp;&nbsp;&nbsp;frondibus et nullae dulce queruntur aves.<BR>
sola virum non ulta pie maestissima mater <BR>
&nbsp;&nbsp;&nbsp;&nbsp;&nbsp;concinit Ismarium Daulias ales Ityn. <BR>
ales Ityn, Sappho desertos cantat amores;<BR>
&nbsp;&nbsp;&nbsp;&nbsp;&nbsp;hactenus, ut media cetera nocte, silent. <BR>
Est nitidus vitroque magis perlucidus omni <BR>
&nbsp;&nbsp;&nbsp;&nbsp;&nbsp;fons sacer; hunc multi numen habere putant.<BR>
quem supra ramos expandit aquatica lotos, <BR>
&nbsp;&nbsp;&nbsp;&nbsp;&nbsp;una nemus, tenero caespite terra viret. <BR>
hic ego cum lassos posuissem flebilis artus, <BR>
&nbsp;&nbsp;&nbsp;&nbsp;&nbsp;constitit ante oculos Naias una meos;<BR>
constitit et dixit:  "quoniam non ignibus aequis <BR>
&nbsp;&nbsp;&nbsp;&nbsp;&nbsp;ureris, Ambracia est terra petenda tibi. <BR>
Phoebus ab excelso, quantum patet, adspicit aequor:<BR>
&nbsp;&nbsp;&nbsp;&nbsp;&nbsp;Actiacum populi Leucadiumque vocant. <BR>
hinc se Deucalion Pyrrhae succensus amore <BR>
&nbsp;&nbsp;&nbsp;&nbsp;&nbsp;misit, et illaeso corpore pressit aquas. <BR>
nec mora, versus amor fugit lentissima mersi <BR>
&nbsp;&nbsp;&nbsp;&nbsp;&nbsp;pectora; Deucalion igne levatus erat. <BR>
hanc legem locus ille tenet.  pete protinus altam <BR>
&nbsp;&nbsp;&nbsp;&nbsp;&nbsp;Leucada nec saxo desiluisse time!" <BR>
Ut monuit, cum voce abiit.  ego frigida surgo<BR>
&nbsp;&nbsp;&nbsp;&nbsp;&nbsp;nec lacrimas oculi continuere mei. <BR>
ibimus, o nymphe, monstrataque saxa petemus; <BR>
&nbsp;&nbsp;&nbsp;&nbsp;&nbsp;sit procul insano victus amore timor.<BR>
quidquid erit, melius quam nunc erit.  aura, subito&#151;<BR>
&nbsp;&nbsp;&nbsp;&nbsp;&nbsp;et mea non magnum corpora pondus habent.<BR>
tu quoque, mollis Amor, pinnas suppone cadenti, <BR>
&nbsp;&nbsp;&nbsp;&nbsp;&nbsp;ne sim Leucadiae mortua crimen aquae.<BR>
inde chelyn Phoebo, communia munera, ponam, <BR>
&nbsp;&nbsp;&nbsp;&nbsp;&nbsp;et sub ea versus unus et alter erunt: <BR>
"grata lyram posui tibi, Phoebe, poetria Sappho:<BR>
&nbsp;&nbsp;&nbsp;&nbsp;&nbsp;convenit illa mihi, convenit illa tibi."<BR>
Cur tamen Actiacas miseram me mittis ad oras, <BR>
&nbsp;&nbsp;&nbsp;&nbsp;&nbsp;cum profugum possis ipse referre pedem? <BR>
tu mihi Leucadia potes esse salubrior unda; <BR>
&nbsp;&nbsp;&nbsp;&nbsp;&nbsp;et forma et meritis tu mihi Phoebus eris. <BR>
an potes, o scopulis undaque ferocior omni, <BR>
&nbsp;&nbsp;&nbsp;&nbsp;&nbsp;si moriar, titulum mortis habere meae? <BR>
a quanto melius tecum mea pectora iungi, <BR>
&nbsp;&nbsp;&nbsp;&nbsp;&nbsp;quam saxis poterant praecipitanda dari! <BR>
haec sunt illa, Phaon, quae tu laudare solebas<BR>
&nbsp;&nbsp;&nbsp;&nbsp;&nbsp;visaque sunt totiens ingeniosa tibi. <BR>
nunc vellem facunda forem!  dolor artibus obstat<BR>
&nbsp;&nbsp;&nbsp;&nbsp;&nbsp;ingeniumque meis substitit omne malis. <BR>
non mihi respondent veteres in carmina vires; <BR>
&nbsp;&nbsp;&nbsp;&nbsp;&nbsp;plectra dolore tacent muta, dolore lyra est. <BR>
Lesbides aequoreae, nupturaque nuptaque proles, <BR>
&nbsp;&nbsp;&nbsp;&nbsp;&nbsp;Lesbides, Aeolia nomina dicta lyra, <BR>
Lesbides, infamem quae me fecistis amatae, <BR>
&nbsp;&nbsp;&nbsp;&nbsp;&nbsp;desinite ad citharas turba venire meas! <BR>
abstulit omne Phaon, quod vobis ante placebat, <BR>
&nbsp;&nbsp;&nbsp;&nbsp;&nbsp;me miseram!  dixi quam modo paene:  "meus." <BR>
efficite ut redeat.  vates quoque vestra redibit. <BR>
&nbsp;&nbsp;&nbsp;&nbsp;&nbsp;ingenio vires ille dat, ille rapit. <BR>
Ecquid ago precibus pectusve agreste movetur,<BR>
&nbsp;&nbsp;&nbsp;&nbsp;&nbsp;an riget et Zephyri verba caduca ferunt? <BR>
qui mea verba ferunt, vellem tua vela referrent; <BR>
&nbsp;&nbsp;&nbsp;&nbsp;&nbsp;hoc te, si saperes, lente, decebat opus. <BR>
sive redis, puppique tuae votiva parantur <BR>
&nbsp;&nbsp;&nbsp;&nbsp;&nbsp;munera, quid laceras pectora nostra mora? <BR>
solve ratem!  Venus orta mari mare praestat amanti. <BR>
&nbsp;&nbsp;&nbsp;&nbsp;&nbsp;aura dabit cursum&#151;tu modo solve ratem! <BR>
ipse gubernator residens in puppe Cupido; <BR>
&nbsp;&nbsp;&nbsp;&nbsp;&nbsp;ipse dabit tenera vela legetque manu. <BR>
sive iuvat longe fugisse Pelasgida Sappho<BR>
&nbsp;&nbsp;&nbsp;&nbsp;&nbsp;(nec tamen invenies, cur ego digna fugi)<BR>
hoc saltem miserae crudelis epistula dicat, <BR>
&nbsp;&nbsp;&nbsp;&nbsp;&nbsp;ut mihi Leucadiae fata petantur aquae.
</P>

<div class="footer">
	<p>
		<a href="/ovid.html">Ovid</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>

</BODY>
</HTML>