<html>
	<head>
		<title>
			Ovid: Ars Amatoria II
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>P. OVIDI NASONIS LIBER SECVNDVS ARTIS AMATORIAE
</p>

<P class=border></P>

<P>
Dicite 'io Paean!' et 'io' bis dicite 'Paean!'<BR>
&nbsp;&nbsp;&nbsp;&nbsp;&nbsp;Decidit in casses praeda petita meos;<BR>
Laetus amans donat viridi mea carmina palma,<BR>
&nbsp;&nbsp;&nbsp;&nbsp;&nbsp;Praelata Ascraeo Maeonioque seni.<BR>
Talis ab armiferis Priameius hospes Amyclis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR>
&nbsp;&nbsp;&nbsp;&nbsp;&nbsp;Candida cum rapta coniuge vela dedit;<BR>
Talis erat qui te curru victore ferebat,<BR>
&nbsp;&nbsp;&nbsp;&nbsp;&nbsp;Vecta peregrinis Hippodamia rotis.<BR>
Quid properas, iuvenis? mediis tua pinus in undis<BR>
&nbsp;&nbsp;&nbsp;&nbsp;&nbsp;Navigat, et longe quem peto portus abest.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>
Non satis est venisse tibi me vate puellam:<BR>
&nbsp;&nbsp;&nbsp;&nbsp;&nbsp;Arte mea capta est, arte tenenda mea est.<BR>
Nec minor est virtus, quam quaerere, parta tueri:<BR>
&nbsp;&nbsp;&nbsp;&nbsp;&nbsp;Casus inest illic; hoc erit artis opus.<BR>
Nunc mihi, siquando, puer et Cytherea, favete,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR>
&nbsp;&nbsp;&nbsp;&nbsp;&nbsp;Nunc Erato, nam tu nomen amoris habes.<BR>
Magna paro, quas possit Amor remanere per artes,<BR>
&nbsp;&nbsp;&nbsp;&nbsp;&nbsp;Dicere, tam vasto pervagus orbe puer.<BR>
Et levis est, et habet geminas, quibus avolet, alas:<BR>
&nbsp;&nbsp;&nbsp;&nbsp;&nbsp;Difficile est illis inposuisse modum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT><BR>
Hospitis effugio praestruxerat omnia Minos:<BR>
&nbsp;&nbsp;&nbsp;&nbsp;&nbsp;Audacem pinnis repperit ille viam.<BR>
Daedalus ut clausit conceptum crimine matris<BR>
&nbsp;&nbsp;&nbsp;&nbsp;&nbsp;Semibovemque virum semivirumque bovem,<BR>
'Sit modus exilio,' dixit 'iustissime Minos:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>25</FONT><BR>
&nbsp;&nbsp;&nbsp;&nbsp;&nbsp;Accipiat cineres terra paterna meos.<BR>
Et quoniam in patria, fatis agitatus iniquis,<BR>
&nbsp;&nbsp;&nbsp;&nbsp;&nbsp;Vivere non potui, da mihi posse mori.<BR>
Da reditum puero, senis est si gratia vilis:<BR>
&nbsp;&nbsp;&nbsp;&nbsp;&nbsp;Si non vis puero parcere, parce seni.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>30</FONT><BR>
Dixerat haec; sed et haec et multo plura licebat<BR>
&nbsp;&nbsp;&nbsp;&nbsp;&nbsp;Dicere: regressus non dabat ille viro.<BR>
Quod simul ut sensit, 'nunc, nunc, o Daedale,' dixit:<BR>
&nbsp;&nbsp;&nbsp;&nbsp;&nbsp;'Materiam, qua sis ingeniosus, habes.<BR>
Possidet et terras et possidet aequora Minos:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>35</FONT><BR>
&nbsp;&nbsp;&nbsp;&nbsp;&nbsp;Nec tellus nostrae nec patet unda fugae.<BR>
Restat iter caeli: caelo temptabimus ire.<BR>
&nbsp;&nbsp;&nbsp;&nbsp;&nbsp;Da veniam coepto, Iupiter alte, meo:<BR>
Non ego sidereas adfecto tangere sedes:<BR>
&nbsp;&nbsp;&nbsp;&nbsp;&nbsp;Qua fugiam dominum, nulla, nisi ista, via est.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>40</FONT><BR>
Per Styga detur iter, Stygias transnabimus undas;<BR>
&nbsp;&nbsp;&nbsp;&nbsp;&nbsp;Sunt mihi naturae iura novanda meae.'<BR>
Ingenium mala saepe movent: quis crederet umquam<BR>
&nbsp;&nbsp;&nbsp;&nbsp;&nbsp;Aerias hominem carpere posse vias?<BR>
Remigium volucrum disponit in ordine pinnas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>45</FONT><BR>
&nbsp;&nbsp;&nbsp;&nbsp;&nbsp;Et leve per lini vincula nectit opus,<BR>
Imaque pars ceris adstringitur igne solutis,<BR>
&nbsp;&nbsp;&nbsp;&nbsp;&nbsp;Finitusque novae iam labor artis erat.<BR>
Tractabat ceramque puer pinnasque renidens,<BR>
&nbsp;&nbsp;&nbsp;&nbsp;&nbsp;Nescius haec umeris arma parata suis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>50</FONT><BR>
Cui pater 'his' inquit 'patria est adeunda carinis,<BR>
&nbsp;&nbsp;&nbsp;&nbsp;&nbsp;Hac nobis Minos effugiendus ope.<BR>
Aera non potuit Minos, alia omnia clausit;<BR>
&nbsp;&nbsp;&nbsp;&nbsp;&nbsp;Quem licet, inventis aera rumpe meis.<BR>
Sed tibi non virgo Tegeaea comesque Bootae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>55</FONT><BR>
&nbsp;&nbsp;&nbsp;&nbsp;&nbsp;Ensiger Orion aspiciendus erit:<BR>
Me pinnis sectare datis; ego praevius ibo:<BR>
&nbsp;&nbsp;&nbsp;&nbsp;&nbsp;Sit tua cura sequi; me duce tutus eris.<BR>
Nam sive aetherias vicino sole per auras<BR>
&nbsp;&nbsp;&nbsp;&nbsp;&nbsp;Ibimus, impatiens cera caloris erit:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>60</FONT><BR>
Sive humiles propiore freto iactabimus alas,<BR>
&nbsp;&nbsp;&nbsp;&nbsp;&nbsp;Mobilis aequoreis pinna madescet aquis.<BR>
Inter utrumque vola; ventos quoque, nate, timeto,<BR>
&nbsp;&nbsp;&nbsp;&nbsp;&nbsp;Quaque ferent aurae, vela secunda dato.'<BR>
Dum monet, aptat opus puero, monstratque moveri,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>65</FONT><BR>
&nbsp;&nbsp;&nbsp;&nbsp;&nbsp;Erudit infirmas ut sua mater aves.<BR>
Inde sibi factas umeris accommodat alas,<BR>
&nbsp;&nbsp;&nbsp;&nbsp;&nbsp;Perque novum timide corpora librat iter.<BR>
Iamque volaturus parvo dedit oscula nato,<BR>
&nbsp;&nbsp;&nbsp;&nbsp;&nbsp;Nec patriae lacrimas continuere genae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>70</FONT><BR>
Monte minor collis, campis erat altior aequis:<BR>
&nbsp;&nbsp;&nbsp;&nbsp;&nbsp;Hinc data sunt miserae corpora bina fugae.<BR>
Et movet ipse suas, et nati respicit alas<BR>
&nbsp;&nbsp;&nbsp;&nbsp;&nbsp;Daedalus, et cursus sustinet usque suos.<BR>
Iamque novum delectat iter, positoque timore&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>75</FONT><BR>
&nbsp;&nbsp;&nbsp;&nbsp;&nbsp;Icarus audaci fortius arte volat.<BR>
Hos aliquis, tremula dum captat arundine pisces,<BR>
&nbsp;&nbsp;&nbsp;&nbsp;&nbsp;Vidit, et inceptum dextra reliquit opus.<BR>
Iam Samos a laeva (fuerant Naxosque relictae<BR>
&nbsp;&nbsp;&nbsp;&nbsp;&nbsp;Et Paros et Clario Delos amata deo)&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>80</FONT><BR>
Dextra Lebinthos erat silvisque umbrosa Calymne<BR>
&nbsp;&nbsp;&nbsp;&nbsp;&nbsp;Cinctaque piscosis Astypalaea vadis,<BR>
Cum puer, incautis nimium temerarius annis,<BR>
&nbsp;&nbsp;&nbsp;&nbsp;&nbsp;Altius egit iter, deseruitque patrem.<BR>
Vincla labant, et cera deo propiore liquescit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>85</FONT><BR>
&nbsp;&nbsp;&nbsp;&nbsp;&nbsp;Nec tenues ventos brachia mota tenent.<BR>
Territus a summo despexit in aequora caelo:<BR>
&nbsp;&nbsp;&nbsp;&nbsp;&nbsp;Nox oculis pavido venit oborta metu.<BR>
Tabuerant cerae: nudos quatit ille lacertos,<BR>
&nbsp;&nbsp;&nbsp;&nbsp;&nbsp;Et trepidat nec, quo sustineatur, habet.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>90</FONT><BR>
Decidit, atque cadens 'pater, o pater, auferor!' inquit,<BR>
&nbsp;&nbsp;&nbsp;&nbsp;&nbsp;Clauserunt virides ora loquentis aquae.<BR>
At pater infelix, nec iam pater, 'Icare!' clamat,<BR>
&nbsp;&nbsp;&nbsp;&nbsp;&nbsp;'Icare,' clamat 'ubi es, quoque sub axe volas?'<BR>
'Icare' clamabat, pinnas aspexit in undis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>95</FONT><BR>
&nbsp;&nbsp;&nbsp;&nbsp;&nbsp;Ossa tegit tellus: aequora nomen habent.<BR>
Non potuit Minos hominis conpescere pinnas;<BR>
&nbsp;&nbsp;&nbsp;&nbsp;&nbsp;Ipse deum volucrem detinuisse paro.<BR>
Fallitur, Haemonias siquis decurrit ad artes,<BR>
&nbsp;&nbsp;&nbsp;&nbsp;&nbsp;Datque quod a teneri fronte revellit equi.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>100</FONT><BR>
Non facient, ut vivat amor, Medeides herbae<BR>
&nbsp;&nbsp;&nbsp;&nbsp;&nbsp;Mixtaque cum magicis nenia Marsa sonis.<BR>
Phasias Aesoniden, Circe tenuisset Ulixem,<BR>
&nbsp;&nbsp;&nbsp;&nbsp;&nbsp;Si modo servari carmine posset amor.<BR>
Nec data profuerint pallentia philtra puellis:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>105</FONT><BR>
&nbsp;&nbsp;&nbsp;&nbsp;&nbsp;Philtra nocent animis, vimque furoris habent.<BR>
Sit procul omne nefas; ut ameris, amabilis esto:<BR>
&nbsp;&nbsp;&nbsp;&nbsp;&nbsp;Quod tibi non facies solave forma dabit:<BR>
Sis licet antiquo Nireus adamatus Homero,<BR>
&nbsp;&nbsp;&nbsp;&nbsp;&nbsp;Naiadumque tener crimine raptus Hylas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>110</FONT><BR>
Ut dominam teneas, nec te mirere relictum,<BR>
&nbsp;&nbsp;&nbsp;&nbsp;&nbsp;Ingenii dotes corporis adde bonis.<BR>
Forma bonum fragile est, quantumque accedit ad annos<BR>
&nbsp;&nbsp;&nbsp;&nbsp;&nbsp;Fit minor, et spatio carpitur ipsa suo.<BR>
Nec violae semper nec hiantia lilia florent,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>115</FONT><BR>
&nbsp;&nbsp;&nbsp;&nbsp;&nbsp;Et riget amissa spina relicta rosa.<BR>
Et tibi iam venient cani, formose, capilli,<BR>
&nbsp;&nbsp;&nbsp;&nbsp;&nbsp;Iam venient rugae, quae tibi corpus arent.<BR>
Iam molire animum, qui duret, et adstrue formae:<BR>
&nbsp;&nbsp;&nbsp;&nbsp;&nbsp;Solus ad extremos permanet ille rogos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>120</FONT><BR>
Nec levis ingenuas pectus coluisse per artes<BR>
&nbsp;&nbsp;&nbsp;&nbsp;&nbsp;Cura sit et linguas edidicisse duas.<BR>
Non formosus erat, sed erat facundus Ulixes,<BR>
&nbsp;&nbsp;&nbsp;&nbsp;&nbsp;Et tamen aequoreas torsit amore deas.<BR>
A quotiens illum doluit properare Calypso,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>125</FONT><BR>
&nbsp;&nbsp;&nbsp;&nbsp;&nbsp;Remigioque aptas esse negavit aquas!<BR>
Haec Troiae casus iterumque iterumque rogabat:<BR>
&nbsp;&nbsp;&nbsp;&nbsp;&nbsp;Ille referre aliter saepe solebat idem.<BR>
Litore constiterant: illic quoque pulchra Calypso<BR>
&nbsp;&nbsp;&nbsp;&nbsp;&nbsp;Exigit Odrysii fata cruenta ducis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>130</FONT><BR>
Ille levi virga (virgam nam forte tenebat)<BR>
&nbsp;&nbsp;&nbsp;&nbsp;&nbsp;Quod rogat, in spisso litore pingit opus.<BR>
'Haec' inquit 'Troia est' (muros in litore fecit):<BR>
&nbsp;&nbsp;&nbsp;&nbsp;&nbsp;'Hic tibi sit Simois; haec mea castra puta.<BR>
Campus erat' (campumque facit), 'quem caede Dolonis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>135</FONT><BR>
&nbsp;&nbsp;&nbsp;&nbsp;&nbsp;Sparsimus, Haemonios dum vigil optat equos.<BR>
Illic Sithonii fuerant tentoria Rhesi:<BR>
&nbsp;&nbsp;&nbsp;&nbsp;&nbsp;Hac ego sum captis nocte revectus equis.'<BR>
Pluraque pingebat, subitus cum Pergama fluctus<BR>
&nbsp;&nbsp;&nbsp;&nbsp;&nbsp;Abstulit et Rhesi cum duce castra suo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>140</FONT><BR>
Tum dea 'quas' inquit 'fidas tibi credis ituro,<BR>
&nbsp;&nbsp;&nbsp;&nbsp;&nbsp;Perdiderint undae nomina quanta, vides?'<BR>
Ergo age, fallaci timide confide figurae,<BR>
&nbsp;&nbsp;&nbsp;&nbsp;&nbsp;Quisquis es, aut aliquid corpore pluris habe.<BR>
Dextera praecipue capit indulgentia mentes;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>145</FONT><BR>
&nbsp;&nbsp;&nbsp;&nbsp;&nbsp;Asperitas odium saevaque bella movet.<BR>
Odimus accipitrem, quia vivit semper in armis,<BR>
&nbsp;&nbsp;&nbsp;&nbsp;&nbsp;Et pavidum solitos in pecus ire lupos.<BR>
At caret insidiis hominum, quia mitis, hirundo,<BR>
&nbsp;&nbsp;&nbsp;&nbsp;&nbsp;Quasque colat turres, Chaonis ales habet.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>150</FONT><BR>
Este procul, lites et amarae proelia linguae:<BR>
&nbsp;&nbsp;&nbsp;&nbsp;&nbsp;Dulcibus est verbis mollis alendus amor.<BR>
Lite fugent nuptaeque viros nuptasque mariti,<BR>
&nbsp;&nbsp;&nbsp;&nbsp;&nbsp;Inque vicem credant res sibi semper agi;<BR>
Hoc decet uxores; dos est uxoria lites:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>155</FONT><BR>
&nbsp;&nbsp;&nbsp;&nbsp;&nbsp;Audiat optatos semper amica sonos.<BR>
Non legis iussu lectum venistis in unum:<BR>
&nbsp;&nbsp;&nbsp;&nbsp;&nbsp;Fungitur in vobis munere legis amor.<BR>
Blanditias molles auremque iuvantia verba<BR>
&nbsp;&nbsp;&nbsp;&nbsp;&nbsp;Adfer, ut adventu laeta sit illa tuo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>160</FONT><BR>
Non ego divitibus venio praeceptor amandi:<BR>
&nbsp;&nbsp;&nbsp;&nbsp;&nbsp;Nil opus est illi, qui dabit, arte mea;<BR>
Secum habet ingenium, qui, cum libet, 'accipe' dicit;<BR>
&nbsp;&nbsp;&nbsp;&nbsp;&nbsp;Cedimus: inventis plus placet ille meis.<BR>
Pauperibus vates ego sum, quia pauper amavi;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>165</FONT><BR>
&nbsp;&nbsp;&nbsp;&nbsp;&nbsp;Cum dare non possem munera, verba dabam.<BR>
Pauper amet caute: timeat maledicere pauper,<BR>
&nbsp;&nbsp;&nbsp;&nbsp;&nbsp;Multaque divitibus non patienda ferat.<BR>
Me memini iratum dominae turbasse capillos:<BR>
&nbsp;&nbsp;&nbsp;&nbsp;&nbsp;Haec mihi quam multos abstulit ira dies!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>170</FONT><BR>
Nec puto, nec sensi tunicam laniasse; sed ipsa<BR>
&nbsp;&nbsp;&nbsp;&nbsp;&nbsp;Dixerat, et pretio est illa redempta meo.<BR>
At vos, si sapitis, vestri peccata magistri<BR>
&nbsp;&nbsp;&nbsp;&nbsp;&nbsp;Effugite, et culpae damna timete meae.<BR>
Proelia cum Parthis, cum culta pax sit amica,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>175</FONT><BR>
&nbsp;&nbsp;&nbsp;&nbsp;&nbsp;Et iocus, et causas quicquid amoris habet.<BR>
Si nec blanda satis, nec erit tibi comis amanti,<BR>
&nbsp;&nbsp;&nbsp;&nbsp;&nbsp;Perfer et obdura: postmodo mitis erit.<BR>
Flectitur obsequio curvatus ab arbore ramus:<BR>
&nbsp;&nbsp;&nbsp;&nbsp;&nbsp;Frangis, si vires experiere tuas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>180</FONT><BR>
Obsequio tranantur aquae: nec vincere possis<BR>
&nbsp;&nbsp;&nbsp;&nbsp;&nbsp;Flumina, si contra, quam rapit unda, nates.<BR>
Obsequium tigresque domat Numidasque leones;<BR>
&nbsp;&nbsp;&nbsp;&nbsp;&nbsp;Rustica paulatim taurus aratra subit.<BR>
Quid fuit asperius Nonacrina Atalanta?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>185</FONT><BR>
&nbsp;&nbsp;&nbsp;&nbsp;&nbsp;Succubuit meritis trux tamen illa viri.<BR>
Saepe suos casus nec mitia facta puellae<BR>
&nbsp;&nbsp;&nbsp;&nbsp;&nbsp;Flesse sub arboribus Milaniona ferunt;<BR>
Saepe tulit iusso fallacia retia collo,<BR>
&nbsp;&nbsp;&nbsp;&nbsp;&nbsp;Saepe fera torvos cuspide fixit apros:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>190</FONT><BR>
Sensit et Hylaei contentum saucius arcum:<BR>
&nbsp;&nbsp;&nbsp;&nbsp;&nbsp;Sed tamen hoc arcu notior alter erat.<BR>
Non te Maenalias armatum scandere silvas,<BR>
&nbsp;&nbsp;&nbsp;&nbsp;&nbsp;Nec iubeo collo retia ferre tuo:<BR>
Pectora nec missis iubeo praebere sagittis;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>195</FONT><BR>
&nbsp;&nbsp;&nbsp;&nbsp;&nbsp;Artis erunt cauto mollia iussa meae.<BR>
Cede repugnanti: cedendo victor abibis:<BR>
&nbsp;&nbsp;&nbsp;&nbsp;&nbsp;Fac modo, quas partes illa iubebit, agas.<BR>
Arguet, arguito; quicquid probat illa, probato;<BR>
&nbsp;&nbsp;&nbsp;&nbsp;&nbsp;Quod dicet, dicas; quod negat illa, neges.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>200</FONT><BR>
Riserit, adride; si flebit, flere memento;<BR>
&nbsp;&nbsp;&nbsp;&nbsp;&nbsp;Imponat leges vultibus illa tuis.<BR>
Seu ludet, numerosque manu iactabit eburnos,<BR>
&nbsp;&nbsp;&nbsp;&nbsp;&nbsp;Tu male iactato, tu male iacta dato:<BR>
Seu iacies talos, victam ne poena sequatur,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>205</FONT><BR>
&nbsp;&nbsp;&nbsp;&nbsp;&nbsp;Damnosi facito stent tibi saepe canes:<BR>
Sive latrocinii sub imagine calculus ibit,<BR>
&nbsp;&nbsp;&nbsp;&nbsp;&nbsp;Fac pereat vitreo miles ab hoste tuus.<BR>
Ipse tene distenta suis umbracula virgis,<BR>
&nbsp;&nbsp;&nbsp;&nbsp;&nbsp;Ipse fac in turba, qua venit illa, locum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>210</FONT><BR>
Nec dubita tereti scamnum producere lecto,<BR>
&nbsp;&nbsp;&nbsp;&nbsp;&nbsp;Et tenero soleam deme vel adde pedi.<BR>
Saepe etiam dominae, quamvis horrebis et ipse,<BR>
&nbsp;&nbsp;&nbsp;&nbsp;&nbsp;Algenti manus est calfacienda sinu.<BR>
Nec tibi turpe puta (quamvis sit turpe, placebit),&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>215</FONT><BR>
&nbsp;&nbsp;&nbsp;&nbsp;&nbsp;Ingenua speculum sustinuisse manu.<BR>
Ille, fatigata praebendo monstra noverca<BR>
&nbsp;&nbsp;&nbsp;&nbsp;&nbsp;Qui meruit caelum, quod prior ipse tulit,<BR>
Inter Ioniacas calathum tenuisse puellas<BR>
&nbsp;&nbsp;&nbsp;&nbsp;&nbsp;Creditur, et lanas excoluisse rudes.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>220</FONT><BR>
Paruit imperio dominae Tirynthius heros:<BR>
&nbsp;&nbsp;&nbsp;&nbsp;&nbsp;I nunc et dubita ferre, quod ille tulit.<BR>
Iussus adesse foro, iussa maturius hora<BR>
&nbsp;&nbsp;&nbsp;&nbsp;&nbsp;Fac semper venias, nec nisi serus abi.<BR>
Occurras aliquo, tibi dixerit: omnia differ,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>225</FONT><BR>
&nbsp;&nbsp;&nbsp;&nbsp;&nbsp;Curre, nec inceptum turba moretur iter.<BR>
Nocte domum repetens epulis perfuncta redibit:<BR>
&nbsp;&nbsp;&nbsp;&nbsp;&nbsp;Tum quoque pro servo, si vocat illa, veni.<BR>
Rure erit, et dicet 'venias': Amor odit inertes:<BR>
&nbsp;&nbsp;&nbsp;&nbsp;&nbsp;Si rota defuerit, tu pede carpe viam.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2> 230</FONT><BR>
Nec grave te tempus sitiensque Canicula tardet,<BR>
&nbsp;&nbsp;&nbsp;&nbsp;&nbsp;Nec via per iactas candida facta nives.<BR>
Militiae species amor est; discedite, segnes:<BR>
&nbsp;&nbsp;&nbsp;&nbsp;&nbsp;Non sunt haec timidis signa tuenda viris.<BR>
Nox et hiems longaeque viae saevique dolores&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>235</FONT><BR>
&nbsp;&nbsp;&nbsp;&nbsp;&nbsp;Mollibus his castris et labor omnis inest.<BR>
Saepe feres imbrem caelesti nube solutum,<BR>
&nbsp;&nbsp;&nbsp;&nbsp;&nbsp;Frigidus et nuda saepe iacebis humo.<BR>
Cynthius Admeti vaccas pavisse Pheraei<BR>
&nbsp;&nbsp;&nbsp;&nbsp;&nbsp;Fertur, et in parva delituisse casa.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>240</FONT><BR>
Quod Phoebum decuit, quem non decet? exue fastus,<BR>
&nbsp;&nbsp;&nbsp;&nbsp;&nbsp;Curam mansuri quisquis amoris habes.<BR>
Si tibi per tutum planumque negabitur ire,<BR>
&nbsp;&nbsp;&nbsp;&nbsp;&nbsp;Atque erit opposita ianua fulta sera,<BR>
At tu per praeceps tecto delabere aperto:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>245</FONT><BR>
&nbsp;&nbsp;&nbsp;&nbsp;&nbsp;Det quoque furtivas alta fenestra vias.<BR>
Laeta erit, et causam tibi se sciet esse pericli;<BR>
&nbsp;&nbsp;&nbsp;&nbsp;&nbsp;Hoc dominae certi pignus amoris erit.<BR>
Saepe tua poteras, Leandre, carere puella:<BR>
&nbsp;&nbsp;&nbsp;&nbsp;&nbsp;Transnabas, animum nosset ut illa tuum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>250</FONT><BR>
Nec pudor ancillas, ut quaeque erit ordine prima,<BR>
&nbsp;&nbsp;&nbsp;&nbsp;&nbsp;Nec tibi sit servos demeruisse pudor.<BR>
Nomine quemque suo (nulla est iactura) saluta,<BR>
&nbsp;&nbsp;&nbsp;&nbsp;&nbsp;Iunge tuis humiles, ambitiose, manus.<BR>
Sed tamen et servo (levis est inpensa) roganti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>255</FONT><BR>
&nbsp;&nbsp;&nbsp;&nbsp;&nbsp;Porrige Fortunae munera parva die:<BR>
Porrige et ancillae, qua poenas luce pependit<BR>
&nbsp;&nbsp;&nbsp;&nbsp;&nbsp;Lusa maritali Gallica veste manus.<BR>
Fac plebem, mihi crede, tuam; sit semper in illa<BR>
&nbsp;&nbsp;&nbsp;&nbsp;&nbsp;Ianitor et thalami qui iacet ante fores.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>260</FONT><BR>
Nec dominam iubeo pretioso munere dones:<BR>
&nbsp;&nbsp;&nbsp;&nbsp;&nbsp;Parva, sed e parvis callidus apta dato.<BR>
Dum bene dives ager, cum rami pondere nutant,<BR>
&nbsp;&nbsp;&nbsp;&nbsp;&nbsp;Adferat in calatho rustica dona puer.<BR>
Rure suburbano poteris tibi dicere missa,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>265</FONT><BR>
&nbsp;&nbsp;&nbsp;&nbsp;&nbsp;Illa vel in Sacra sint licet empta via.<BR>
Adferat aut uvas, aut quas Amaryllis amabat++<BR>
&nbsp;&nbsp;&nbsp;&nbsp;&nbsp;At nunc castaneas non amat illa nuces.<BR>
Quin etiam turdoque licet missaque columba<BR>
&nbsp;&nbsp;&nbsp;&nbsp;&nbsp;Te memorem dominae testificere tuae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>270</FONT><BR>
Turpiter his emitur spes mortis et orba senectus.<BR>
&nbsp;&nbsp;&nbsp;&nbsp;&nbsp;A, pereant, per quos munera crimen habent!<BR>
Quid tibi praecipiam teneros quoque mittere versus?<BR>
&nbsp;&nbsp;&nbsp;&nbsp;&nbsp;Ei mihi, non multum carmen honoris habet.<BR>
Carmina laudantur, sed munera magna petuntur:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>275</FONT><BR>
&nbsp;&nbsp;&nbsp;&nbsp;&nbsp;Dummodo sit dives, barbarus ipse placet.<BR>
Aurea sunt vere nunc saecula: plurimus auro<BR>
&nbsp;&nbsp;&nbsp;&nbsp;&nbsp;Venit honos: auro conciliatur amor.<BR>
Ipse licet venias Musis comitatus, Homere,<BR>
&nbsp;&nbsp;&nbsp;&nbsp;&nbsp;Si nihil attuleris, ibis, Homere, foras.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>280</FONT><BR>
Sunt tamen et doctae, rarissima turba, puellae;<BR>
&nbsp;&nbsp;&nbsp;&nbsp;&nbsp;Altera non doctae turba, sed esse volunt.<BR>
Utraque laudetur per carmina: carmina lector<BR>
&nbsp;&nbsp;&nbsp;&nbsp;&nbsp;Commendet dulci qualiacumque sono;<BR>
His ergo aut illis vigilatum carmen in ipsas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>285</FONT><BR>
&nbsp;&nbsp;&nbsp;&nbsp;&nbsp;Forsitan exigui muneris instar erit.<BR>
At quod eris per te facturus, et utile credis,<BR>
&nbsp;&nbsp;&nbsp;&nbsp;&nbsp;Id tua te facito semper amica roget.<BR>
Libertas alicui fuerit promissa tuorum:<BR>
&nbsp;&nbsp;&nbsp;&nbsp;&nbsp;Hanc tamen a domina fac petat ille tua:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>290</FONT><BR>
Si poenam servo, si vincula saeva remittis,<BR>
&nbsp;&nbsp;&nbsp;&nbsp;&nbsp;Quod facturus eras, debeat illa tibi:<BR>
Utilitas tua sit, titulus donetur amicae:<BR>
&nbsp;&nbsp;&nbsp;&nbsp;&nbsp;Perde nihil, partes illa potentis agat.<BR>
Sed te, cuicumque est retinendae cura puellae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>295</FONT><BR>
&nbsp;&nbsp;&nbsp;&nbsp;&nbsp;Attonitum forma fac putet esse sua.<BR>
Sive erit in Tyriis, Tyrios laudabis amictus:<BR>
&nbsp;&nbsp;&nbsp;&nbsp;&nbsp;Sive erit in Cois, Coa decere puta.<BR>
Aurata est? ipso tibi sit pretiosior auro;<BR>
&nbsp;&nbsp;&nbsp;&nbsp;&nbsp;Gausapa si sumpsit, gausapa sumpta proba.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>300</FONT><BR>
Astiterit tunicata, 'moves incendia' clama,<BR>
&nbsp;&nbsp;&nbsp;&nbsp;&nbsp;Sed timida, caveat frigora, voce roga.<BR>
Conpositum discrimen erit, discrimina lauda:<BR>
&nbsp;&nbsp;&nbsp;&nbsp;&nbsp;Torserit igne comam, torte capille, place.<BR>
Brachia saltantis, vocem mirare canentis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>305</FONT><BR>
&nbsp;&nbsp;&nbsp;&nbsp;&nbsp;Et, quod desierit, verba querentis habe.<BR>
Ipsos concubitus, ipsum venerere licebit<BR>
&nbsp;&nbsp;&nbsp;&nbsp;&nbsp;Quod iuvat, et quae dat gaudia voce notes.<BR>
Ut fuerit torva violentior illa Medusa,<BR>
&nbsp;&nbsp;&nbsp;&nbsp;&nbsp;Fiet amatori lenis et aequa suo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>310</FONT><BR>
Tantum, ne pateas verbis simulator in illis,<BR>
&nbsp;&nbsp;&nbsp;&nbsp;&nbsp;Effice, nec vultu destrue dicta tuo.<BR>
Si latet, ars prodest: adfert deprensa pudorem,<BR>
&nbsp;&nbsp;&nbsp;&nbsp;&nbsp;Atque adimit merito tempus in omne fidem.<BR>
Saepe sub autumnum, cum formosissimus annus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>315</FONT><BR>
&nbsp;&nbsp;&nbsp;&nbsp;&nbsp;Plenaque purpureo subrubet uva mero,<BR>
Cum modo frigoribus premimur, modo solvimur aestu,<BR>
&nbsp;&nbsp;&nbsp;&nbsp;&nbsp;Aere non certo, corpora languor habet.<BR>
Illa quidem valeat; sed si male firma cubarit,<BR>
&nbsp;&nbsp;&nbsp;&nbsp;&nbsp;Et vitium caeli senserit aegra sui,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>320</FONT><BR>
Tunc amor et pietas tua sit manifesta puellae,<BR>
&nbsp;&nbsp;&nbsp;&nbsp;&nbsp;Tum sere, quod plena postmodo falce metas.<BR>
Nec tibi morosi veniant fastidia morbi,<BR>
&nbsp;&nbsp;&nbsp;&nbsp;&nbsp;Perque tuas fiant, quae sinet ipsa, manus.<BR>
Et videat flentem, nec taedeat oscula ferre,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>325</FONT><BR>
&nbsp;&nbsp;&nbsp;&nbsp;&nbsp;Et sicco lacrimas conbibat ore tuas.<BR>
Multa vove, sed cuncta palam; quotiesque libebit,<BR>
&nbsp;&nbsp;&nbsp;&nbsp;&nbsp;Quae referas illi, somnia laeta vide.<BR>
Et veniat, quae lustret anus lectumque locumque,<BR>
&nbsp;&nbsp;&nbsp;&nbsp;&nbsp;Praeferat et tremula sulpur et ova manu.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>330</FONT><BR>
Omnibus his inerunt gratae vestigia curae:<BR>
&nbsp;&nbsp;&nbsp;&nbsp;&nbsp;In tabulas multis haec via fecit iter.<BR>
Nec tamen officiis odium quaeratur ab aegra:<BR>
&nbsp;&nbsp;&nbsp;&nbsp;&nbsp;Sit suus in blanda sedulitate modus:<BR>
Neve cibo prohibe, nec amari pocula suci&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>335</FONT><BR>
&nbsp;&nbsp;&nbsp;&nbsp;&nbsp;Porrige: rivalis misceat illa tuus.<BR>
Sed non cui dederas a litore carbasa vento,<BR>
&nbsp;&nbsp;&nbsp;&nbsp;&nbsp;Utendum, medio cum potiere freto.<BR>
Dum novus errat amor, vires sibi colligat usu:<BR>
&nbsp;&nbsp;&nbsp;&nbsp;&nbsp;Si bene nutrieris, tempore firmus erit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>340</FONT><BR>
Quem taurum metuis, vitulum mulcere solebas:<BR>
&nbsp;&nbsp;&nbsp;&nbsp;&nbsp;Sub qua nunc recubas arbore, virga fuit:<BR>
Nascitur exiguus, sed opes adquirit eundo,<BR>
&nbsp;&nbsp;&nbsp;&nbsp;&nbsp;Quaque venit, multas accipit amnis aquas.<BR>
Fac tibi consuescat: nil adsuetudine maius:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>345</FONT><BR>
&nbsp;&nbsp;&nbsp;&nbsp;&nbsp;Quam tu dum capias, taedia nulla fuge.<BR>
Te semper videat, tibi semper praebeat aures;<BR>
&nbsp;&nbsp;&nbsp;&nbsp;&nbsp;Exhibeat vultus noxque diesque tuos.<BR>
Cum tibi maior erit fiducia, posse requiri,<BR>
&nbsp;&nbsp;&nbsp;&nbsp;&nbsp;Cum procul absenti cura futurus eris,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>350</FONT><BR>
Da requiem: requietus ager bene credita reddit,<BR>
&nbsp;&nbsp;&nbsp;&nbsp;&nbsp;Terraque caelestes arida sorbet aquas.<BR>
Phyllida Demophoon praesens moderatius ussit:<BR>
&nbsp;&nbsp;&nbsp;&nbsp;&nbsp;Exarsit velis acrius illa datis.<BR>
Penelopen absens sollers torquebat Ulixes;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>355</FONT><BR>
&nbsp;&nbsp;&nbsp;&nbsp;&nbsp;Phylacides aberat, Laodamia, tuus.<BR>
Sed mora tuta brevis: lentescunt tempore curae,<BR>
&nbsp;&nbsp;&nbsp;&nbsp;&nbsp;Vanescitque absens et novus intrat amor.<BR>
Dum Menelaus abest, Helene, ne sola iaceret,<BR>
&nbsp;&nbsp;&nbsp;&nbsp;&nbsp;Hospitis est tepido nocte recepta sinu.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>360</FONT><BR>
Quis stupor hic, Menelae, fuit? tu solus abibas,<BR>
&nbsp;&nbsp;&nbsp;&nbsp;&nbsp;Isdem sub tectis hospes et uxor erant.<BR>
Accipitri timidas credis, furiose, columbas?<BR>
&nbsp;&nbsp;&nbsp;&nbsp;&nbsp;Plenum montano credis ovile lupo?<BR>
Nil Helene peccat, nihil hic committit adulter:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>365</FONT><BR>
&nbsp;&nbsp;&nbsp;&nbsp;&nbsp;Quod tu, quod faceret quilibet, ille facit.<BR>
Cogis adulterium dando tempusque locumque;<BR>
&nbsp;&nbsp;&nbsp;&nbsp;&nbsp;Quid nisi consilio est usa puella tuo?<BR>
Quid faciat? vir abest, et adest non rusticus hospes,<BR>
&nbsp;&nbsp;&nbsp;&nbsp;&nbsp;Et timet in vacuo sola cubare toro.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>370</FONT><BR>
Viderit Atrides: Helenen ego crimine solvo:<BR>
&nbsp;&nbsp;&nbsp;&nbsp;&nbsp;Usa est humani commoditate viri.<BR>
Sed neque fulvus aper media tam saevus in ira est,<BR>
&nbsp;&nbsp;&nbsp;&nbsp;&nbsp;Fulmineo rabidos cum rotat ore canes,<BR>
Nec lea, cum catulis lactentibus ubera praebet,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>375</FONT><BR>
&nbsp;&nbsp;&nbsp;&nbsp;&nbsp;Nec brevis ignaro vipera laesa pede,<BR>
Femina quam socii deprensa paelice lecti:<BR>
&nbsp;&nbsp;&nbsp;&nbsp;&nbsp;Ardet et in vultu pignora mentis habet.<BR>
In ferrum flammasque ruit, positoque decore<BR>
&nbsp;&nbsp;&nbsp;&nbsp;&nbsp;Fertur, ut Aonii cornibus icta dei.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>380</FONT><BR>
Coniugis admissum violataque iura marita est<BR>
&nbsp;&nbsp;&nbsp;&nbsp;&nbsp;Barbara per natos Phasias ulta suos.<BR>
Altera dira parens haec est, quam cernis, hirundo:<BR>
&nbsp;&nbsp;&nbsp;&nbsp;&nbsp;Aspice, signatum sanguine pectus habet.<BR>
Hoc bene compositos, hoc firmos solvit amores;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>385</FONT><BR>
&nbsp;&nbsp;&nbsp;&nbsp;&nbsp;Crimina sunt cautis ista timenda viris.<BR>
Nec mea vos uni damnat censura puellae:<BR>
&nbsp;&nbsp;&nbsp;&nbsp;&nbsp;Di melius! vix hoc nupta tenere potest.<BR>
Ludite, sed furto celetur culpa modesto:<BR>
&nbsp;&nbsp;&nbsp;&nbsp;&nbsp;Gloria peccati nulla petenda sui est.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>390</FONT><BR>
Nec dederis munus, cognosse quod altera possit,<BR>
&nbsp;&nbsp;&nbsp;&nbsp;&nbsp;Nec sint nequitiae tempora certa tuae.<BR>
Et, ne te capiat latebris sibi femina notis,<BR>
&nbsp;&nbsp;&nbsp;&nbsp;&nbsp;Non uno est omnis convenienda loco;<BR>
Et quotiens scribes, totas prius ipse tabellas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>395</FONT><BR>
&nbsp;&nbsp;&nbsp;&nbsp;&nbsp;Inspice: plus multae, quam sibi missa, legunt.<BR>
Laesa Venus iusta arma movet, telumque remittit,<BR>
&nbsp;&nbsp;&nbsp;&nbsp;&nbsp;Et, modo quod questa est, ipse querare, facit.<BR>
Dum fuit Atrides una contentus, et illa<BR>
&nbsp;&nbsp;&nbsp;&nbsp;&nbsp;Casta fuit: vitio est improba facta viri.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>400</FONT><BR>
Audierat laurumque manu vittasque ferentem<BR>
&nbsp;&nbsp;&nbsp;&nbsp;&nbsp;Pro nata Chrysen non valuisse sua:<BR>
Audierat, Lyrnesi, tuos, abducta, dolores,<BR>
&nbsp;&nbsp;&nbsp;&nbsp;&nbsp;Bellaque per turpis longius isse moras.<BR>
Haec tamen audierat: Priameida viderat ipsa:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>405</FONT><BR>
&nbsp;&nbsp;&nbsp;&nbsp;&nbsp;Victor erat praedae praeda pudenda suae.<BR>
Inde Thyestiaden animo thalamoque recepit,<BR>
&nbsp;&nbsp;&nbsp;&nbsp;&nbsp;Et male peccantem Tyndaris ulta virum.<BR>
Quae bene celaris, siqua tamen acta patebunt,<BR>
&nbsp;&nbsp;&nbsp;&nbsp;&nbsp;Illa, licet pateant, tu tamen usque nega.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>410</FONT><BR>
Tum neque subiectus, solito nec blandior esto:<BR>
&nbsp;&nbsp;&nbsp;&nbsp;&nbsp;Haec animi multum signa nocentis habent:<BR>
Sed lateri ne parce tuo: pax omnis in uno est;<BR>
&nbsp;&nbsp;&nbsp;&nbsp;&nbsp;Concubitu prior est infitianda venus.<BR>
Sunt, qui praecipiant herbas, satureia, nocentes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>415</FONT><BR>
&nbsp;&nbsp;&nbsp;&nbsp;&nbsp;Sumere; iudiciis ista venena meis;<BR>
Aut piper urticae mordacis semine miscent,<BR>
&nbsp;&nbsp;&nbsp;&nbsp;&nbsp;Tritaque in annoso flava pyrethra mero;<BR>
Sed dea non patitur sic ad sua gaudia cogi,<BR>
&nbsp;&nbsp;&nbsp;&nbsp;&nbsp;Colle sub umbroso quam tenet altus Eryx.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>420</FONT><BR>
Candidus, Alcathoi qui mittitur urbe Pelasga,<BR>
&nbsp;&nbsp;&nbsp;&nbsp;&nbsp;Bulbus et, ex horto quae venit, herba salax<BR>
Ovaque sumantur, sumantur Hymettia mella,<BR>
&nbsp;&nbsp;&nbsp;&nbsp;&nbsp;Quasque tulit folio pinus acuta nuces.<BR>
Docta, quid ad magicas, Erato, deverteris artes?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>425</FONT><BR>
&nbsp;&nbsp;&nbsp;&nbsp;&nbsp;Interior curru meta terenda meo est.<BR>
Qui modo celabas monitu tua crimina nostro,<BR>
&nbsp;&nbsp;&nbsp;&nbsp;&nbsp;Flecte iter, et monitu detege furta meo.<BR>
Nec levitas culpanda mea est: non semper eodem<BR>
&nbsp;&nbsp;&nbsp;&nbsp;&nbsp;Impositos vento panda carina vehit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>430</FONT><BR>
Nam modo Threicio Borea, modo currimus Euro,<BR>
&nbsp;&nbsp;&nbsp;&nbsp;&nbsp;Saepe tument Zephyro lintea, saepe Noto.<BR>
Aspice, ut in curru modo det fluitantia rector<BR>
&nbsp;&nbsp;&nbsp;&nbsp;&nbsp;Lora, modo admissos arte retentet equos.<BR>
Sunt quibus ingrate timida indulgentia servit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>435</FONT><BR>
&nbsp;&nbsp;&nbsp;&nbsp;&nbsp;Et, si nulla subest aemula, languet amor.<BR>
Luxuriant animi rebus plerumque secundis,<BR>
&nbsp;&nbsp;&nbsp;&nbsp;&nbsp;Nec facile est aequa commoda mente pati.<BR>
Ut levis absumptis paulatim viribus ignis<BR>
&nbsp;&nbsp;&nbsp;&nbsp;&nbsp;Ipse latet, summo canet in igne cinis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>440</FONT><BR>
Sed tamen extinctas admoto sulpure flammas<BR>
&nbsp;&nbsp;&nbsp;&nbsp;&nbsp;Invenit, et lumen, quod fuit ante, redit:<BR>
Sic, ubi pigra situ securaque pectora torpent,<BR>
&nbsp;&nbsp;&nbsp;&nbsp;&nbsp;Acribus est stimulis eliciendus amor.<BR>
Fac timeat de te, tepidamque recalface mentem:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>445</FONT><BR>
&nbsp;&nbsp;&nbsp;&nbsp;&nbsp;Palleat indicio criminis illa tui;<BR>
O quater et quotiens numero conprendere non est<BR>
&nbsp;&nbsp;&nbsp;&nbsp;&nbsp;Felicem, de quo laesa puella dolet:<BR>
Quae, simul invitas crimen pervenit ad aures,<BR>
&nbsp;&nbsp;&nbsp;&nbsp;&nbsp;Excidit, et miserae voxque colorque fugit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>450</FONT><BR>
Ille ego sim, cuius laniet furiosa capillos:<BR>
&nbsp;&nbsp;&nbsp;&nbsp;&nbsp;Ille ego sim, teneras cui petat ungue genas,<BR>
Quem videat lacrimans, quem torvis spectet ocellis,<BR>
&nbsp;&nbsp;&nbsp;&nbsp;&nbsp;Quo sine non possit vivere, posse velit.<BR>
Si spatium quaeras, breve sit, quo laesa queratur,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>455</FONT><BR>
&nbsp;&nbsp;&nbsp;&nbsp;&nbsp;Ne lenta vires colligat ira mora;<BR>
Candida iamdudum cingantur colla lacertis,<BR>
&nbsp;&nbsp;&nbsp;&nbsp;&nbsp;Inque tuos flens est accipienda sinus.<BR>
Oscula da flenti, Veneris da gaudia flenti,<BR>
&nbsp;&nbsp;&nbsp;&nbsp;&nbsp;Pax erit: hoc uno solvitur ira modo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>460</FONT><BR>
Cum bene saevierit, cum certa videbitur hostis,<BR>
&nbsp;&nbsp;&nbsp;&nbsp;&nbsp;Tum pete concubitus foedera, mitis erit.<BR>
Illic depositis habitat Concordia telis:<BR>
&nbsp;&nbsp;&nbsp;&nbsp;&nbsp;Illo, crede mihi, Gratia nata loco est.<BR>
Quae modo pugnarunt, iungunt sua rostra columbae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>465</FONT><BR>
&nbsp;&nbsp;&nbsp;&nbsp;&nbsp;Quarum blanditias verbaque murmur habet.<BR>
Prima fuit rerum confusa sine ordine moles,<BR>
&nbsp;&nbsp;&nbsp;&nbsp;&nbsp;Unaque erat facies sidera, terra, fretum;<BR>
Mox caelum impositum terris, humus aequore cincta est<BR>
&nbsp;&nbsp;&nbsp;&nbsp;&nbsp;Inque suas partes cessit inane chaos;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>470</FONT><BR>
Silva feras, volucres aer accepit habendas,<BR>
&nbsp;&nbsp;&nbsp;&nbsp;&nbsp;In liquida, pisces, delituistis aqua.<BR>
Tum genus humanum solis errabat in agris,<BR>
&nbsp;&nbsp;&nbsp;&nbsp;&nbsp;Idque merae vires et rude corpus erat;<BR>
Silva domus fuerat, cibus herba, cubilia frondes:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>475</FONT><BR>
&nbsp;&nbsp;&nbsp;&nbsp;&nbsp;Iamque diu nulli cognitus alter erat.<BR>
Blanda truces animos fertur mollisse voluptas:<BR>
&nbsp;&nbsp;&nbsp;&nbsp;&nbsp;Constiterant uno femina virque loco;<BR>
Quid facerent, ipsi nullo didicere magistro:<BR>
&nbsp;&nbsp;&nbsp;&nbsp;&nbsp;Arte Venus nulla dulce peregit opus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>480</FONT><BR>
Ales habet, quod amet; cum quo sua gaudia iungat,<BR>
&nbsp;&nbsp;&nbsp;&nbsp;&nbsp;Invenit in media femina piscis aqua;<BR>
Cerva parem sequitur, serpens serpente tenetur,<BR>
&nbsp;&nbsp;&nbsp;&nbsp;&nbsp;Haeret adulterio cum cane nexa canis;<BR>
Laeta salitur ovis: tauro quoque laeta iuvenca est:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>485</FONT><BR>
&nbsp;&nbsp;&nbsp;&nbsp;&nbsp;Sustinet inmundum sima capella marem;<BR>
In furias agitantur equae, spatioque remota<BR>
&nbsp;&nbsp;&nbsp;&nbsp;&nbsp;Per loca dividuos amne sequuntur equos.<BR>
Ergo age et iratae medicamina fortia praebe:<BR>
&nbsp;&nbsp;&nbsp;&nbsp;&nbsp;Illa feri requiem sola doloris habent:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>490</FONT><BR>
Illa Machaonios superant medicamina sucos:<BR>
&nbsp;&nbsp;&nbsp;&nbsp;&nbsp;His, ubi peccaris, restituendus eris.<BR>
Haec ego cum canerem, subito manifestus Apollo<BR>
&nbsp;&nbsp;&nbsp;&nbsp;&nbsp;Movit inauratae pollice fila lyrae.<BR>
In manibus laurus, sacris inducta capillis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>495</FONT><BR>
&nbsp;&nbsp;&nbsp;&nbsp;&nbsp;Laurus erat; vates ille videndus adit.<BR>
Is mihi 'Lascivi' dixit 'praeceptor Amoris,<BR>
&nbsp;&nbsp;&nbsp;&nbsp;&nbsp;Duc, age, discipulos ad mea templa tuos,<BR>
Est ubi diversum fama celebrata per orbem<BR>
&nbsp;&nbsp;&nbsp;&nbsp;&nbsp;Littera, cognosci quae sibi quemque iubet.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>500</FONT><BR>
Qui sibi notus erit, solus sapienter amabit,<BR>
&nbsp;&nbsp;&nbsp;&nbsp;&nbsp;Atque opus ad vires exiget omne suas.<BR>
Cui faciem natura dedit, spectetur ab illa:<BR>
&nbsp;&nbsp;&nbsp;&nbsp;&nbsp;Cui color est, umero saepe patente cubet:<BR>
Qui sermone placet, taciturna silentia vitet:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>505</FONT><BR>
&nbsp;&nbsp;&nbsp;&nbsp;&nbsp;Qui canit arte, canat; qui bibit arte, bibat.<BR>
Sed neque declament medio sermone diserti,<BR>
&nbsp;&nbsp;&nbsp;&nbsp;&nbsp;Nec sua non sanus scripta poeta legat!'<BR>
Sic monuit Phoebus: Phoebo parete monenti;<BR>
&nbsp;&nbsp;&nbsp;&nbsp;&nbsp;Certa dei sacro est huius in ore fides.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>510</FONT><BR>
Ad propiora vocor. Quisquis sapienter amabit<BR>
&nbsp;&nbsp;&nbsp;&nbsp;&nbsp;Vincet, et e nostra, quod petet, arte feret.<BR>
Credita non semper sulci cum faenore reddunt,<BR>
&nbsp;&nbsp;&nbsp;&nbsp;&nbsp;Nec semper dubias adiuvat aura rates;<BR>
Quod iuvat, exiguum, plus est, quod laedat amantes;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>515</FONT><BR>
&nbsp;&nbsp;&nbsp;&nbsp;&nbsp;Proponant animo multa ferenda suo.<BR>
Quot lepores in Atho, quot apes pascuntur in Hybla,<BR>
&nbsp;&nbsp;&nbsp;&nbsp;&nbsp;Caerula quot bacas Palladis arbor habet,<BR>
Litore quot conchae, tot sunt in amore dolores;<BR>
&nbsp;&nbsp;&nbsp;&nbsp;&nbsp;Quae patimur, multo spicula felle madent.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>520</FONT><BR>
Dicta erit isse foras: intus fortasse videre est:<BR>
&nbsp;&nbsp;&nbsp;&nbsp;&nbsp;Isse foras, et te falsa videre puta.<BR>
Clausa tibi fuerit promissa ianua nocte:<BR>
&nbsp;&nbsp;&nbsp;&nbsp;&nbsp;Perfer et inmunda ponere corpus humo.<BR>
Forsitan et vultu mendax ancilla superbo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>525</FONT><BR>
&nbsp;&nbsp;&nbsp;&nbsp;&nbsp;Dicet 'quid nostras obsidet iste fores?'<BR>
Postibus et durae supplex blandire puellae,<BR>
&nbsp;&nbsp;&nbsp;&nbsp;&nbsp;Et capiti demptas in fore pone rosas.<BR>
Cum volet, accedes: cum te vitabit, abibis;<BR>
&nbsp;&nbsp;&nbsp;&nbsp;&nbsp;Dedecet ingenuos taedia ferre sui.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>530</FONT><BR>
'Effugere hunc non est' quare tibi possit amica<BR>
&nbsp;&nbsp;&nbsp;&nbsp;&nbsp;Dicere? non omni tempore sensus obest.<BR>
Nec maledicta puta, nec verbera ferre puellae<BR>
&nbsp;&nbsp;&nbsp;&nbsp;&nbsp;Turpe, nec ad teneros oscula ferre pedes.<BR>
Quid moror in parvis? Animus maioribus instat;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>535</FONT><BR>
&nbsp;&nbsp;&nbsp;&nbsp;&nbsp;Magna canam: toto pectore, vulgus, ades.<BR>
Ardua molimur, sed nulla, nisi ardua, virtus:<BR>
&nbsp;&nbsp;&nbsp;&nbsp;&nbsp;Difficilis nostra poscitur arte labor.<BR>
Rivalem patienter habe, victoria tecum<BR>
&nbsp;&nbsp;&nbsp;&nbsp;&nbsp;Stabit: eris magni victor in arce Iovis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>540</FONT><BR>
Haec tibi non hominem, sed quercus crede Pelasgas<BR>
&nbsp;&nbsp;&nbsp;&nbsp;&nbsp;Dicere: nil istis ars mea maius habet.<BR>
Innuet illa, feras; scribet, ne tange tabellas:<BR>
&nbsp;&nbsp;&nbsp;&nbsp;&nbsp;Unde volet, veniat; quoque libebit, eat.<BR>
Hoc in legitima praestant uxore mariti,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>545</FONT><BR>
&nbsp;&nbsp;&nbsp;&nbsp;&nbsp;Cum, tener, ad partes tu quoque, somne, venis.<BR>
Hac ego, confiteor, non sum perfectus in arte;<BR>
&nbsp;&nbsp;&nbsp;&nbsp;&nbsp;Quid faciam? monitis sum minor ipse meis.<BR>
Mene palam nostrae det quisquam signa puellae,<BR>
&nbsp;&nbsp;&nbsp;&nbsp;&nbsp;Et patiar, nec me quo libet ira ferat?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>550</FONT><BR>
Oscula vir dederat, memini, suus: oscula questus<BR>
&nbsp;&nbsp;&nbsp;&nbsp;&nbsp;Sum data; barbaria noster abundat amor.<BR>
Non semel hoc vitium nocuit mihi: doctior ille,<BR>
&nbsp;&nbsp;&nbsp;&nbsp;&nbsp;Quo veniunt alii conciliante viri.<BR>
Sed melius nescisse fuit: sine furta tegantur,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>555</FONT><BR>
&nbsp;&nbsp;&nbsp;&nbsp;&nbsp;Ne fugiat ficto fassus ab ore pudor.<BR>
Quo magis, o iuvenes, deprendere parcite vestras:<BR>
&nbsp;&nbsp;&nbsp;&nbsp;&nbsp;Peccent, peccantes verba dedisse putent.<BR>
Crescit amor prensis; ubi par fortuna duorum est,<BR>
&nbsp;&nbsp;&nbsp;&nbsp;&nbsp;In causa damni perstat uterque sui.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>560</FONT><BR>
Fabula narratur toto notissima caelo,<BR>
&nbsp;&nbsp;&nbsp;&nbsp;&nbsp;Mulciberis capti Marsque Venusque dolis.<BR>
Mars pater, insano Veneris turbatus amore,<BR>
&nbsp;&nbsp;&nbsp;&nbsp;&nbsp;De duce terribili factus amator erat.<BR>
Nec Venus oranti (neque enim dea mollior ulla est)&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>565</FONT><BR>
&nbsp;&nbsp;&nbsp;&nbsp;&nbsp;Rustica Gradivo difficilisque fuit.<BR>
A, quotiens lasciva pedes risisse mariti<BR>
&nbsp;&nbsp;&nbsp;&nbsp;&nbsp;Dicitur, et duras igne vel arte manus.<BR>
Marte palam simul est Vulcanum imitata, decebat,<BR>
&nbsp;&nbsp;&nbsp;&nbsp;&nbsp;Multaque cum forma gratia mixta fuit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>570</FONT><BR>
Sed bene concubitus primos celare solebant.<BR>
&nbsp;&nbsp;&nbsp;&nbsp;&nbsp;Plena verecundi culpa pudoris erat.<BR>
Indicio Solis (quis Solem fallere possit?)<BR>
&nbsp;&nbsp;&nbsp;&nbsp;&nbsp;Cognita Vulcano coniugis acta suae.<BR>
Quam mala, Sol, exempla moves! Pete munus ab ipsa&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>575</FONT><BR>
&nbsp;&nbsp;&nbsp;&nbsp;&nbsp;Et tibi, si taceas, quod dare possit, habet.<BR>
Mulciber obscuros lectum circaque superque<BR>
&nbsp;&nbsp;&nbsp;&nbsp;&nbsp;Disponit laqueos: lumina fallit opus.<BR>
Fingit iter Lemnon; veniunt ad foedus amantes:<BR>
&nbsp;&nbsp;&nbsp;&nbsp;&nbsp;Impliciti laqueis nudus uterque iacent.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>580</FONT><BR>
Convocat ille deos; praebent spectacula capti:<BR>
&nbsp;&nbsp;&nbsp;&nbsp;&nbsp;Vix lacrimas Venerem continuisse putant.<BR>
Non vultus texisse suos, non denique possunt<BR>
&nbsp;&nbsp;&nbsp;&nbsp;&nbsp;Partibus obscenis opposuisse manus.<BR>
Hic aliquis ridens 'in me, fortissime Mavors,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>585</FONT><BR>
&nbsp;&nbsp;&nbsp;&nbsp;&nbsp;Si tibi sunt oneri, vincula transfer!' ait.<BR>
Vix precibus, Neptune, tuis captiva resolvit<BR>
&nbsp;&nbsp;&nbsp;&nbsp;&nbsp;Corpora: Mars Thracen occupat, illa Paphon.<BR>
Hoc tibi pro facto, Vulcane: quod ante tegebant,<BR>
&nbsp;&nbsp;&nbsp;&nbsp;&nbsp;Liberius faciunt, ut pudor omnis abest:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>590</FONT><BR>
Saepe tamen demens stulte fecisse fateris,<BR>
&nbsp;&nbsp;&nbsp;&nbsp;&nbsp;Teque ferunt artis paenituisse tuae.<BR>
Hoc vetiti vos este; vetat deprensa Dione<BR>
&nbsp;&nbsp;&nbsp;&nbsp;&nbsp;Insidias illas, quas tulit ipsa, dare.<BR>
Nec vos rivali laqueos disponite, nec vos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>595</FONT><BR>
&nbsp;&nbsp;&nbsp;&nbsp;&nbsp;Excipite arcana verba notata manu.<BR>
Ista viri captent, si iam captanda putabunt,<BR>
&nbsp;&nbsp;&nbsp;&nbsp;&nbsp;Quos faciet iustos ignis et unda viros.<BR>
En, iterum testor: nihil hic, nisi lege remissum<BR>
&nbsp;&nbsp;&nbsp;&nbsp;&nbsp;Luditur: in nostris instita nulla iocis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>600</FONT><BR>
Quis Cereris ritus ausit vulgare profanis,<BR>
&nbsp;&nbsp;&nbsp;&nbsp;&nbsp;Magnaque Threicia sacra reperta Samo?<BR>
Exigua est virtus praestare silentia rebus:<BR>
&nbsp;&nbsp;&nbsp;&nbsp;&nbsp;At contra gravis est culpa tacenda loqui.<BR>
O bene, quod frustra captatis arbore pomis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>605</FONT><BR>
&nbsp;&nbsp;&nbsp;&nbsp;&nbsp;Garrulus in media Tantalus aret aqua!<BR>
Praecipue Cytherea iubet sua sacra taceri:<BR>
&nbsp;&nbsp;&nbsp;&nbsp;&nbsp;Admoneo, veniat nequis ad illa loquax.<BR>
Condita si non sunt Veneris mysteria cistis,<BR>
&nbsp;&nbsp;&nbsp;&nbsp;&nbsp;Nec cava vesanis ictibus aera sonant,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>610</FONT><BR>
At sic inter nos medio versantur in usu,<BR>
&nbsp;&nbsp;&nbsp;&nbsp;&nbsp;Se tamen inter nos ut latuisse velint.<BR>
Ipsa Venus pubem, quotiens velamina ponit,<BR>
&nbsp;&nbsp;&nbsp;&nbsp;&nbsp;Protegitur laeva semireducta manu.<BR>
In medio passimque coit pecus: hoc quoque viso&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>615</FONT><BR>
&nbsp;&nbsp;&nbsp;&nbsp;&nbsp;Avertit vultus nempe puella suos.<BR>
Conveniunt thalami furtis et ianua nostris,<BR>
&nbsp;&nbsp;&nbsp;&nbsp;&nbsp;Parsque sub iniecta veste pudenda latet:<BR>
Et si non tenebras, ad quiddam nubis opacae<BR>
&nbsp;&nbsp;&nbsp;&nbsp;&nbsp;Quaerimus, atque aliquid luce patente minus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>620</FONT><BR>
Tum quoque, cum solem nondum prohibebat et imbrem<BR>
&nbsp;&nbsp;&nbsp;&nbsp;&nbsp;Tegula, sed quercus tecta cibumque dabat,<BR>
In nemore atque antris, non sub Iove, iuncta voluptas;<BR>
&nbsp;&nbsp;&nbsp;&nbsp;&nbsp;Tanta rudi populo cura pudoris erat.<BR>
At nunc nocturnis titulos inponimus actis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>625</FONT><BR>
&nbsp;&nbsp;&nbsp;&nbsp;&nbsp;Atque emitur magno nil, nisi posse loqui!<BR>
Scilicet excuties omnes, ubi quaeque, puellas,<BR>
&nbsp;&nbsp;&nbsp;&nbsp;&nbsp;Cuilibet ut dicas 'haec quoque nostra fuit,'<BR>
Nec desint, quas tu digitis ostendere possis?<BR>
&nbsp;&nbsp;&nbsp;&nbsp;&nbsp;Ut quamque adtigeris, fabula turpis erit?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>630</FONT><BR>
Parva queror: fingunt quidam, quae vera negarent,<BR>
&nbsp;&nbsp;&nbsp;&nbsp;&nbsp;Et nulli non se concubuisse ferunt.<BR>
Corpora si nequeunt, quae possunt, nomina tangunt,<BR>
&nbsp;&nbsp;&nbsp;&nbsp;&nbsp;Famaque non tacto corpore crimen habet.<BR>
I nunc, claude fores, custos odiose puellae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>635</FONT><BR>
&nbsp;&nbsp;&nbsp;&nbsp;&nbsp;Et centum duris postibus obde seras!<BR>
Quid tuti superest, cum nominis extat adulter,<BR>
&nbsp;&nbsp;&nbsp;&nbsp;&nbsp;Et credi quod non contigit esse, cupit?<BR>
Nos etiam veros parce profitemur amores,<BR>
&nbsp;&nbsp;&nbsp;&nbsp;&nbsp;Tectaque sunt solida mystica furta fide.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2> 640</FONT><BR>
Parcite praecipue vitia exprobrare puellis,<BR>
&nbsp;&nbsp;&nbsp;&nbsp;&nbsp;Utile quae multis dissimulasse fuit.<BR>
Nec suus Andromedae color est obiectus ab illo,<BR>
&nbsp;&nbsp;&nbsp;&nbsp;&nbsp;Mobilis in gemino cui pede pinna fuit.<BR>
Omnibus Andromache visa est spatiosior aequo:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>645</FONT><BR>
&nbsp;&nbsp;&nbsp;&nbsp;&nbsp;Unus, qui modicam diceret, Hector erat.<BR>
Quod male fers, adsuesce, feres bene; multa vetustus<BR>
&nbsp;&nbsp;&nbsp;&nbsp;&nbsp;Leniet, incipiens omnia sentit amor.<BR>
Dum novus in viridi coalescit cortice ramus,<BR>
&nbsp;&nbsp;&nbsp;&nbsp;&nbsp;Concutiat tenerum quaelibet aura, cadet:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>650</FONT><BR>
Mox eadem ventis, spatio durata, resistet,<BR>
&nbsp;&nbsp;&nbsp;&nbsp;&nbsp;Firmaque adoptivas arbor habebit opes.<BR>
Eximit ipsa dies omnes e corpore mendas,<BR>
&nbsp;&nbsp;&nbsp;&nbsp;&nbsp;Quodque fuit vitium, desinit esse mora.<BR>
Ferre novae nares taurorum terga recusant:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>655</FONT><BR>
&nbsp;&nbsp;&nbsp;&nbsp;&nbsp;Adsiduo domitas tempore fallit odor.<BR>
Nominibus mollire licet mala: fusca vocetur,<BR>
&nbsp;&nbsp;&nbsp;&nbsp;&nbsp;Nigrior Illyrica cui pice sanguis erit:<BR>
Si straba, sit Veneri similis: si rava, Minervae:<BR>
&nbsp;&nbsp;&nbsp;&nbsp;&nbsp;Sit gracilis, macie quae male viva sua est;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>660</FONT><BR>
Dic habilem, quaecumque brevis, quae turgida, plenam,<BR>
&nbsp;&nbsp;&nbsp;&nbsp;&nbsp;Et lateat vitium proximitate boni.<BR>
Nec quotus annus eat, nec quo sit nata, require,<BR>
&nbsp;&nbsp;&nbsp;&nbsp;&nbsp;Consule, quae rigidus munera Censor habet:<BR>
Praecipue si flore caret, meliusque peractum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>665</FONT><BR>
&nbsp;&nbsp;&nbsp;&nbsp;&nbsp;Tempus, et albentes iam legit illa comas.<BR>
Utilis, o iuvenes, aut haec, aut serior aetas:<BR>
&nbsp;&nbsp;&nbsp;&nbsp;&nbsp;Iste feret segetes, iste serendus ager.<BR>
Dum vires annique sinunt, tolerate labores:<BR>
&nbsp;&nbsp;&nbsp;&nbsp;&nbsp;Iam veniet tacito curva senecta pede.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2> 670</FONT><BR>
Aut mare remigiis, aut vomere findite terras,<BR>
&nbsp;&nbsp;&nbsp;&nbsp;&nbsp;Aut fera belligeras addite in arma manus,<BR>
Aut latus et vires operamque adferte puellis:<BR>
&nbsp;&nbsp;&nbsp;&nbsp;&nbsp;Hoc quoque militia est, hoc quoque quaerit opes.<BR>
Adde, quod est illis operum prudentia maior,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>675</FONT><BR>
&nbsp;&nbsp;&nbsp;&nbsp;&nbsp;Solus et artifices qui facit, usus adest:<BR>
Illae munditiis annorum damna rependunt,<BR>
&nbsp;&nbsp;&nbsp;&nbsp;&nbsp;Et faciunt cura, ne videantur anus.<BR>
Utque velis, venerem iungunt per mille figuras:<BR>
&nbsp;&nbsp;&nbsp;&nbsp;&nbsp;Invenit plures nulla tabella modos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>680</FONT><BR>
Illis sentitur non inritata voluptas:<BR>
&nbsp;&nbsp;&nbsp;&nbsp;&nbsp;Quod iuvet, ex aequo femina virque ferant.<BR>
Odi concubitus, qui non utrumque resolvunt;<BR>
&nbsp;&nbsp;&nbsp;&nbsp;&nbsp;Hoc est, cur pueri tangar amore minus.<BR>
Odi quae praebet, quia sit praebere necesse,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>685</FONT><BR>
&nbsp;&nbsp;&nbsp;&nbsp;&nbsp;Siccaque de lana cogitat ipsa sua.<BR>
Quae datur officio, non est mihi grata voluptas:<BR>
&nbsp;&nbsp;&nbsp;&nbsp;&nbsp;Officium faciat nulla puella mihi.<BR>
Me voces audire iuvat sua gaudia fassas,<BR>
&nbsp;&nbsp;&nbsp;&nbsp;&nbsp;Quaeque morer meme sustineamque rogent.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>690</FONT><BR>
Aspiciam dominae victos amentis ocellos:<BR>
&nbsp;&nbsp;&nbsp;&nbsp;&nbsp;Langueat, et tangi se vetet illa diu.<BR>
Haec bona non primae tribuit natura iuventae,<BR>
&nbsp;&nbsp;&nbsp;&nbsp;&nbsp;Quae cito post septem lustra venire solent.<BR>
Qui properant, nova musta bibant: mihi fundat avitum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>695</FONT><BR>
&nbsp;&nbsp;&nbsp;&nbsp;&nbsp;Consulibus priscis condita testa merum.<BR>
Nec platanus, nisi sera, potest obsistere Phoebo,<BR>
&nbsp;&nbsp;&nbsp;&nbsp;&nbsp;Et laedunt nudos prata novella pedes.<BR>
Scilicet Hermionen Helenae praeponere posses,<BR>
&nbsp;&nbsp;&nbsp;&nbsp;&nbsp;Et melior Gorge, quam sua mater, erat?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>700</FONT><BR>
At venerem quicumque voles adtingere seram,<BR>
&nbsp;&nbsp;&nbsp;&nbsp;&nbsp;Si modo duraris, praemia digna feres.<BR>
Conscius, ecce, duos accepit lectus amantes:<BR>
&nbsp;&nbsp;&nbsp;&nbsp;&nbsp;Ad thalami clausas, Musa, resiste fores.<BR>
Sponte sua sine te celeberrima verba loquentur,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>705</FONT><BR>
&nbsp;&nbsp;&nbsp;&nbsp;&nbsp;Nec manus in lecto laeva iacebit iners.<BR>
Invenient digiti, quod agant in partibus illis,<BR>
&nbsp;&nbsp;&nbsp;&nbsp;&nbsp;In quibus occulte spicula tingit Amor.<BR>
Fecit in Andromache prius hoc fortissimus Hector,<BR>
&nbsp;&nbsp;&nbsp;&nbsp;&nbsp;Nec solum bellis utilis ille fuit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>710</FONT><BR>
Fecit et in capta Lyrneside magnus Achilles,<BR>
&nbsp;&nbsp;&nbsp;&nbsp;&nbsp;Cum premeret mollem lassus ab hoste torum.<BR>
Illis te manibus tangi, Brisei, sinebas,<BR>
&nbsp;&nbsp;&nbsp;&nbsp;&nbsp;Imbutae Phrygia quae nece semper erant.<BR>
An fuit hoc ipsum, quod te, lasciva, iuvaret,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>715</FONT><BR>
&nbsp;&nbsp;&nbsp;&nbsp;&nbsp;Ad tua victrices membra venire manus?<BR>
Crede mihi, non est veneris properanda voluptas,<BR>
&nbsp;&nbsp;&nbsp;&nbsp;&nbsp;Sed sensim tarda prolicienda mora.<BR>
Cum loca reppereris, quae tangi femina gaudet,<BR>
&nbsp;&nbsp;&nbsp;&nbsp;&nbsp;Non obstet, tangas quo minus illa, pudor.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>720</FONT><BR>
Aspicies oculos tremulo fulgore micantes,<BR>
&nbsp;&nbsp;&nbsp;&nbsp;&nbsp;Ut sol a liquida saepe refulget aqua.<BR>
Accedent questus, accedet amabile murmur,<BR>
&nbsp;&nbsp;&nbsp;&nbsp;&nbsp;Et dulces gemitus aptaque verba ioco.<BR>
Sed neque tu dominam velis maioribus usus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>725</FONT><BR>
&nbsp;&nbsp;&nbsp;&nbsp;&nbsp;Desere, nec cursus anteat illa tuos;<BR>
Ad metam properate simul: tum plena voluptas,<BR>
&nbsp;&nbsp;&nbsp;&nbsp;&nbsp;Cum pariter victi femina virque iacent.<BR>
Hic tibi versandus tenor est, cum libera dantur<BR>
&nbsp;&nbsp;&nbsp;&nbsp;&nbsp;Otia, furtivum nec timor urget opus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>730</FONT><BR>
Cum mora non tuta est, totis incumbere remis<BR>
&nbsp;&nbsp;&nbsp;&nbsp;&nbsp;Utile, et admisso subdere calcar equo.<BR>
Finis adest operi: palmam date, grata iuventus,<BR>
&nbsp;&nbsp;&nbsp;&nbsp;&nbsp;Sertaque odoratae myrtea ferte comae.<BR>
Quantus apud Danaos Podalirius arte medendi,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>735</FONT><BR>
&nbsp;&nbsp;&nbsp;&nbsp;&nbsp;Aeacides dextra, pectore Nestor erat,<BR>
Quantus erat Calchas extis, Telamonius armis,<BR>
&nbsp;&nbsp;&nbsp;&nbsp;&nbsp;Automedon curru, tantus amator ego.<BR>
Me vatem celebrate, viri, mihi dicite laudes,<BR>
&nbsp;&nbsp;&nbsp;&nbsp;&nbsp;Cantetur toto nomen in orbe meum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>740</FONT><BR>
Arma dedi vobis: dederat Vulcanus Achilli;<BR>
&nbsp;&nbsp;&nbsp;&nbsp;&nbsp;Vincite muneribus, vicit ut ille, datis.<BR>
Sed quicumque meo superarit Amazona ferro,<BR>
&nbsp;&nbsp;&nbsp;&nbsp;&nbsp;Inscribat spoliis 'Naso magister erat.'<BR>
Ecce, rogant tenerae, sibi dem praecepta, puellae:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>745</FONT><BR>
&nbsp;&nbsp;&nbsp;&nbsp;&nbsp;Vos eritis chartae proxima cura meae!
</P>

<div class="footer">
	<p>
		<a href="/ovid.html">Ovid</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>

</BODY>
</HTML>
