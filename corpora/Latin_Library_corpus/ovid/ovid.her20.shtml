<html>
	<head>
		<title>
			Ovid: Heroides XX
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>P. OVIDI NASONIS EPISTVLAE HEROIDVM
</p>

<P class=border></P>

<P>
<B>XX. Acontius Cydippae</B>
</P>

<P>
Accipe, Cydippe, despecti namen Aconti&#151;<BR>
&nbsp;&nbsp;&nbsp;&nbsp;&nbsp;illius in pomo qui tibi verba dedit.  <BR>
Pone metum! nihil hic iterum iurabis amanti; <BR>
&nbsp;&nbsp;&nbsp;&nbsp;&nbsp;promissam satis est te semel esse mihi. <BR>
perlege! discedat sic corpore languor ab isto, <BR>
&nbsp;&nbsp;&nbsp;&nbsp;&nbsp;quod meus est ulla parte dolere dolor!
</P>

<P>
quid pudor ante subit?  nam, sicut in aede Dianae<BR>
&nbsp;&nbsp;&nbsp;&nbsp;&nbsp;suspicor ingenuas erubuisse genas. <BR>
coniugium pactamque fidem, non crimina posco; <BR>
&nbsp;&nbsp;&nbsp;&nbsp;&nbsp;debitus ut coniunx, non ut adulter amo. <BR>
verba licet repetas, quae demptus ab arbore fetus <BR>
&nbsp;&nbsp;&nbsp;&nbsp;&nbsp;pertulit ad castas me iaciente manus;<BR>
invenies illic id te spondere, quod opto <BR>
&nbsp;&nbsp;&nbsp;&nbsp;&nbsp;te potius, virgo, quam meminisse deam. <BR>
nunc quoque idem (timeo), sed idem tamen acrius illud; <BR>
&nbsp;&nbsp;&nbsp;&nbsp;&nbsp;adsumpsit vires auctaque flamma mora est, <BR>
quique fuit numquam parvus, nunc tempore longo <BR>
&nbsp;&nbsp;&nbsp;&nbsp;&nbsp;et spe, quam dederas tu mihi, crevit amor.<BR>
spem mihi tu dederas; meus hic tibi credidit ardor. <BR>
&nbsp;&nbsp;&nbsp;&nbsp;&nbsp;non potes hoc factum teste negare dea. <BR>
adfuit et praesens, ut erat, tua verba notavit <BR>
&nbsp;&nbsp;&nbsp;&nbsp;&nbsp;et visa est mota dicta tulisse coma.<BR>
deceptam dicas nostra te fraude licebit, <BR>
&nbsp;&nbsp;&nbsp;&nbsp;&nbsp;dum fraudis nostrae causa feratur amor. <BR>
fraus mea quid petiit, nisi uti tibi iungerer uni? <BR>
&nbsp;&nbsp;&nbsp;&nbsp;&nbsp;id me, quod quereris, conciliare potest. <BR>
non ego natura nec sum tam callidus usu; <BR>
&nbsp;&nbsp;&nbsp;&nbsp;&nbsp;sollertem tu me, crede, puella, facis. <BR>
te mihi compositis, siquid tamen egimus, a me <BR>
&nbsp;&nbsp;&nbsp;&nbsp;&nbsp;adstrinxit verbis ingeniosus Amor. <BR>
dictatis ab eo feci sponsalia verbis<BR>
&nbsp;&nbsp;&nbsp;&nbsp;&nbsp;consultoque fui iuris Amore vafer.<BR>
sit fraus huic facto nomen, dicarque dolosus, <BR>
&nbsp;&nbsp;&nbsp;&nbsp;&nbsp;si tamen est, quod ames, velle tenere dolus. <BR>
en, iterum scribo mittoque rogantia verba! <BR>
&nbsp;&nbsp;&nbsp;&nbsp;&nbsp;altera fraus haec est, quodque queraris habes. <BR>
si noceo, quod amo, fateor, sine fine nocebo, <BR>
&nbsp;&nbsp;&nbsp;&nbsp;&nbsp;teque, peti caveas tu licet, usque petam. <BR>
per gladios alii placitas rapuere puellas; <BR>
&nbsp;&nbsp;&nbsp;&nbsp;&nbsp;scripta mihi caute littera crimen erit? <BR>
di faciant, possim plures imponere nodos, <BR>
&nbsp;&nbsp;&nbsp;&nbsp;&nbsp;ut tua sit nulla libera parte fides.<BR>
mille doli restant, clivo sudamus in imo; <BR>
&nbsp;&nbsp;&nbsp;&nbsp;&nbsp;ardor inexpertum nil sinet esse meus. <BR>
sit dubium, possisne capi; captabere certe. <BR>
&nbsp;&nbsp;&nbsp;&nbsp;&nbsp;exitus in dis est, sed capiere tamen.<BR>
ut partem effugias, non omnia retia falles, <BR>
&nbsp;&nbsp;&nbsp;&nbsp;&nbsp;quae tibi, quam credis, plura tetendit Amor. <BR>
si non proficient artes, veniemus ad arma, <BR>
&nbsp;&nbsp;&nbsp;&nbsp;&nbsp;inque tui cupido rapta ferere sinu. <BR>
non sum qui soleam Paridis reprehendere factum<BR>
&nbsp;&nbsp;&nbsp;&nbsp;&nbsp;nec quemquam, qui vir, posset ut esse, fuit.<BR>
nos quoque&#151;sed taceo. mors huius poena rapinae <BR>
&nbsp;&nbsp;&nbsp;&nbsp;&nbsp;ut sit, erit quam te non habuisse minor. <BR>
aut esses formosa minus, peterere modeste; <BR>
&nbsp;&nbsp;&nbsp;&nbsp;&nbsp;audaces facie cogimur esse tua. <BR>
tu facis hoc oculique tui, quibus ignea cedunt <BR>
&nbsp;&nbsp;&nbsp;&nbsp;&nbsp;sidera, qui flammae causa fuere meae; <BR>
hoc faciunt flavi crines et eburnea cervix<BR>
&nbsp;&nbsp;&nbsp;&nbsp;&nbsp;quaeque, precor, veniant in mea colla manus<BR>
et decor et vultus sine rusticitate pudentes<BR>
&nbsp;&nbsp;&nbsp;&nbsp;&nbsp;et, Thetidis qualis vix rear esse, pedes.<BR>
cetera si possem laudare, beatior essem, <BR>
&nbsp;&nbsp;&nbsp;&nbsp;&nbsp;nec dubito, totum quin sibi par sit opus. <BR>
hac ego compulsus, non est mirabile, forma,<BR>
&nbsp;&nbsp;&nbsp;&nbsp;&nbsp;si pignus volui vocis habere tuae. <BR>
denique, dum captam tu te cogare fateri, <BR>
&nbsp;&nbsp;&nbsp;&nbsp;&nbsp;insidiis esto capta puella meis. <BR>
invidiam patiar; passo sua praemia dentur. <BR>
&nbsp;&nbsp;&nbsp;&nbsp;&nbsp;cur suus a tanto crimine fructus abest? <BR>
Hesionen Telamon, Briseida cepit Achilles; <BR>
&nbsp;&nbsp;&nbsp;&nbsp;&nbsp;utraque victorem nempe secuta virum.<BR>
quamlibet accuses et sis irata licebit, <BR>
&nbsp;&nbsp;&nbsp;&nbsp;&nbsp;irata liceat dum mihi posse frui.<BR>
idem qui facimus, factam tenuabimus iram, <BR>
&nbsp;&nbsp;&nbsp;&nbsp;&nbsp;copia placandi sit modo parva tui. <BR>
ante tuos liceat flentem consistere vultus <BR>
&nbsp;&nbsp;&nbsp;&nbsp;&nbsp;et liceat lacrimis addere verba suis<BR>
utque solent famuli, cum verbera saeva verentur, <BR>
&nbsp;&nbsp;&nbsp;&nbsp;&nbsp;tendere submissas ad tua crura manus! <BR>
ignoras tua iura; voca! cur arguor absens? <BR>
&nbsp;&nbsp;&nbsp;&nbsp;&nbsp;iamdudum dominae more venire iube.<BR>
ipsa meos scindas licet imperiosa capillos<BR>
&nbsp;&nbsp;&nbsp;&nbsp;&nbsp;oraque sint digitis livida nostra tuis. <BR>
omnia perpetiar; tantum fortasse timebo, <BR>
&nbsp;&nbsp;&nbsp;&nbsp;&nbsp;corpore laedatur ne manus ista meo. <BR>
sed neque conpedibus nec me conpesce catenis;<BR>
&nbsp;&nbsp;&nbsp;&nbsp;&nbsp;servabor firmo vinctus amore tui.<BR>
cum bene se quantumque volet satiaverit ira, <BR>
&nbsp;&nbsp;&nbsp;&nbsp;&nbsp;ipsa tibi dices: 'quam patienter amat!' <BR>
ipsa tibi dices, ubi videris omnia ferre: <BR>
&nbsp;&nbsp;&nbsp;&nbsp;&nbsp;'tam bene qui servit, serviat iste mihi!'<BR>
nunc reus infelix absens agor, et mea, cum sit <BR>
&nbsp;&nbsp;&nbsp;&nbsp;&nbsp;optima, non ullo causa tuente perit. <BR>
hoc quoque quod tum vis, sit scriptum iniuria nostrum, <BR>
&nbsp;&nbsp;&nbsp;&nbsp;&nbsp;quod de me solo nempe queraris, habes. <BR>
non meruit falli mecum quoque Delia; si non <BR>
&nbsp;&nbsp;&nbsp;&nbsp;&nbsp;vis mihi promissum reddere, redde deae. <BR>
adfuit et vidit, cum tu decepta rubebas, <BR>
&nbsp;&nbsp;&nbsp;&nbsp;&nbsp;et vocem memori condidit aure tuam. <BR>
omina re careant! nihil est violentius illa, <BR>
&nbsp;&nbsp;&nbsp;&nbsp;&nbsp;cum sua, quod nolim, numina laesa videt.<BR>
testis erit Calydonis aper sic saevus, ut illo <BR>
&nbsp;&nbsp;&nbsp;&nbsp;&nbsp;sit magis in natum saeva reperta parens. <BR>
testis et Actaeon, quondam fera creditus illis, <BR>
&nbsp;&nbsp;&nbsp;&nbsp;&nbsp;ipse dedit leto cum quibus ante feras; <BR>
quaeque superba parens saxo per corpus oborto <BR>
&nbsp;&nbsp;&nbsp;&nbsp;&nbsp;nunc quoque Mygdonia flebilis adstat humo. <BR>
ei mihi! Cydippe, timeo tibi dicere verum, <BR>
&nbsp;&nbsp;&nbsp;&nbsp;&nbsp;ne videar causa falsa monere mea; <BR>
dicendum tamen est.  hoc est, mihi crede, quod aegra <BR>
&nbsp;&nbsp;&nbsp;&nbsp;&nbsp;ipso nubendi tempore saepe iaces.<BR>
consulit ipsa tibi, neu sis periura, laborat, <BR>
&nbsp;&nbsp;&nbsp;&nbsp;&nbsp;et salvam salva te cupit esse fide. <BR>
inde fit, ut, quotiens existere perfida temptas, <BR>
&nbsp;&nbsp;&nbsp;&nbsp;&nbsp;peccatum totiens corrigat illa tuum. <BR>
parce movere feros animosae virginis arcus; <BR>
&nbsp;&nbsp;&nbsp;&nbsp;&nbsp;mitis adhuc fieri, si patiare, potest. <BR>
parce, precor, teneros corrumpere febribus artus; <BR>
&nbsp;&nbsp;&nbsp;&nbsp;&nbsp;servetur facies ista fruenda mihi. <BR>
serventur vultus ad nostra incendia nati, <BR>
&nbsp;&nbsp;&nbsp;&nbsp;&nbsp;quique subest niveo lenis in ore rubor.<BR>
hostibus et siquis, ne fias nostra, repugnat, <BR>
&nbsp;&nbsp;&nbsp;&nbsp;&nbsp;sic sit ut invalida te solet esse mihi.<BR>
torqueor ex aequo vel te nubente vel aegra <BR>
&nbsp;&nbsp;&nbsp;&nbsp;&nbsp;dicere nec possum, quid minus ipse velim; <BR>
maceror interdum, quod sim tibi causa dolendi <BR>
&nbsp;&nbsp;&nbsp;&nbsp;&nbsp;teque mea laedi calliditate puto. <BR>
in caput ut nostrum dominae periuria, quaeso, <BR>
&nbsp;&nbsp;&nbsp;&nbsp;&nbsp;eveniant; poena tuta sit illa mea!<BR>
ne tamen ignorem, quid agas, ad limina crebro <BR>
&nbsp;&nbsp;&nbsp;&nbsp;&nbsp;anxius huc illuc dissimulanter eo;<BR>
subsequor ancillam furtim famulumque requirens,<BR>
&nbsp;&nbsp;&nbsp;&nbsp;&nbsp;profuerint somni quid tibi quidve cibi. <BR>
me miserum, quod non medicorum iussa ministro<BR>
&nbsp;&nbsp;&nbsp;&nbsp;&nbsp;effingoque manus insideoque toro! <BR>
et rursus miserum, quod me procul inde remoto, <BR>
&nbsp;&nbsp;&nbsp;&nbsp;&nbsp;quem minime vellem, forsitan alter adest.<BR>
ille manus istas effingit et adsidet aegrae <BR>
&nbsp;&nbsp;&nbsp;&nbsp;&nbsp;invisus superis cum superisque mihi, <BR>
dumque suo temptat salientem pollice venam, <BR>
&nbsp;&nbsp;&nbsp;&nbsp;&nbsp;candida per causam bracchia saepe tenet<BR>
contrectatque sinus et forsitan oscula iungit;<BR>
&nbsp;&nbsp;&nbsp;&nbsp;&nbsp;officio merces plenior ista suo est.<BR>
quis tibi permisit nostras praecerpere messes? <BR>
&nbsp;&nbsp;&nbsp;&nbsp;&nbsp;ad saepem alterius quis tibi fecit iter?<BR>
iste sinus meus est! mea turpiter oscula sumis! <BR>
&nbsp;&nbsp;&nbsp;&nbsp;&nbsp;a mihi promisso corpore tolle manus! <BR>
improbe, tolle manus! quam tangis, nostra futura est; <BR>
&nbsp;&nbsp;&nbsp;&nbsp;&nbsp;postmodo si facies istud, adulter eris. <BR>
elige de vacuis quam non sibi vindicet alter; <BR>
&nbsp;&nbsp;&nbsp;&nbsp;&nbsp;si nescis: dominum res habet ista suum.<BR>
nec mihi credideris: recitetur formula pacti; <BR>
&nbsp;&nbsp;&nbsp;&nbsp;&nbsp;neu falsam dicas esse, fac ipsa legat.<BR>
alterius thalamo tibi nos, tibi dicimus exi! <BR>
&nbsp;&nbsp;&nbsp;&nbsp;&nbsp;quid facis hic? exi! non vacat iste torus.<BR>
nam quod habes et tu gemini verba altera pacti, <BR>
&nbsp;&nbsp;&nbsp;&nbsp;&nbsp;non erit idcirco par tua causa meae. <BR>
haec mihi se pepigit, pater hanc tibi, primus ab illa; <BR>
&nbsp;&nbsp;&nbsp;&nbsp;&nbsp;sed propior certe quam pater ipsa sibi est. <BR>
promisit pater hanc, haec se iuravit amanti; <BR>
&nbsp;&nbsp;&nbsp;&nbsp;&nbsp;ille homines, haec est testificata deam.<BR>
hic metuit mendax, haec et periura vocari; <BR>
&nbsp;&nbsp;&nbsp;&nbsp;&nbsp;an dubitas, hic sit maior an ille metus? <BR>
denique ut amborum conferre pericula possis, <BR>
&nbsp;&nbsp;&nbsp;&nbsp;&nbsp;respice ad eventus: haec cubat, ille valet. <BR>
nos quoque dissimili certamina mente subimus;<BR>
&nbsp;&nbsp;&nbsp;&nbsp;&nbsp;nec spes par nobis nec timor aequus adest. <BR>
tu petis ex tuto; gravior mihi morte repulsa est, <BR>
&nbsp;&nbsp;&nbsp;&nbsp;&nbsp;idque ego iam, quod tu forsan amabis, amo. <BR>
si tibi iustitiae, si recti cura fuisset, <BR>
&nbsp;&nbsp;&nbsp;&nbsp;&nbsp;cedere debueras ignibus ipse meis.<BR>
nunc, quoniam ferus hic pro causa pugnat iniqua, <BR>
&nbsp;&nbsp;&nbsp;&nbsp;&nbsp;ad quid, Cydippe, littera nostra redit. <BR>
hic facit ut iaceas et sis suspecta Dianae; <BR>
&nbsp;&nbsp;&nbsp;&nbsp;&nbsp;hunc tu, si sapias, limen adire vetes. <BR>
hoc faciente subis tam saeva pericula vitae,<BR>
&nbsp;&nbsp;&nbsp;&nbsp;&nbsp;atque utinam pro te, qui movet illa, cadat! <BR>
quem si reppuleris nec, quem dea damnat, amaris, <BR>
&nbsp;&nbsp;&nbsp;&nbsp;&nbsp;tu tunc continuo, certe ego salvus ero. <BR>
siste metum, virgo! stabili potiere salute, <BR>
&nbsp;&nbsp;&nbsp;&nbsp;&nbsp;fac modo polliciti conscia templa colas;<BR>
non bove mactato caelestia numina gaudent, <BR>
&nbsp;&nbsp;&nbsp;&nbsp;&nbsp;sed, quae praestanda est et sine teste, fide.<BR>
ut valeant aliae, ferrum patiuntur et ignes, <BR>
&nbsp;&nbsp;&nbsp;&nbsp;&nbsp;fert aliis tristem sucus amarus opem. <BR>
nil opus est istis; tantum periuria vita <BR>
&nbsp;&nbsp;&nbsp;&nbsp;&nbsp;teque simul serva meque datamque fidem! <BR>
praeteritae veniam dabit ignorantia culpae:<BR>
&nbsp;&nbsp;&nbsp;&nbsp;&nbsp;exciderant animo foedera lecta tuo. <BR>
admonita es modo voce mea, modo casibus istis, <BR>
&nbsp;&nbsp;&nbsp;&nbsp;&nbsp;quos, quotiens temptas fallere, ferre soles.<BR>
his quoque vitatis in partu nempe rogabis, <BR>
&nbsp;&nbsp;&nbsp;&nbsp;&nbsp;ut tibi luciferas adferat illa manus? <BR>
audiet et repetens quae sunt audita requiret, <BR>
&nbsp;&nbsp;&nbsp;&nbsp;&nbsp;iste tibi de quo coniuge partus eat. <BR>
promittes votum; scit te promittere falso.<BR>
&nbsp;&nbsp;&nbsp;&nbsp;&nbsp;iurabis; scit te fallere posse deos.<BR>
non agitur de me; cura maiore laboro. <BR>
&nbsp;&nbsp;&nbsp;&nbsp;&nbsp;anxia sunt causa pectora nostra tua. <BR>
cur modo te dubiam pavidi flevere parentes, <BR>
&nbsp;&nbsp;&nbsp;&nbsp;&nbsp;ignaros culpae quos facis esse tuae?<BR>
et cur ignorent?  matri licet omnia narres. <BR>
&nbsp;&nbsp;&nbsp;&nbsp;&nbsp;nil tua, Cydippe, facta ruboris habent. <BR>
ordine fac referas ut sis mihi cognita primum <BR>
&nbsp;&nbsp;&nbsp;&nbsp;&nbsp;sacra pharetratae dum facit ipsa deae; <BR>
ut te conspecta subito, si forte notasti, <BR>
&nbsp;&nbsp;&nbsp;&nbsp;&nbsp;restiterim fixis in tua membra genis; <BR>
et te dum nimium miror, nota certa furoris, <BR>
&nbsp;&nbsp;&nbsp;&nbsp;&nbsp;deciderint umero pallia lapsa meo; <BR>
postmodo nescio qua venisse volubile malum<BR>
&nbsp;&nbsp;&nbsp;&nbsp;&nbsp;verba ferens doctis insidiosa notis;<BR>
quod quia sit lectum sancta praesente Diana<BR>
&nbsp;&nbsp;&nbsp;&nbsp;&nbsp;esse tuam vinctam numine teste fidem.<BR>
ne tamen ignoret, scripti sententia quae sit, <BR>
&nbsp;&nbsp;&nbsp;&nbsp;&nbsp;lecta tibi quondam nunc quoque verba refer. <BR>
'nube, precor' dicet 'cui te bona numina iungunt; <BR>
&nbsp;&nbsp;&nbsp;&nbsp;&nbsp;quem fore iurasti, sit gener ille mihi. <BR>
quisquis is est, placeat, quoniam placet ante Dianae.' <BR>
&nbsp;&nbsp;&nbsp;&nbsp;&nbsp;talis erit mater, si modo mater erit. <BR>
sed tamen ut quaerat quis sim qualisque; videto:<BR>
&nbsp;&nbsp;&nbsp;&nbsp;&nbsp;inveniet vobis consuluisse deam.<BR>
insula Coryciis quondam celeberrima nymphis<BR>
&nbsp;&nbsp;&nbsp;&nbsp;&nbsp;cingitur Aegaeo, nomine Cea, mari. <BR>
illa mihi patria est; nec, si generosa probatis <BR>
&nbsp;&nbsp;&nbsp;&nbsp;&nbsp;nomina, despectis arguor ortus avis. <BR>
sunt et opes nobis, sunt et sine crimine mores; <BR>
&nbsp;&nbsp;&nbsp;&nbsp;&nbsp;amplius utque nihil, me tibi iungit Amor. <BR>
appeteres talem vel non iurata maritum; <BR>
&nbsp;&nbsp;&nbsp;&nbsp;&nbsp;iuratae vel non talis habendus erat. <BR>
haec tibi me in somnis iaculatrix scribere Phoebe; <BR>
&nbsp;&nbsp;&nbsp;&nbsp;&nbsp;haec tibi me vigilem scribere iussit Amor;<BR>
e quibus alterius mihi iam nocuere sagittae, <BR>
&nbsp;&nbsp;&nbsp;&nbsp;&nbsp;alterius noceant ne tibi tela, cave! <BR>
iuncta salus nostra est&#151;miserere meique tuique:<BR>
&nbsp;&nbsp;&nbsp;&nbsp;&nbsp;quid dubitas unam ferre duobus opem? <BR>
quod si contigerit, cum iam data signa sonabunt, <BR>
&nbsp;&nbsp;&nbsp;&nbsp;&nbsp;tinctaque votivo sanguine Delos erit,<BR>
aurea ponetur mali felicis imago, <BR>
&nbsp;&nbsp;&nbsp;&nbsp;&nbsp;causaque versiculis scripta duobus erit: <BR>
"effigie pomi testatur acontius huius <BR>
&nbsp;&nbsp;&nbsp;&nbsp;&nbsp;quae fuerint in eo scripta fuisse rata."<BR>
longior infirmum ne lasset epistula corpus <BR>
&nbsp;&nbsp;&nbsp;&nbsp;&nbsp;clausaque consueto sit sibi fine: vale!
</P>

<div class="footer">
	<p>
		<a href="/ovid.html">Ovid</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>

</BODY>
</HTML>