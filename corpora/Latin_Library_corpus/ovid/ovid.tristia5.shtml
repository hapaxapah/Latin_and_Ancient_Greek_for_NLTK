<html>
	<head>
		<title>
			Ovid: Ovid: Tristia V
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>P. OVIDI NASONIS TRISTIUM LIBER QUINTUS
</p>

<P class=border></P>

<P>
<B>I</B>
</P>

<P>
Hunc quoque de Getico, nostri studiose, libellum
<BR>&nbsp;&nbsp;&nbsp;&nbsp;&nbsp;litore praemissis quattuor adde meis. 
<BR>Hic quoque talis erit, qualis fortuna poetae:
<BR>&nbsp;&nbsp;&nbsp;&nbsp;&nbsp;inuenies toto carmine dulce nihil. 
<BR>Flebilis ut noster status est, ita flebile carmen, 
<BR>&nbsp;&nbsp;&nbsp;&nbsp;&nbsp;materiae scripto conueniente suae. 
<BR>Integer et laetus laeta et iuuenalia lusi:
<BR>&nbsp;&nbsp;&nbsp;&nbsp;&nbsp;illa tamen nunc me composuisse piget. 
<BR>ut cecidi, subiti perago praeconia casus,
<BR>&nbsp;&nbsp;&nbsp;&nbsp;&nbsp;sumque argumenti conditor ipse mei. 
<BR>utque iacens ripa deflere Caystrius ales 
<BR>&nbsp;&nbsp;&nbsp;&nbsp;&nbsp;dicitur ore suam deficiente necem, 
<BR>sic ego, Sarmaticas longe proiectus in oras, 
<BR>&nbsp;&nbsp;&nbsp;&nbsp;&nbsp;efficio tacitum ne mihi funus eat. 
<BR>Delicias siquis lasciuaque carmina quaerit, 
<BR>&nbsp;&nbsp;&nbsp;&nbsp;&nbsp;praemoneo, non est scripta quod ista legat. 
<BR>Aptior huic Gallus blandique Propertius oris, 
<BR>&nbsp;&nbsp;&nbsp;&nbsp;&nbsp;aptior, ingenium come, Tibullus erit. 
<BR>Atque utinam numero non nos essemus in isto!
<BR>&nbsp;&nbsp;&nbsp;&nbsp;&nbsp;ei mihi, cur umquam Musa iocata mea est? 
<BR>Sed dedimus poenas, Scythicique in finibus Histri 
<BR>&nbsp;&nbsp;&nbsp;&nbsp;&nbsp;ille pharetrati lusor Amoris abest. 
<BR>Quod superest, animos ad publica carmina flexi, 
<BR>&nbsp;&nbsp;&nbsp;&nbsp;&nbsp;et memores iussi nominis esse mei. 
<BR>Si tamen ex uobis aliquis tam multa requiret, 
<BR>&nbsp;&nbsp;&nbsp;&nbsp;&nbsp;unde dolenda canam, multa dolenda tuli. 
<BR>Non haec ingenio, non haec componimus arte: 
<BR>&nbsp;&nbsp;&nbsp;&nbsp;&nbsp;materia est propriis ingeniosa malis. 
<BR>Et quota fortunae pars est in carmine nostrae? 
<BR>&nbsp;&nbsp;&nbsp;&nbsp;&nbsp;Felix, qui patitur quae numerare potest! 
<BR>Quot frutices siluae, quot flauas Thybris harenas, 
<BR>&nbsp;&nbsp;&nbsp;&nbsp;&nbsp;mollia quot Martis gramina campus habet, 
<BR>tot mala pertulimus, quorum medicina quiesque 
<BR>&nbsp;&nbsp;&nbsp;&nbsp;&nbsp;nulla nisi in studio est Pieridumque mora. 
<BR>"Quis tibi, Naso, modus lacrimosi carminis?" inquis: 
<BR>&nbsp;&nbsp;&nbsp;&nbsp;&nbsp;idem, fortunae qui modus huius erit.
<BR>Quod querar, illa mihi pleno de fonte ministrat, 
<BR>&nbsp;&nbsp;&nbsp;&nbsp;&nbsp;nec mea sunt, fati uerba sed ista mei. 
<BR>At mihi si cara patriam cum coniuge reddas, 
<BR>&nbsp;&nbsp;&nbsp;&nbsp;&nbsp;sint uultus hilares, simque quod ante fui. 
<BR>Lenior inuicti si sit mihi Caesaris ira, 
<BR>&nbsp;&nbsp;&nbsp;&nbsp;&nbsp;carmina laetitiae iam tibi plena dabo. 
<BR>Nec tamen ut lusit, rursus mea littera ludet:
<BR>&nbsp;&nbsp;&nbsp;&nbsp;&nbsp;sit semel illa ioco luxuriata meo. 
<BR>Quod probet ipse, canam. Poenae modo parte leuata 
<BR>&nbsp;&nbsp;&nbsp;&nbsp;&nbsp;barbariam rigidos effugiamque Getas. 
<BR>Interea nostri quid agant, nisi triste, libelli? 
<BR>&nbsp;&nbsp;&nbsp;&nbsp;&nbsp;Tibia funeribus conuenit ista meis. 
<BR>"At poteras" inquis "melius mala ferre silendo, 
<BR>&nbsp;&nbsp;&nbsp;&nbsp;&nbsp;et tacitus casus dissimulare tuos." 
<BR>Exigis ut nulli gemitus tormenta sequantur, 
<BR>&nbsp;&nbsp;&nbsp;&nbsp;&nbsp;acceptoque graui uulnere flere uetas? 
<BR>Ipse Perilleo Phalaris permisit in aere 
<BR>&nbsp;&nbsp;&nbsp;&nbsp;&nbsp;edere mugitus et bouis ore queri. 
<BR>Cum Priami lacrimis offensus non sit Achilles, 
<BR>&nbsp;&nbsp;&nbsp;&nbsp;&nbsp;tu fletus inhibes, durior hoste, meos? 
<BR>Cum faceret Nioben orbam Latonia proles, 
<BR>&nbsp;&nbsp;&nbsp;&nbsp;&nbsp;non tamen et siccas iussit habere genas. 
<BR>Est aliquid, fatale malum per uerba leuare: 
<BR>&nbsp;&nbsp;&nbsp;&nbsp;&nbsp;hoc querulam Procnen Halcyonenque facit. 
<BR>Hoc erat, in gelido quare Poeantius antro 
<BR>&nbsp;&nbsp;&nbsp;&nbsp;&nbsp;uoce fatigaret Lemnia saxa sua. 
<BR>Strangulat inclusus dolor atque exaestuat intus, 
<BR>&nbsp;&nbsp;&nbsp;&nbsp;&nbsp;cogitur et uires multiplicare suas. 
<BR>Da ueniam potius, uel totos tolle libellos, 
<BR>&nbsp;&nbsp;&nbsp;&nbsp;&nbsp;sic mihi quod prodest si tibi, lector, obest. 
<BR>Sed neque obesse potest, ulli nee scripta fuerunt 
<BR>&nbsp;&nbsp;&nbsp;&nbsp;&nbsp;nostra nisi auctori perniciosa suo. 
<BR>"At mala sunt." Fateor. Quis te mala sumere cogit? 
<BR>&nbsp;&nbsp;&nbsp;&nbsp;&nbsp;Aut quis deceptum ponere sumpta uetat? 
<BR>Ipse nec emendo, sed ut hic deducta legantur; 
<BR>&nbsp;&nbsp;&nbsp;&nbsp;&nbsp;non sunt illa suo barbariora loco. 
<BR>Nec me Roma suis debet conferre poetis: 
<BR>&nbsp;&nbsp;&nbsp;&nbsp;&nbsp;inter Sauromatas ingeniosus eram. 
<BR>Denique nulla mihi captatur gloria, quaeque 
<BR>&nbsp;&nbsp;&nbsp;&nbsp;&nbsp;ingeniis stimulos subdere fama solet. 
<BR>Nolumus assiduis animum tabescere curis, 
<BR>&nbsp;&nbsp;&nbsp;&nbsp;&nbsp;quae tamen irrumpunt quoque uetantur eunt. 
<BR>Cur scribam, docui. Cur mittam, quaeritis, isto? 
<BR>&nbsp;&nbsp;&nbsp;&nbsp;&nbsp;uobiscum cupio quolibet esse modo. 

</P>

<P CLASS=SHORTBORDER></P>

<P>
<B>II</B>
</P>

<P>
 Ecquid ubi e Ponto noua uenit epistula, palles,
<BR>&nbsp;&nbsp;&nbsp;&nbsp;&nbsp;et tibi sollicita soluitur illa manu? 
<BR>Pone metum, ualeo; corpusque, quod ante laborum 
<BR>&nbsp;&nbsp;&nbsp;&nbsp;&nbsp;inpatiens nobis inualidumque fuit, 
<BR>sufficit, atque ipso uexatum induruit usu. 
<BR>&nbsp;&nbsp;&nbsp;&nbsp;&nbsp;An magis infirmo non uacat esse mihi? 
<BR>Mens tamen aegra iacet, nec tempore robora sumpsit, 
<BR>&nbsp;&nbsp;&nbsp;&nbsp;&nbsp;affectusque animi, qui fuit ante, manet. 
<BR>Quaeque mora spatioque suo coitura putaui
<BR>&nbsp;&nbsp;&nbsp;&nbsp;&nbsp;uulnera non aliter quam modo facta dolent. 
<BR>Scilicet exiguis prodest annosa uetustas; 
<BR>&nbsp;&nbsp;&nbsp;&nbsp;&nbsp;grandibus accedunt tempore damna malis.
<BR>Paene decem totis aluit Poeantius annis 
<BR>&nbsp;&nbsp;&nbsp;&nbsp;&nbsp;pestiferum tumido uulnus ab angue datum. 
<BR>Telephus aeterna consumptus tabe perisset, 
<BR>&nbsp;&nbsp;&nbsp;&nbsp;&nbsp;si non, quae nocuit, dextra tulisset opem. 
<BR>Et mea, si facinus nullum commisimus, opto, 
<BR>&nbsp;&nbsp;&nbsp;&nbsp;&nbsp;uulnera qui fecit, facta leuare uelit, 
<BR>contentusque mei iam tandem parte doloris 
<BR>&nbsp;&nbsp;&nbsp;&nbsp;&nbsp;exiguum pleno de mare demat aquae. 
<BR>Detrahat ut multum, multum restabit acerbi, 
<BR>&nbsp;&nbsp;&nbsp;&nbsp;&nbsp;parsque meae poenae totius instar erit. 
<BR>Litora quot conchas, quot amoena rosaria flores, 
<BR>&nbsp;&nbsp;&nbsp;&nbsp;&nbsp;quotue soporiferum grana papauer habet, 
<BR>silua feras quot alit, quot piscibus unda natatur, 
<BR>&nbsp;&nbsp;&nbsp;&nbsp;&nbsp;quot tenerum pennis aera pulsat auis, 
<BR>tot premor aduersis: quae si conprendere coner, 
<BR>&nbsp;&nbsp;&nbsp;&nbsp;&nbsp;Icariae numerum dicere coner aquae. 
<BR>utque uiae casus, ut amam pericula ponti, 
<BR>&nbsp;&nbsp;&nbsp;&nbsp;&nbsp;ut taceam strictas in mea fata manus, 
<BR>barbara me tellus orbisque nouissima magni 
<BR>&nbsp;&nbsp;&nbsp;&nbsp;&nbsp;sustinet et saeuo cinctus ab hoste locus. 
<BR>Hinc ego traicerer (neque enim mea culpa cruenta est) 
<BR>&nbsp;&nbsp;&nbsp;&nbsp;&nbsp;esset, quae debet, si tibi cura mei. 
<BR>Ille deus, bene quo Romana potentia nixa est, 
<BR>&nbsp;&nbsp;&nbsp;&nbsp;&nbsp;saepe suo uictor lenis in hoste fuit. 
<BR>Quid dubitas et tuta times? Accede rogaque: 
<BR>&nbsp;&nbsp;&nbsp;&nbsp;&nbsp;Caesare nil ingens mitius orbis habet. 
<BR>Me miserum! Quid agam, si proxima quaeque relinquunt? 
<BR>&nbsp;&nbsp;&nbsp;&nbsp;&nbsp;Subtrahis effracto tu quoque colla iugo? 
<BR>Quo ferar? unde petam lassis solacia rebus? 
<BR>&nbsp;&nbsp;&nbsp;&nbsp;&nbsp;Ancora iam nostram non tenet ulla ratem. 
<BR>Videris. Ipse sacram, quamuis inuisus, ad aram 
<BR>&nbsp;&nbsp;&nbsp;&nbsp;&nbsp;confugiam: nullas summouet ara manus. 
<BR>Alloquor en absens absentia numina supplex, 
<BR>&nbsp;&nbsp;&nbsp;&nbsp;&nbsp;si fas est homini cum Ioue posse loqui. 
<BR>Arbiter inperii, quo certum est sospite cunctos 
<BR>&nbsp;&nbsp;&nbsp;&nbsp;&nbsp;Ausoniae curam gentis habere deos,
<BR>o decus, o patriae per te florentis imago, 
<BR>&nbsp;&nbsp;&nbsp;&nbsp;&nbsp;o uir non ipso, quem regis, orbe minor 
<BR> (sic habites terras et te desideret aether, 
<BR>&nbsp;&nbsp;&nbsp;&nbsp;&nbsp;sic ad pacta tibi sidera tardus eas) 
<BR>parce, precor, minimamque tuo de fulmine partem 
<BR>&nbsp;&nbsp;&nbsp;&nbsp;&nbsp;deme: satis poenae, quod superabit, erit. 
<BR>Ira quidem moderata tua est, uitamque dedisti, 
<BR>&nbsp;&nbsp;&nbsp;&nbsp;&nbsp;nec mihi ius ciuis nec mihi nomen abest, 
<BR>nec mea concessa est aliis fortuna, nec exul 
<BR>&nbsp;&nbsp;&nbsp;&nbsp;&nbsp;edicti uerbis nominor ipse tui.
<BR>Omniaque haec timui, quia me meruisse uidebam; 
<BR>&nbsp;&nbsp;&nbsp;&nbsp;&nbsp;sed tua peccato lenior ira meo est.
<BR>Arua relegatum iussisti uisere Ponti, 
<BR>&nbsp;&nbsp;&nbsp;&nbsp;&nbsp;et Scythicum profuga scindere puppe fretum. 
<BR>Iussus ad Euxini deformia litora ueni 
<BR>&nbsp;&nbsp;&nbsp;&nbsp;&nbsp;aequoris (haec gelido terra sub axe iacet) 
<BR>nec me tam cruciat numquam sine frigore caelum, 
<BR>&nbsp;&nbsp;&nbsp;&nbsp;&nbsp;glaebaque canenti semper obusta gelu, 
<BR>nesciaque est uocis quod barbara lingua Latinae, 
<BR>&nbsp;&nbsp;&nbsp;&nbsp;&nbsp;Graecaque quod Getico uicta loquela sono est, 
<BR>quam quod finitimo cinctus premor undique Marte, 
<BR>&nbsp;&nbsp;&nbsp;&nbsp;&nbsp;uixque breuis tutum murus ab hoste facit. 
<BR>Pax tamen interdum est, pacis fiducia numquam. 
<BR>&nbsp;&nbsp;&nbsp;&nbsp;&nbsp;Sic hic nunc patitur, nunc timet arma locus. 
<BR>Hinc ego dum muter, uel me Zanclaea Charybdis 
<BR>&nbsp;&nbsp;&nbsp;&nbsp;&nbsp;deuoret atque suis ad Styga mittat aquis, 
<BR>uel rapidae flammis urar patienter in Aetnae, 
<BR>&nbsp;&nbsp;&nbsp;&nbsp;&nbsp;uel freta Leucadii mittar in alta dei. 
<BR>Quod petimus, poena est: neque enim miser esse recuso, 
<BR>&nbsp;&nbsp;&nbsp;&nbsp;&nbsp;sed precor ut possim tutius esse miser. 

</P>

<P CLASS=SHORTBORDER></P>

<P>
<B>III</B>
</P>

<P>
 Illa dies haec est, qua te celebrare poetae,
<BR>&nbsp;&nbsp;&nbsp;&nbsp;&nbsp;si modo non fallunt tempora, Bacche, solent, 
<BR>festaque odoratis innectunt tempora sertis, 
<BR>&nbsp;&nbsp;&nbsp;&nbsp;&nbsp;et dicunt laudes ad tua uina tuas. 
<BR>Inter quos, memini, dum me mea fata sinebant, 
<BR>&nbsp;&nbsp;&nbsp;&nbsp;&nbsp;non inuisa tibi pars ego saepe fui, 
<BR>quem nunc suppositum stellis Cynosuridos Vrsae 
<BR>&nbsp;&nbsp;&nbsp;&nbsp;&nbsp;iuncta tenet crudis Sarmatis ora Getis. 
<BR>Quique prius mollem uacuamque laboribus egi 
<BR>&nbsp;&nbsp;&nbsp;&nbsp;&nbsp;in studiis uitam Pieridumque choro, 
<BR>nunc procul a patria Geticis circumsonor armis, 
<BR>&nbsp;&nbsp;&nbsp;&nbsp;&nbsp;multa prius pelago multaque passus humo. 
<BR>Siue mihi casus siue hoc dedit ira deorum, 
<BR>&nbsp;&nbsp;&nbsp;&nbsp;&nbsp;nubila nascenti seu mihi Parca fuit, 
<BR>tu tamen e sacris hederae cultoribus unum 
<BR>&nbsp;&nbsp;&nbsp;&nbsp;&nbsp;numine debueras sustinuisse tuo. 
<BR>An dominae fati quicquid cecinere sorores, 
<BR>&nbsp;&nbsp;&nbsp;&nbsp;&nbsp;omne sub arbitrio desinit esse dei? 
<BR>Ipse quoque aetherias meritis inuectus es arces, 
<BR>&nbsp;&nbsp;&nbsp;&nbsp;&nbsp;quo non exiguo facta labore uia est. 
<BR>Nec patria est habitata tibi, sed adusque niuosum 
<BR>&nbsp;&nbsp;&nbsp;&nbsp;&nbsp;Strymona uenisti Marticolamque Geten, 
<BR>Persidaque et lato spatiantem flumine Gangen, 
<BR>&nbsp;&nbsp;&nbsp;&nbsp;&nbsp;et quascumque bibit decolor Indus aquas. 
<BR>Scilicet hanc legem nentes fatalia Parcae 
<BR>&nbsp;&nbsp;&nbsp;&nbsp;&nbsp;stamina bis genito bis cecinere tibi. 
<BR>Me quoque, si fas est exemplis ire deorum, 
<BR>&nbsp;&nbsp;&nbsp;&nbsp;&nbsp;ferrea sors uitae difficilisque premit. 
<BR>Illo nec leuius cecidi, quem magna locutum 
<BR>&nbsp;&nbsp;&nbsp;&nbsp;&nbsp;reppulit a Thebis Iuppiter igne suo. 
<BR>ut tamen audisti percussum fulmine uatem, 
<BR>&nbsp;&nbsp;&nbsp;&nbsp;&nbsp;admonitu matris condoluisse potes, 
<BR>et potes aspiciens circum tua sacra poetas 
<BR>&nbsp;&nbsp;&nbsp;&nbsp;&nbsp;"nescioquis nostri" dicere "cultor abest." 
<BR>Fer, bone Liber, opem: sic altera degrauet ulmum
<BR>&nbsp;&nbsp;&nbsp;&nbsp;&nbsp;uitis et incluso plena sit uua mero, 
<BR>sic tibi cum Bacchis Satyrorum gnaua iuuentus
<BR>&nbsp;&nbsp;&nbsp;&nbsp;&nbsp;adsit, et attonito non taceare sono, 
<BR>ossa bipenniferi sic sint male pressa Lycurgi, 
<BR>&nbsp;&nbsp;&nbsp;&nbsp;&nbsp;impia nec poena Pentheos umbra uacet, 
<BR>sic micet aeternum uicinaque sidera uincat 
<BR>&nbsp;&nbsp;&nbsp;&nbsp;&nbsp;coniugis in caelo clara corona tuae: 
<BR>huc ades et casus releues, pulcherrime, nostros, 
<BR>&nbsp;&nbsp;&nbsp;&nbsp;&nbsp;unum de numero me memor esse tuo. 
<BR>Sunt dis inter se commercia. Flectere tempta 
<BR>&nbsp;&nbsp;&nbsp;&nbsp;&nbsp;Caesareum numen numine, Bacche, tuo. 
<BR>Vos quoque, consortes studii, pia turba, poetae, 
<BR>&nbsp;&nbsp;&nbsp;&nbsp;&nbsp;haec eadem sumpto quisque rogate mero. 
<BR>Atque aliquis uestrum, Nasonis nomine dicto, 
<BR>&nbsp;&nbsp;&nbsp;&nbsp;&nbsp;opponat lacrimis pocula mixta suis, 
<BR>admonitusque mei, cum circumspexerit omnes, 
<BR>&nbsp;&nbsp;&nbsp;&nbsp;&nbsp;dicat "ubi est nostri pars modo Naso chori?"
<BR>Idque ita, si uestrum merui candore fauorem, 
<BR>&nbsp;&nbsp;&nbsp;&nbsp;&nbsp;nullaque iudicio littera laesa meo est,
<BR>si, ueterum digne ueneror cum scripta uirorum, 
<BR>&nbsp;&nbsp;&nbsp;&nbsp;&nbsp;proxima non illis esse minora reor. 
<BR>Sic igitur dextro faciatis Apolline carmen: 
<BR>&nbsp;&nbsp;&nbsp;&nbsp;&nbsp;quod licet, inter uos nomen habete meum. 

</P>

<P CLASS=SHORTBORDER></P>

<P>
<B>IV</B>
</P>

<P>
 Litore ab Euxino Nasonis epistula ueni,
<BR>&nbsp;&nbsp;&nbsp;&nbsp;&nbsp;lassaque facta mari lassaque facta uia, 
<BR>qui mihi flens dixit "tu, cui licet, aspice Romam. 
<BR>&nbsp;&nbsp;&nbsp;&nbsp;&nbsp;Heu quanto melior sors tua sorte mea est!" 
<BR>Flens quoque me scripsit: nec qua signabar, ad os est 
<BR>&nbsp;&nbsp;&nbsp;&nbsp;&nbsp;ante, sed ad madidas gemma relata genas. 
<BR>Tristitiae causam siquis cognoscere quaerit, 
<BR>&nbsp;&nbsp;&nbsp;&nbsp;&nbsp;ostendi solem postulat ille sibi, 
<BR>nec frondem in siluis, nec aperto mollia prato 
<BR>&nbsp;&nbsp;&nbsp;&nbsp;&nbsp;gramina, nec pleno flumine cernit aquam; 
<BR>quid Priamus doleat, mirabitur, Hectore rapto, 
<BR>&nbsp;&nbsp;&nbsp;&nbsp;&nbsp;quidue Philoctetes ictus ab angue gemat. 
<BR>Di facerent utinam talis status esset in illo, 
<BR>&nbsp;&nbsp;&nbsp;&nbsp;&nbsp;ut non tristitiae causa dolenda foret! 
<BR>Fert tamen, ut debet, casus patienter amaros, 
<BR>&nbsp;&nbsp;&nbsp;&nbsp;&nbsp;more nec indomiti frena recusat equi. 
<BR>Nec fore perpetuam sperat sibi numinis iram,
<BR>&nbsp;&nbsp;&nbsp;&nbsp;&nbsp;conscius in culpa non scelus esse sua. 
<BR>Saepe refert, sit quanta dei clementia, cuius 
<BR>&nbsp;&nbsp;&nbsp;&nbsp;&nbsp;se quoque in exemplis adnumerare solet: 
<BR>nam, quod opes teneat patrias, quod nomina ciuis, 
<BR>&nbsp;&nbsp;&nbsp;&nbsp;&nbsp;denique quod uiuat, munus habere dei. 
<BR>Te tamen (o, si quid credis mihi, carior illi 
<BR>&nbsp;&nbsp;&nbsp;&nbsp;&nbsp;omnibus) in toto pectore semper habet; 
<BR>teque Menoetiaden, te, qui comitatus Oresten, 
<BR>&nbsp;&nbsp;&nbsp;&nbsp;&nbsp;te uocat Aegiden Euryalumque suum. 
<BR>Nec patriam magis ille suam desiderat et quae 
<BR>&nbsp;&nbsp;&nbsp;&nbsp;&nbsp;plurima cum patria sentit abesse sibi, 
<BR>quam uultus oculosque tuos, o dulcior illo 
<BR>&nbsp;&nbsp;&nbsp;&nbsp;&nbsp;melle, quod in ceris Attica ponit apis. 
<BR>Saepe etiam maerens tempus reminiscitur illud, 
<BR>&nbsp;&nbsp;&nbsp;&nbsp;&nbsp;quod non praeuentum morte fuisse dolet; 
<BR>cumque alii fugerent subitae contagia cladis, 
<BR>&nbsp;&nbsp;&nbsp;&nbsp;&nbsp;nec uellent ictae limen adire domus, 
<BR>te sibi cum paucis meminit mansisse fidelem, 
<BR>&nbsp;&nbsp;&nbsp;&nbsp;&nbsp;si paucos aliquis tresue duosue uocat. 
<BR>Quamuis attonitus, sensit tamen omnia, nec te 
<BR>&nbsp;&nbsp;&nbsp;&nbsp;&nbsp;se minus aduersis indoluisse suis. 
<BR>Verba solet uultumque tuum gemitusque referre, 
<BR>&nbsp;&nbsp;&nbsp;&nbsp;&nbsp;et te flente suos emaduisse sinus: 
<BR>quam sibi praestiteris, qua consolatus amicum 
<BR>&nbsp;&nbsp;&nbsp;&nbsp;&nbsp;sis ope, solandus cum simul ipse fores. 
<BR>Pro quibus affirmat fore se memoremque piumque, 
<BR>&nbsp;&nbsp;&nbsp;&nbsp;&nbsp;siue diem uideat siue tegatur humo, 
<BR>per caput ipse suum solitus iurare tuumque, 
<BR>&nbsp;&nbsp;&nbsp;&nbsp;&nbsp;quod scio non illi uilius esse suo. 
<BR>Plena tot ac tantis referetur gratia factis, 
<BR>&nbsp;&nbsp;&nbsp;&nbsp;&nbsp;nec sinet ille tuos litus arare boues. 
<BR>Fac modo, constanter profugum tueare: quod ille, 
<BR>&nbsp;&nbsp;&nbsp;&nbsp;&nbsp;qui bene te nouit, non rogat, ipsa rogo. 

</P>

<P CLASS=SHORTBORDER></P>

<P>
<B>V</B>
</P>

<P>
 Annuus assuetum dominae natalis honorem
<BR>&nbsp;&nbsp;&nbsp;&nbsp;&nbsp;exigit: ite manus ad pia sacra meae. 
<BR>Sic quondam festum Laertius egerat heros 
<BR>&nbsp;&nbsp;&nbsp;&nbsp;&nbsp;forsan in extremo coniugis orbe diem. 
<BR>Lingua fauens adsit, nostrorum oblita malorum, 
<BR>&nbsp;&nbsp;&nbsp;&nbsp;&nbsp;quae, puto, dedidicit iam bona uerba loqui: 
<BR>quaeque semel toto uestis mihi sumitur anno, 
<BR>&nbsp;&nbsp;&nbsp;&nbsp;&nbsp;sumatur fatis discolor alba meis; 
<BR>araque gramineo uiridis de caespite fiat, 
<BR>&nbsp;&nbsp;&nbsp;&nbsp;&nbsp;et uelet tepidos nexa corona focos. 
<BR>da mihi tura, puer, pingues facientia flammas, 
<BR>&nbsp;&nbsp;&nbsp;&nbsp;&nbsp;quodque pio fusum stridat in igne merum. 
<BR>Optime natalis! Quamuis procul absumus, opto 
<BR>&nbsp;&nbsp;&nbsp;&nbsp;&nbsp;candidus huc uenias dissimilisque meo, 
<BR>si quod et instabat dominae miserabile uulnus 
<BR>&nbsp;&nbsp;&nbsp;&nbsp;&nbsp;sit perfuncta meis tempus in omne malis; 
<BR>quaeque graui nuper plus quam quassata procella est, 
<BR>&nbsp;&nbsp;&nbsp;&nbsp;&nbsp;quod superest, tutum per mare nauis eat. 
<BR>Illa domo nataque sua patriaque fruatur 
<BR>&nbsp;&nbsp;&nbsp;&nbsp;&nbsp; (erepta haec uni sit satis esse mihi) 
<BR>quatenus et non est in caro coniuge felix 
<BR>&nbsp;&nbsp;&nbsp;&nbsp;&nbsp;pars uitae tristi cetera nube uacet. 
<BR>Viuat, ametque uirum, quoniam sic cogitur, absens, 
<BR>&nbsp;&nbsp;&nbsp;&nbsp;&nbsp;consumatque annos, sed diuturna, suos. 
<BR>Adicerem et nostros, sed ne contagia fati 
<BR>&nbsp;&nbsp;&nbsp;&nbsp;&nbsp;corrumpant timeo, quos agit ipsa, mei. 
<BR>Nil homini certum est. Fieri quis posse putaret, 
<BR>&nbsp;&nbsp;&nbsp;&nbsp;&nbsp;ut facerem in mediis haec ego sacra Getis? 
<BR>Aspice ut aum tamen fumos e ture coortos 
<BR>&nbsp;&nbsp;&nbsp;&nbsp;&nbsp;in partes Italas et loca dextra ferat. 
<BR>Sensus inest igitur nebulis, quas exigit ignis: 
<BR>&nbsp;&nbsp;&nbsp;&nbsp;&nbsp;consilio fugiunt aethera, Ponte, tuum. 
<BR>Consilio, commune sacrum cum fiat in ara 
<BR>&nbsp;&nbsp;&nbsp;&nbsp;&nbsp;fratribus, alterna qui periere manu, 
<BR>ipsa sibi discors, tamquam mandetur ab illis, 
<BR>&nbsp;&nbsp;&nbsp;&nbsp;&nbsp;scinditur in partes atra fauilla duas. 
<BR>Hoc, memini, quondam fieri non posse loquebar, 
<BR>&nbsp;&nbsp;&nbsp;&nbsp;&nbsp;et me Battiades iudice falsus erat: 
<BR>omnia nunc credo, cum tu non stultus ab Arcto 
<BR>&nbsp;&nbsp;&nbsp;&nbsp;&nbsp;terga uapor dederis Ausoniamque petas. 
<BR>Haec ergo lux est, quae si non orta fuisset, 
<BR>&nbsp;&nbsp;&nbsp;&nbsp;&nbsp;nulla fuit misero festa uidenda mihi. 
<BR>Edidit haec mores illis heroisin aequos, 
<BR>&nbsp;&nbsp;&nbsp;&nbsp;&nbsp;quis erat Eetion Icariusque pater. 
<BR>Nata pudicitia est, uirtus probitasque, fidesque, 
<BR>&nbsp;&nbsp;&nbsp;&nbsp;&nbsp;at non sunt ista gaudia nata die, 
<BR>sed labor et curae fortunaque moribus inpar, 
<BR>&nbsp;&nbsp;&nbsp;&nbsp;&nbsp;iustaque de uiduo paene querela toro. 
<BR>Scilicet aduersis probitas exercita rebus 
<BR>&nbsp;&nbsp;&nbsp;&nbsp;&nbsp;tristi materiam tempore laudis habet. 
<BR>Si nihil infesti durus uidisset Vlixes, 
<BR>&nbsp;&nbsp;&nbsp;&nbsp;&nbsp;Penelope felix sed sine laude foret. 
<BR>Victor Echionias si uir penetrasset in arces, 
<BR>&nbsp;&nbsp;&nbsp;&nbsp;&nbsp;forsitan Euadnen uix sua nosset humus. 
<BR>Cum Pelia genitae tot sint, cur nobilis una est? 
<BR>&nbsp;&nbsp;&nbsp;&nbsp;&nbsp;Nempe fuit misero nupta quod una uiro. 
<BR>Effice ut Iliacas tangat prior alter harenas, 
<BR>&nbsp;&nbsp;&nbsp;&nbsp;&nbsp;Laudamia nihil cur referatur erit. 
<BR>Et tua, quod malles, pietas ignota maneret, 
<BR>&nbsp;&nbsp;&nbsp;&nbsp;&nbsp;implerent uenti si mea uela sui. 
<BR>Di tamen et Caesar dis accessure, sed olim, 
<BR>&nbsp;&nbsp;&nbsp;&nbsp;&nbsp;aequarint Pylios cum tua fata dies, 
<BR>non mihi, qui poenam fateor meruisse, sed illi 
<BR>&nbsp;&nbsp;&nbsp;&nbsp;&nbsp;parcite, quae nullo digna dolore dolet. 

</P>

<P CLASS=SHORTBORDER></P>

<P>
<B>VI</B>
</P>

<P>
 Tu quoque, nostrarum quondam fiducia rerum,
<BR>&nbsp;&nbsp;&nbsp;&nbsp;&nbsp;qui mihi confugium, qui mihi portus eras, 
<BR>tu quoque suscepti curam dimittis amici, 
<BR>&nbsp;&nbsp;&nbsp;&nbsp;&nbsp;officiique pium tam cito ponis onus? 
<BR>sarcina sum, fateor, quam si non tempore nostro 
<BR>&nbsp;&nbsp;&nbsp;&nbsp;&nbsp;depositurus eras, non subeunda fuit. 
<BR>Fluctibus in mediis nauem, Palinure, relinquis? 
<BR>&nbsp;&nbsp;&nbsp;&nbsp;&nbsp;Ne fuge, neue tua sit minor arte fides. 
<BR>Numquid Achilleos inter fera proelia fidi 
<BR>&nbsp;&nbsp;&nbsp;&nbsp;&nbsp;deseruit leuitas Automedontis equos? 
<BR>Quem semel excepit, numquam Podalirius aegro 
<BR>&nbsp;&nbsp;&nbsp;&nbsp;&nbsp;promissam medicae non tulit artis opem. 
<BR>Turpius eicitur, quam non admittitur hospes 
<BR>&nbsp;&nbsp;&nbsp;&nbsp;&nbsp;quae patuit, dextrae firma sit ara meae. 
<BR>Nil nisi me solum primo tutatus es; at nunc 
<BR>&nbsp;&nbsp;&nbsp;&nbsp;&nbsp;me pariter serua iudiciumque tuum, 
<BR>si modo non aliqua est in me noua culpa, tuamque 
<BR>&nbsp;&nbsp;&nbsp;&nbsp;&nbsp;mutarunt subito crimina nostra fidem. 
<BR>Spiritus hic, Scythica quem non bene ducimus aura, 
<BR>&nbsp;&nbsp;&nbsp;&nbsp;&nbsp;quod cupio, membris exeat ante meis, 
<BR>quam tua delicto stringantur pectora nostro, 
<BR>&nbsp;&nbsp;&nbsp;&nbsp;&nbsp;et uidear merito uilior esse tibi. 
<BR>Non adeo toti fatis urgemur iniquis, 
<BR>&nbsp;&nbsp;&nbsp;&nbsp;&nbsp;ut mea sit longis mens quoque mota malis. 
<BR>Finge tamen motam, quotiens Agamemnone natum 
<BR>&nbsp;&nbsp;&nbsp;&nbsp;&nbsp;dixisse in Pyladen improba uerba putas? 
<BR>Nec procul a uero est quin et pulsarit amicum: 
<BR>&nbsp;&nbsp;&nbsp;&nbsp;&nbsp;mansit in officiis non minus ille suis. 
<BR>Hoc est cum miseris solum commune beatis, 
<BR>&nbsp;&nbsp;&nbsp;&nbsp;&nbsp;ambobus tribui quod solet obsequium: 
<BR>ceditur et caecis et quos praetexta uerendos 
<BR>&nbsp;&nbsp;&nbsp;&nbsp;&nbsp;uirgaque cum uerbis inperiosa facit. 
<BR>Si mihi non parcis, fortunae parcere debes: 
<BR>&nbsp;&nbsp;&nbsp;&nbsp;&nbsp;non habet in nobis ullius ira locum.
<BR>Elige nostrorum minimum minimumque laborum, 
<BR>&nbsp;&nbsp;&nbsp;&nbsp;&nbsp;isto, quod reris, grandius illud erit. 
<BR>Quam multa madidae celantur harundine fossae, 
<BR>&nbsp;&nbsp;&nbsp;&nbsp;&nbsp;florida quam multas Hybla tuetur apes, 
<BR>quam multae gracili terrena sub horrea ferre 
<BR>&nbsp;&nbsp;&nbsp;&nbsp;&nbsp;limite formicae grana reperta solent, 
<BR>tam me circumstat densorum turba malorum. 
<BR>&nbsp;&nbsp;&nbsp;&nbsp;&nbsp;Crede mihi, uero est nostra querela minor. 
<BR>His qui contentus non est, in litus harenas, 
<BR>&nbsp;&nbsp;&nbsp;&nbsp;&nbsp;in segetem spicas, in mare fundat aquas. 
<BR>Intempestiuos igitur compesce tumores, 
<BR>&nbsp;&nbsp;&nbsp;&nbsp;&nbsp;uela nec in medio desere nostra mari.

</P>

<P CLASS=SHORTBORDER></P>

<P>
<B>VII</B>
</P>

<P>
 Quam legis, ex illa tibi uenit epistula terra,
<BR>&nbsp;&nbsp;&nbsp;&nbsp;&nbsp;latus ubi aequoreis additur Hister aquis. 
<BR>Si tibi contingit cum dulci uita salute, 
<BR>&nbsp;&nbsp;&nbsp;&nbsp;&nbsp;candida fortunae pars manet uria meae. 
<BR>Scilicet, ut semper, quid agam, carissime, quaeris, 
<BR>&nbsp;&nbsp;&nbsp;&nbsp;&nbsp;quamuis hoc uel me scire tacente potes. 
<BR>Sum miser, haec breuis est nostrorum summa malorum, 
<BR>&nbsp;&nbsp;&nbsp;&nbsp;&nbsp;quisquis et offenso Caesare uiuit, erit. 
<BR>Turba Tomitanae quae sit regionis et inter 
<BR>&nbsp;&nbsp;&nbsp;&nbsp;&nbsp;quos habitem mores, discere cura tibi est? 
<BR>Mixta sit haec quamuis inter Graecosque Getasque, 
<BR>&nbsp;&nbsp;&nbsp;&nbsp;&nbsp;a male pacatis plus trahit ora Getis. 
<BR>Sarmaticae maior Geticaeque frequentia gentis 
<BR>&nbsp;&nbsp;&nbsp;&nbsp;&nbsp;per medias in equis itque reditque uias. 
<BR>In quibus est nemo, qui non coryton et arcum 
<BR>&nbsp;&nbsp;&nbsp;&nbsp;&nbsp;telaque uipereo lurida felle gerat. 
<BR>Vox fera, trux uultus, uerissima Martis imago, 
<BR>&nbsp;&nbsp;&nbsp;&nbsp;&nbsp;non coma, non ulla barba resecta manu, 
<BR>dextera non segnis fixo dare uulnera cultro, 
<BR>&nbsp;&nbsp;&nbsp;&nbsp;&nbsp;quem iunctum lateri barbarus omnis habet. 
<BR>Viuit in his heu nunc, lusorum oblitus amorum, 
<BR>&nbsp;&nbsp;&nbsp;&nbsp;&nbsp;hos uidet, hos uates audit, amice, tuus: 
<BR>atque utinam uiuat non et moriatur in illis, 
<BR>&nbsp;&nbsp;&nbsp;&nbsp;&nbsp;absit ab inuisis et tamen umbra locis. 
<BR>Carmina quod pleno saltari nostra theatro, 
<BR>&nbsp;&nbsp;&nbsp;&nbsp;&nbsp;uersibus et plaudi scribis, amice, meis, 
<BR>nil equidem feci (tu scis hoc ipse) theatris,
<BR>&nbsp;&nbsp;&nbsp;&nbsp;&nbsp;Musa nec in plausus ambitiosa mea est. 
<BR>Non tamen ingratum est, quodcumque obliuia nostri 
<BR>&nbsp;&nbsp;&nbsp;&nbsp;&nbsp;impedit et profugi nomen in ora refert. 
<BR>Quamuis interdum, quae me laesisse recordor, 
<BR>&nbsp;&nbsp;&nbsp;&nbsp;&nbsp;carmina deuoueo Pieridasque meas, 
<BR>cum bene deuoui, nequeo tamen esse sine illis 
<BR>&nbsp;&nbsp;&nbsp;&nbsp;&nbsp;uulneribusque meis tela cruenta sequor, 
<BR>quaeque modo Euboicis lacerata est fluctibus, audet 
<BR>&nbsp;&nbsp;&nbsp;&nbsp;&nbsp;Graia Capheream currere puppis aquam. 
<BR>Nec tamen, ut lauder, uigilo curamque futuri 
<BR>&nbsp;&nbsp;&nbsp;&nbsp;&nbsp;nominis, utilius quod latuisset, ago. 
<BR>Detineo studiis animum falloque dolores, 
<BR>&nbsp;&nbsp;&nbsp;&nbsp;&nbsp;experior curis et dare uerba meis. 
<BR>Quid potius faciam desertis solus in oris, 
<BR>&nbsp;&nbsp;&nbsp;&nbsp;&nbsp;quamue malis aliam quaerere coner opem? 
<BR>Siue locum specto, locus est inamabilis, et quo 
<BR>&nbsp;&nbsp;&nbsp;&nbsp;&nbsp;esse nihil toto tristius orbe potest, 
<BR>siue homines, uix sunt homines hoc nomine digni, 
<BR>&nbsp;&nbsp;&nbsp;&nbsp;&nbsp;quamque lupi, saeuae plus feritatis habent. 
<BR>Non metuunt leges, sed cedit uiribus aequum, 
<BR>&nbsp;&nbsp;&nbsp;&nbsp;&nbsp;uictaque pugnaci iura sub ense iacent. 
<BR>Pellibus et laxis arcent mala frigora bracis, 
<BR>&nbsp;&nbsp;&nbsp;&nbsp;&nbsp;oraque sunt longis horrida tecta comis. 
<BR>In paucis remanent Graecae uestigia linguae, 
<BR>&nbsp;&nbsp;&nbsp;&nbsp;&nbsp;haec quoque iam Getico barbara facta sono. 
<BR>unus in hoc nemo est populo, qui forte Latine 
<BR>&nbsp;&nbsp;&nbsp;&nbsp;&nbsp;quaelibet e medio reddere uerba queat. 
<BR>Ille ego Romanus uates (ignoscite, Musae) 
<BR>&nbsp;&nbsp;&nbsp;&nbsp;&nbsp;Sarmatico cogor plurima more loqui.
<BR>En pudet et fateor, iam desuetudine longa 
<BR>&nbsp;&nbsp;&nbsp;&nbsp;&nbsp;uix subeunt ipsi uerba Latina mihi. 
<BR>Nec dubito quin sint et in hoc non pauca libello 
<BR>&nbsp;&nbsp;&nbsp;&nbsp;&nbsp;barbara: non hominis culpa, sed ista loci. 
<BR>Ne tamen Ausoniae perdam commercia linguae, 
<BR>&nbsp;&nbsp;&nbsp;&nbsp;&nbsp;et fiat patrio uox mea muta sono, 
<BR>ipse loquor mecum desuetaque uerba retracto, 
<BR>&nbsp;&nbsp;&nbsp;&nbsp;&nbsp;et studii repeto signa sinistra mei. 
<BR>Sic animum tempusque traho, sic meque reduco 
<BR>&nbsp;&nbsp;&nbsp;&nbsp;&nbsp;a contemplatu summoueoque mali. 
<BR>Carminibus quaero miserarum obliuia rerum: 
<BR>&nbsp;&nbsp;&nbsp;&nbsp;&nbsp;praemia si studio consequar ista, sat est. 

</P>

<P CLASS=SHORTBORDER></P>

<P>
<B>VIII</B>
</P>

<P>
 Non adeo cecidi, quamuis abiectus, ut infra
<BR>&nbsp;&nbsp;&nbsp;&nbsp;&nbsp;te quoque sim, inferius quo nihil esse potest. 
<BR>Quae tibi res animos in me facit, improbe? Curue 
<BR>&nbsp;&nbsp;&nbsp;&nbsp;&nbsp;casibus insultas, quos potes ipse pati? 
<BR>Nec mala te reddunt mitem placidumque iacenti 
<BR>&nbsp;&nbsp;&nbsp;&nbsp;&nbsp;nostra, quibus possint inlacrimare ferae; 
<BR>nec metuis dubio Fortunae stantis in orbe 
<BR>&nbsp;&nbsp;&nbsp;&nbsp;&nbsp;numen, et exosae uerba superba deae. 
<BR>Exigit a dignis ultrix Rhamnusia poenas: 
<BR>&nbsp;&nbsp;&nbsp;&nbsp;&nbsp;inposito calcas quid mea fata pede? 
<BR>Vidi ego naufragium qui risit in aequora mergi, 
<BR>&nbsp;&nbsp;&nbsp;&nbsp;&nbsp;et "numquam" dixi "iustior unda fuit." 
<BR>Vilia qui quondam miseris alimenta negarat, 
<BR>&nbsp;&nbsp;&nbsp;&nbsp;&nbsp;nunc mendicato pascitur ipse cibo. 
<BR>Passibus ambiguis Fortuna uolubilis errat 
<BR>&nbsp;&nbsp;&nbsp;&nbsp;&nbsp;et manet in nullo certa tenaxque loco, 
<BR>sed modo laeta uenit, uultus modo sumit acerbos, 
<BR>&nbsp;&nbsp;&nbsp;&nbsp;&nbsp;et tantum constans in leuitate sua est. 
<BR>Nos quoque floruimus, sed flos erat ille caducus, 
<BR>&nbsp;&nbsp;&nbsp;&nbsp;&nbsp;flammaque de stipula nostra breuisque fuit. 
<BR>Neue tamen tota capias fera gaudia mente, 
<BR>&nbsp;&nbsp;&nbsp;&nbsp;&nbsp;non est placandi spes mihi nulla dei, 
<BR>uel quia peccaui citra scelus, utque pudore 
<BR>&nbsp;&nbsp;&nbsp;&nbsp;&nbsp;non caret, inuidia sic mea culpa caret, 
<BR>uel quia nil ingens ad finem solis ab ortu 
<BR>&nbsp;&nbsp;&nbsp;&nbsp;&nbsp;illo, cui paret, mitius orbis habet. 
<BR>Scilicet ut non est per uim superabilis ulli, 
<BR>&nbsp;&nbsp;&nbsp;&nbsp;&nbsp;molle cor ad timidas sic habet ille preces, 
<BR>exemploque deum, quibus accessurus et ipse est, 
<BR>&nbsp;&nbsp;&nbsp;&nbsp;&nbsp;cum poenae uenia plura roganda dabit. 
<BR>Si numeres anno soles et nubila toto, 
<BR>&nbsp;&nbsp;&nbsp;&nbsp;&nbsp;inuenies nitidum saepius isse diem 
<BR>ergo ne nimium nostra laetere ruina, 
<BR>&nbsp;&nbsp;&nbsp;&nbsp;&nbsp;restitui quondam me quoque posse puta: 
<BR>posse puta fieri lenito principe uultus 
<BR>&nbsp;&nbsp;&nbsp;&nbsp;&nbsp;ut uideas media tristis in urbe meos, 
<BR>utque ego te uideam causa grauiore fugatum, 
<BR>&nbsp;&nbsp;&nbsp;&nbsp;&nbsp;haec sunt a primis proxima uota meis. 

</P>

<P CLASS=SHORTBORDER></P>

<P>
<B>IX</B>
</P>

<P>
 O tua si sineres in nostris nomina poni
<BR>&nbsp;&nbsp;&nbsp;&nbsp;&nbsp;carminibus, positus quam mihi saepe fores! 
<BR>Te canerem solum, meriti memor, inque libellis 
<BR>&nbsp;&nbsp;&nbsp;&nbsp;&nbsp;creuisset sine te pagina nulla meis. 
<BR>Quid tibi deberem, tota sciretur in urbe, 
<BR>&nbsp;&nbsp;&nbsp;&nbsp;&nbsp;exul in amissa si tamen urbe legor. 
<BR>Te praesens mitem nosset, te serior aetas, 
<BR>&nbsp;&nbsp;&nbsp;&nbsp;&nbsp;scripta uetustatem si modo nostra ferunt, 
<BR>nec tibi cessaret doctus bene dicere lector: 
<BR>&nbsp;&nbsp;&nbsp;&nbsp;&nbsp;hic te seruato uate maneret honor. 
<BR>Caesaris est primum munus, quod ducimus auras; 
<BR>&nbsp;&nbsp;&nbsp;&nbsp;&nbsp;gratia post magnos est tibi habenda deos. 
<BR>Ille dedit uitam; tu, quam dedit ille, tueris, 
<BR>&nbsp;&nbsp;&nbsp;&nbsp;&nbsp;et facis accepto munere posse frui. 
<BR>Cumque perhorruerit casus pars maxima nostros, 
<BR>&nbsp;&nbsp;&nbsp;&nbsp;&nbsp;pars etiam credi pertimuisse uelit, 
<BR>naufragiumque meum tumulo spectarit ab alto, 
<BR>&nbsp;&nbsp;&nbsp;&nbsp;&nbsp;nec dederit nanti per freta saeua manum, 
<BR>seminecem Stygia reuocasti solus ab unda. 
<BR>&nbsp;&nbsp;&nbsp;&nbsp;&nbsp;Hoc quoque, quod memores possumus esse, tuum est. 
<BR>Di tibi se tribuant cum Caesare semper amicos: 
<BR>&nbsp;&nbsp;&nbsp;&nbsp;&nbsp;non potuit uotum plenius esse meum. 
<BR>Haec meus argutis, si tu paterere, libellis 
<BR>&nbsp;&nbsp;&nbsp;&nbsp;&nbsp;poneret in multa luce uidenda labor; 
<BR>nunc quoque se, quamuis est iussa quiescere, quin te 
<BR>&nbsp;&nbsp;&nbsp;&nbsp;&nbsp;nominet inuitum, uix mea Musa tenet. 
<BR>utque canem pauidae nactum uestigia ceruae 
<BR>&nbsp;&nbsp;&nbsp;&nbsp;&nbsp;latrantem frustra copula dura tenet, 
<BR>utque fores nondum reserati carceris acer 
<BR>&nbsp;&nbsp;&nbsp;&nbsp;&nbsp;nunc pede, nunc ipsa fronte lacessit equus, 
<BR>sic mea lege data uincta atque inclusa Thalia 
<BR>&nbsp;&nbsp;&nbsp;&nbsp;&nbsp;per titulum uetiti nominis ire cupit. 
<BR>Ne tamen officio memoris laedaris amici, 
<BR>&nbsp;&nbsp;&nbsp;&nbsp;&nbsp;parebo iussis (parce timere) tuis. 
<BR>At non parerem, nisi me meminisse putares. 
<BR>&nbsp;&nbsp;&nbsp;&nbsp;&nbsp;Hoc quod non prohibet uox tua, gratus ero. 
<BR>Dumque (quod o breue sit!) lumen uitale uidebo, 
<BR>&nbsp;&nbsp;&nbsp;&nbsp;&nbsp;seruiet officio spiritus iste tuo. 

</P>

<P CLASS=SHORTBORDER></P>

<P>
<B>X</B>
</P>

<P>
 Vt sumus in Ponto, ter frigore constitit Hister,
<BR>&nbsp;&nbsp;&nbsp;&nbsp;&nbsp;facta est Euxini dura ter unda maris. 
<BR>At mihi iam uideor patria procul esse tot annis, 
<BR>&nbsp;&nbsp;&nbsp;&nbsp;&nbsp;Dardana quot Graio Troia sub hoste fuit. 
<BR>Stare putes, adeo procedunt tempora tarde, 
<BR>&nbsp;&nbsp;&nbsp;&nbsp;&nbsp;et peragit lentis passibus annus iter. 
<BR>Nec mihi solstitium quicquam de noctibus aufert, 
<BR>&nbsp;&nbsp;&nbsp;&nbsp;&nbsp;efficit angustos nec mihi bruma dies. 
<BR>Scilicet in nobis rerum natura nouata est, 
<BR>&nbsp;&nbsp;&nbsp;&nbsp;&nbsp;cumque meis curis omnia longa facit. 
<BR>An peragunt solitos communia tempora motus, 
<BR>&nbsp;&nbsp;&nbsp;&nbsp;&nbsp;stantque magis uitae tempora dura meae? 
<BR>Quem tenet Euxini mendax cognomine litus, 
<BR>&nbsp;&nbsp;&nbsp;&nbsp;&nbsp;et Scythici uere terra sinistra freti. 
<BR>Innumerae circa gentes fera bella minantur, 
<BR>&nbsp;&nbsp;&nbsp;&nbsp;&nbsp;quae sibi non rapto uiuere turpe putant. 
<BR>Nil extra tutum est: tumulus defenditur ipse 
<BR>&nbsp;&nbsp;&nbsp;&nbsp;&nbsp;moenibus exiguis ingenioque loci. 
<BR>Cum minime credas, ut aues, densissimus hostis 
<BR>&nbsp;&nbsp;&nbsp;&nbsp;&nbsp;aduolat, et praedam uix bene uisus agit. 
<BR>Saepe intra muros clausis uenientia portis 
<BR>&nbsp;&nbsp;&nbsp;&nbsp;&nbsp;per medias legimus noxia tela uias. 
<BR>Est igitur rarus, rus qui colere audeat, isque 
<BR>&nbsp;&nbsp;&nbsp;&nbsp;&nbsp;hac arat infelix, hac tenet arma manu. 
<BR>Sub galea pastor iunctis pice cantat auenis, 
<BR>&nbsp;&nbsp;&nbsp;&nbsp;&nbsp;proque lupo pauidae bella uerentur oues. 
<BR>Vix ope castelli defendimur; et tamen intus 
<BR>&nbsp;&nbsp;&nbsp;&nbsp;&nbsp;mixta facit Graecis barbara turba metum. 
<BR>Quippe simul nobis habitat discrimine nullo 
<BR>&nbsp;&nbsp;&nbsp;&nbsp;&nbsp;barbarus et tecti plus quoque parte tenet. 
<BR>Quorum ut non timeas, possis odisse uidendo 
<BR>&nbsp;&nbsp;&nbsp;&nbsp;&nbsp;pellibus et longa pectora tecta coma. 
<BR>Hos quoque, qui geniti Graia creduntur ab urbe, 
<BR>&nbsp;&nbsp;&nbsp;&nbsp;&nbsp;pro patrio cultu Persica braca tegit. 
<BR>Exercent illi sociae commercia linguae: 
<BR>&nbsp;&nbsp;&nbsp;&nbsp;&nbsp;per gestum res est significanda mihi. 
<BR>Barbarus hic ego sum, qui non intellegor ulli, 
<BR>&nbsp;&nbsp;&nbsp;&nbsp;&nbsp;et rident stolidi uerba Latina Getae; 
<BR>meque palam de me tuto mala saepe loquuntur, 
<BR>&nbsp;&nbsp;&nbsp;&nbsp;&nbsp;forsitan obiciunt exiliumque mihi. 
<BR>utque fit, in me aliquid ficti, dicentibus illis 
<BR>&nbsp;&nbsp;&nbsp;&nbsp;&nbsp;abnuerim quotiens annuerimque, putant. 
<BR>Adde quod iniustum rigido ius dicitur ense, 
<BR>&nbsp;&nbsp;&nbsp;&nbsp;&nbsp;dantur et in medio uulnera saepe foro. 
<BR>O duram Lachesin, quae tam graue sidus habenti 
<BR>&nbsp;&nbsp;&nbsp;&nbsp;&nbsp;fila dedit uitae non breuiora meae! 
<BR>Quod patriae uultu uestroque caremus, amici, 
<BR>&nbsp;&nbsp;&nbsp;&nbsp;&nbsp;atque hic in Scythicis gentibus esse queror: 
<BR>utraque poena grauis. Merui tamen urbe carere, 
<BR>&nbsp;&nbsp;&nbsp;&nbsp;&nbsp;non merui tali forsitan esse loco. 
<BR>Quid loquor, a! Demens? Ipsam quoque perdere uitam, 
<BR>&nbsp;&nbsp;&nbsp;&nbsp;&nbsp;Caesaris offenso numine. Dignus eram. 

</P>

<P CLASS=SHORTBORDER></P>

<P>
<B>XI</B>
</P>

<P>
 Quod te nescioquis per iurgia dixerit esse
<BR>&nbsp;&nbsp;&nbsp;&nbsp;&nbsp;exulis uxorem, littera questa tua est. 
<BR>Indolui, non tam mea quod fortuna male audit, 
<BR>&nbsp;&nbsp;&nbsp;&nbsp;&nbsp;qui iam consueui fortiter esse miser, 
<BR>quam quod cui minime uellem, sum causa pudoris,
<BR>&nbsp;&nbsp;&nbsp;&nbsp;&nbsp;teque reor nostris erubuisse malis. 
<BR>Perfer et obdura; multo grauiora tulisti, 
<BR>&nbsp;&nbsp;&nbsp;&nbsp;&nbsp;eripuit cum me principis ira tibi. 
<BR>Fallitur iste tamen, quo iudice nominor exul: 
<BR>&nbsp;&nbsp;&nbsp;&nbsp;&nbsp;mollior est culpam poena secuta meam. 
<BR>Maxima poena mihi est ipsum offendisse, priusque 
<BR>&nbsp;&nbsp;&nbsp;&nbsp;&nbsp;uenisset mallem funeris hora mihi. 
<BR>Quassa tamen nostra est, non mersa nec obruta nauis, 
<BR>&nbsp;&nbsp;&nbsp;&nbsp;&nbsp;utque caret portu, sic tamen exstat aquis.
<BR>Nec uitam nec opes nec ius mihi ciuis ademit, 
<BR>&nbsp;&nbsp;&nbsp;&nbsp;&nbsp;qui merui uitio perdere cuncta meo. 
<BR>Sed quia peccato facinus non affuit illi, 
<BR>&nbsp;&nbsp;&nbsp;&nbsp;&nbsp;nil nisi me patriis iussit abesse focis. 
<BR>utque aliis, quorum numerum comprendere non est 
<BR>&nbsp;&nbsp;&nbsp;&nbsp;&nbsp;Caesareum numen sic mihi mite fuit. 
<BR>Ipse relegati, non exulis utitur in me 
<BR>&nbsp;&nbsp;&nbsp;&nbsp;&nbsp;nomine: tuta suo iudice causa mea est. 
<BR>Iure igitur laudes, Caesar, pro parte uirili 
<BR>&nbsp;&nbsp;&nbsp;&nbsp;&nbsp;carmina nostra tuas qualiacumque canunt: 
<BR>iure deos, ut adhuc caeli tibi limina claudant, 
<BR>&nbsp;&nbsp;&nbsp;&nbsp;&nbsp;teque uelint sine se, comprecor, esse deum. 
<BR>Optat idem populus; sed, ut in mare flumina uastum, 
<BR>&nbsp;&nbsp;&nbsp;&nbsp;&nbsp;sic solet exiguae currere riuus aquae. 
<BR>At tu fortuna, cuius uocor exul ab ore, 
<BR>&nbsp;&nbsp;&nbsp;&nbsp;&nbsp;nomine mendaci parce grauate meam. 

</P>

<P CLASS=SHORTBORDER></P>

<P>
<B>XII</B>
</P>

<P>
Scribis, ut oblectem studio lacrimabile tempus,
<BR>&nbsp;&nbsp;&nbsp;&nbsp;&nbsp;ne pereant turpi pectora nostra situ. 
<BR>Difficile est quod, amice, mones, quia carmina laetum 
<BR>&nbsp;&nbsp;&nbsp;&nbsp;&nbsp;sunt opus, et pacem mentis habere uolunt. 
<BR>Nostra per aduersas agitur fortuna procellas, 
<BR>&nbsp;&nbsp;&nbsp;&nbsp;&nbsp;sorte nec ulla mea tristior esse potest. 
<BR>Exigis ut Priamus natorum funere plaudat,
<BR>&nbsp;&nbsp;&nbsp;&nbsp;&nbsp;et Niobe festos ducat ut orba choros. 
<BR>Luctibus an studio uideor debere teneri, 
<BR>&nbsp;&nbsp;&nbsp;&nbsp;&nbsp;solus in extremos iussus abire Getas? 
<BR>Des licet in ualido pectus mihi robore fultum, 
<BR>&nbsp;&nbsp;&nbsp;&nbsp;&nbsp;fama refert Anyti quale fuisse reo, 
<BR>fracta cadet tantae sapientia mole ruinae: 
<BR>&nbsp;&nbsp;&nbsp;&nbsp;&nbsp;plus ualet humanis uiribus ira dei. 
<BR>Ille senex, dictus sapiens ab Apolline, nullum 
<BR>&nbsp;&nbsp;&nbsp;&nbsp;&nbsp;scribere in hoc casu sustinuisset opus. 
<BR>ut ueniant patriae, ueniant obliuia uestri, 
<BR>&nbsp;&nbsp;&nbsp;&nbsp;&nbsp;omnis ut amissi sensus abesse queat, 
<BR>at timor officio fungi uetat ipse quietum:
<BR>&nbsp;&nbsp;&nbsp;&nbsp;&nbsp;cinctus ab innumero me tenet hoste locus. 
<BR>Adde quod ingenium longa rubigine laesum 
<BR>&nbsp;&nbsp;&nbsp;&nbsp;&nbsp;torpet et est multo, quam fuit ante, minus. 
<BR>Fertilis, assiduo si non renouetur aratro, 
<BR>&nbsp;&nbsp;&nbsp;&nbsp;&nbsp;nil nisi cum spinis gramen habebit ager. 
<BR>Tempore qui longo steterit, male curret et inter 
<BR>&nbsp;&nbsp;&nbsp;&nbsp;&nbsp;carceribus missos ultimus ibit equus. 
<BR>Vertitur in teneram cariem rimisque dehiscit,
<BR>&nbsp;&nbsp;&nbsp;&nbsp;&nbsp;siqua diu solitis cumba uacauit aquis. 
<BR>Me quoque despera, fuerim cum paruus et ante, 
<BR>&nbsp;&nbsp;&nbsp;&nbsp;&nbsp;illi, qui fueram, posse redire parem. 
<BR>Contudit ingenium patientia longa malorum, 
<BR>&nbsp;&nbsp;&nbsp;&nbsp;&nbsp;et pars antiqui nulla uigoris adest. 
<BR>Siqua tamen nobis, ut nunc quoque, sumpta tabella est, 
<BR>&nbsp;&nbsp;&nbsp;&nbsp;&nbsp;inque suos uolui cogere uerba pedes, 
<BR>carmina nulla mihi sunt scripta, aut qualia cernis 
<BR>&nbsp;&nbsp;&nbsp;&nbsp;&nbsp;digna sui domini tempore, digna loco. 
<BR>Denique "non paruas animo dat gloria uires, 
<BR>&nbsp;&nbsp;&nbsp;&nbsp;&nbsp;et fecunda facit pectora laudis amor." 
<BR>Nominis et famae quondam fulgore trahebar, 
<BR>&nbsp;&nbsp;&nbsp;&nbsp;&nbsp;dum tulit antemnas aura secunda meas. 
<BR>Non adeo est bene nunc ut sit mihi gloria curae:
<BR>&nbsp;&nbsp;&nbsp;&nbsp;&nbsp;si liceat, nulli cognitus esse uelim. 
<BR>An quia cesserunt primo bene carmina, suades 
<BR>&nbsp;&nbsp;&nbsp;&nbsp;&nbsp;scribere, successus ut sequar ipse meos? 
<BR>Pace, nouem, uestra liceat dixisse, sorores: 
<BR>&nbsp;&nbsp;&nbsp;&nbsp;&nbsp;uos estis nostrae maxima causa fugae. 
<BR>utque dedit iustas tauri fabricator aeni, 
<BR>&nbsp;&nbsp;&nbsp;&nbsp;&nbsp;sic ego do poenas artibus ipse meis. 
<BR>Nil mihi debebat cum uersibus amplius esse, 
<BR>at, puto, si demens studium fatale retemptem, 
<BR>&nbsp;&nbsp;&nbsp;&nbsp;&nbsp;hic mihi praebebit carminis arma locus. 
<BR>Non liber hic ullus, non qui mihi commodet aurem, 
<BR>&nbsp;&nbsp;&nbsp;&nbsp;&nbsp;uerbaque significent quid mea, norit, adest. 
<BR>Omnia barbariae loca sunt uocisque ferinae, 
<BR>&nbsp;&nbsp;&nbsp;&nbsp;&nbsp;omniaque hostilis plena timore soni. 
<BR>Ipse mihi uideor iam dedidicisse Latine: 
<BR>&nbsp;&nbsp;&nbsp;&nbsp;&nbsp;nam didici Getice Sarmaticeque loqui. 
<BR>Nec tamen, ut uerum fatear tibi, nostra teneri 
<BR>&nbsp;&nbsp;&nbsp;&nbsp;&nbsp;a conponendo carmine Musa potest. 
<BR>Scribimus et scriptos absumimus igne libellos: 
<BR>&nbsp;&nbsp;&nbsp;&nbsp;&nbsp;exitus est studii parua fauilla mei. 
<BR>Nec possum et cupio non nullos ducere uersus:
<BR>&nbsp;&nbsp;&nbsp;&nbsp;&nbsp;ponitur idcirco noster in igne labor, 
<BR>nec nisi pars casu flammis erepta doloue 
<BR>&nbsp;&nbsp;&nbsp;&nbsp;&nbsp;ad uos ingenii peruenit ulla mei. 
<BR>Sic utinam, quae nil metuentem tale magistrum 
<BR>&nbsp;&nbsp;&nbsp;&nbsp;&nbsp;perdidit, in cineres Ars mea uersa foret! 
</P>

<P CLASS=SHORTBORDER></P>

<P>
<B>XIII</B>
</P>

<P>
 Hanc tuus e Getico mittit tibi Naso salutem,
<BR>&nbsp;&nbsp;&nbsp;&nbsp;&nbsp;mittere si quisquam, quo caret ipse, potest. 
<BR>Aeger enim traxi contagia corpore mentis, 
<BR>&nbsp;&nbsp;&nbsp;&nbsp;&nbsp;libera tormento pars mihi ne qua uacet.
<BR>Perque dies multos lateris cruciatibus utor;
<BR>&nbsp;&nbsp;&nbsp;&nbsp;&nbsp;scilicet inmodico frigore laesit hiems. 
<BR>Si tamen ipse uales, aliqua nos parte ualemus: 
<BR>&nbsp;&nbsp;&nbsp;&nbsp;&nbsp;quippe mea est umeris fulta ruina tuis. 
<BR>Quid, mihi cum dederis ingentia pignora, cumque
<BR>&nbsp;&nbsp;&nbsp;&nbsp;&nbsp;per numeros omnes hoc tueare caput, 
<BR>quod tua me raro solatur epistula, peccas, 
<BR>&nbsp;&nbsp;&nbsp;&nbsp;&nbsp;remque piam praestas, sed mihi uerba negas? 
<BR>Hoc, precor, emenda: quod si correxeris unum, 
<BR>&nbsp;&nbsp;&nbsp;&nbsp;&nbsp;nullus in egregio corpore naeuus erit. 
<BR>Pluribus accusem, fieri nisi possit, ut ad me 
<BR>&nbsp;&nbsp;&nbsp;&nbsp;&nbsp;littera non ueniat, missa sit illa tamen. 
<BR>Di faciant, ut sit temeraria nostra querela, 
<BR>&nbsp;&nbsp;&nbsp;&nbsp;&nbsp;teque putem falso non meminisse mei. 
<BR>Quod precor, esse liquet: neque enim mutabile robur 
<BR>&nbsp;&nbsp;&nbsp;&nbsp;&nbsp;credere me fas est pectoris esse tui. 
<BR>Cana prius gelido desint absinthia Ponto, 
<BR>&nbsp;&nbsp;&nbsp;&nbsp;&nbsp;et careat dulci Trinacris Hybla thymo, 
<BR>inmemorem quam te quisquam conuincat amici. 
<BR>&nbsp;&nbsp;&nbsp;&nbsp;&nbsp;Non ita sunt fati stamina nigra mei. 
<BR>Tu tamen, ut possis falsae quoque pellere culpae 
<BR>&nbsp;&nbsp;&nbsp;&nbsp;&nbsp;crimina, quod non es, ne uideare, caue. 
<BR>utque solebamus consumere longa loquendo 
<BR>&nbsp;&nbsp;&nbsp;&nbsp;&nbsp;tempora, sermoni deficiente die, 
<BR>sic ferat ac referat tacitas nunc littera uoces, 
<BR>&nbsp;&nbsp;&nbsp;&nbsp;&nbsp;et peragant linguae charta manusque uices. 
<BR>Quod fore ne nimium uidear diffidere, sitque 
<BR>&nbsp;&nbsp;&nbsp;&nbsp;&nbsp;uersibus hoc paucis admonuisse satis, 
<BR>accipe quo semper finitur epistula uerbo, 
<BR>&nbsp;&nbsp;&nbsp;&nbsp;&nbsp; (atque meis distent ut tua fata!) "uale".

</P>

<P CLASS=SHORTBORDER></P>

<P>
<B>XIV</B>
</P>

<P>
 Quanta tibi dederim nostris monumenta libellis,
<BR>&nbsp;&nbsp;&nbsp;&nbsp;&nbsp;o mihi me coniunx carior, ipsa uides. 
<BR>Detrahat auctori multum fortuna licebit, 
<BR>&nbsp;&nbsp;&nbsp;&nbsp;&nbsp;tu tamen ingenio clara ferere meo; 
<BR>dumque legar, mecum pariter tua fama legetur, 
<BR>&nbsp;&nbsp;&nbsp;&nbsp;&nbsp;nec potes in maestos omnis abire rogos;
<BR>cumque uiri casu possis miseranda uideri, 
<BR>&nbsp;&nbsp;&nbsp;&nbsp;&nbsp;inuenies aliquas, quae, quod es, esse uelint, 
<BR>quae te, nostrorum cum sis in parte malorum, 
<BR>&nbsp;&nbsp;&nbsp;&nbsp;&nbsp;felicem dicant inuideantque tibi. 
<BR>Non ego diuitias dando tibi plura dedissem: 
<BR>&nbsp;&nbsp;&nbsp;&nbsp;&nbsp;nil feret ad Manes diuitis umbra suos. 
<BR>Perpetui fructum donaui nominis idque, 
<BR>&nbsp;&nbsp;&nbsp;&nbsp;&nbsp;quo dare nil potui munere maius, habes. 
<BR>Adde quod, ut rerum sola es tutela mearum, 
<BR>&nbsp;&nbsp;&nbsp;&nbsp;&nbsp;ad te non parui uenit honoris onus, 
<BR>quod numquam uox est de te mea muta tuique 
<BR>&nbsp;&nbsp;&nbsp;&nbsp;&nbsp;indiciis debes esse superba uiri. 
<BR>Quae ne quis possit temeraria dicere, persta, 
<BR>&nbsp;&nbsp;&nbsp;&nbsp;&nbsp;et pariter serua meque piamque fidem. 
<BR>Nam tua, dum stetimus, turpi sine crimine mansit, 
<BR>&nbsp;&nbsp;&nbsp;&nbsp;&nbsp;et tantum probitas inreprehensa fuit. 
<BR>Area de nostra nunc est tibi facta ruina;
<BR>&nbsp;&nbsp;&nbsp;&nbsp;&nbsp;conspicuum uirtus hic tua ponat opus. 
<BR>Esse bonam facile est, ubi, quod uetet esse, remotum est, 
<BR>&nbsp;&nbsp;&nbsp;&nbsp;&nbsp;et nihil officio nupta quod obstet habet. 
<BR>Cum deus intonuit, non se subducere nimbo, 
<BR>&nbsp;&nbsp;&nbsp;&nbsp;&nbsp;id demum est pietas, id socialis amor. 
<BR>Rara quidem uirtus, quam non Fortuna gubernet, 
<BR>&nbsp;&nbsp;&nbsp;&nbsp;&nbsp;quae maneat stabili, cum fugit ilia, pede. 
<BR>Siqua tamen pretium sibi uirtus ipsa petitum, 
<BR>&nbsp;&nbsp;&nbsp;&nbsp;&nbsp;inque parum lactis ardua rebus adest, 
<BR>ut tempus numeres, per saecula nulla tacetur, 
<BR>&nbsp;&nbsp;&nbsp;&nbsp;&nbsp;et loca mirantur qua patet orbis iter. 
<BR>Aspicis ut longo teneat laudabilis aeuo 
<BR>&nbsp;&nbsp;&nbsp;&nbsp;&nbsp;nomen inextinctum Penelopea fides? 
<BR>Cernis ut Admeti cantetur et Hectoris uxor 
<BR>&nbsp;&nbsp;&nbsp;&nbsp;&nbsp;ausaque in accensos Iphias ire rogos? 
<BR>ut uiuat fama coniunx Phylaceia, cuius 
<BR>&nbsp;&nbsp;&nbsp;&nbsp;&nbsp;Iliacam celeri uir pede pressit humum? 
<BR>Morte nihil opus est pro me, sed amore fideque: 
<BR>&nbsp;&nbsp;&nbsp;&nbsp;&nbsp;non ex difficili fama petenda tibi est. 
<BR>Nec te credideris, quia non facis, ista moneri: 
<BR>&nbsp;&nbsp;&nbsp;&nbsp;&nbsp;uela damus, quamuis remige puppis eat. 
<BR>Qui monet ut facias, quod iam facis, ille monendo 
<BR>&nbsp;&nbsp;&nbsp;&nbsp;&nbsp;laudat et hortatu comprobat acta suo.
</P>

<div class="footer">
	<p>
		<a href="/ovid.html">Ovid</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>

</BODY>
</HTML>