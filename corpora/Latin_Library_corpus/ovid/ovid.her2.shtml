<html>
	<head>
		<title>
			Ovid: Heroides II
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>P. OVIDI NASONIS EPISTVLAE HEROIDVM
</p>

<P class=border></P>

<P>
<B>II. Phyllis Demophoonti</B>
</P>

<P>
Hospita, Demophoon, tua te Rhodopeia Phyllis<BR>
&nbsp;&nbsp;&nbsp;&nbsp;&nbsp;ultra promissum tempus abesse queror.<BR>
cornua cum lunae pleno semel orbe coissent,<BR>
&nbsp;&nbsp;&nbsp;&nbsp;&nbsp;litoribus nostris ancora pacta tua est&#151;<BR>
luna quater latuit, toto quater orbe recrevit;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>5</FONT><BR>
&nbsp;&nbsp;&nbsp;&nbsp;&nbsp;nec vehit Actaeas Sithonis unda rates.<BR>
tempora si numeres&#151;bene quae numeramus amantes&#151;<BR>
&nbsp;&nbsp;&nbsp;&nbsp;&nbsp;non venit ante suam nostra querela diem.<BR>
Spes quoque lenta fuit; tarde, quae credita laedunt,<BR>
&nbsp;&nbsp;&nbsp;&nbsp;&nbsp;credimus. invita nunc es amante nocens.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>10</FONT><BR>
saepe fui mendax pro te mihi, saepe putavi<BR>
&nbsp;&nbsp;&nbsp;&nbsp;&nbsp;alba procellosos vela referre Notos.<BR>
Thesea devovi, quia te dimittere nollet;<BR>
&nbsp;&nbsp;&nbsp;&nbsp;&nbsp;nec tenuit cursus forsitan ille tuos.<BR>
interdum timui, ne, dum vada tendis ad Hebri,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>15</FONT><BR>
&nbsp;&nbsp;&nbsp;&nbsp;&nbsp;mersa foret cana naufraga puppis aqua.<BR>
saepe deos supplex, ut tu, scelerate, valeres,<BR>
&nbsp;&nbsp;&nbsp;&nbsp;&nbsp;cum prece turicremis sum venerata sacris;<BR>
saepe, videns ventos caelo pelagoque faventes,<BR>
&nbsp;&nbsp;&nbsp;&nbsp;&nbsp;ipsa mihi dixi: 'si valet ille, venit.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>20</FONT><BR>
denique fidus amor, quidquid properantibus obstat,<BR>
&nbsp;&nbsp;&nbsp;&nbsp;&nbsp;finxit, et ad causas ingeniosa fui.<BR>
at tu lentus abes; nec te iurata reducunt<BR>
&nbsp;&nbsp;&nbsp;&nbsp;&nbsp;numina, nec nostro motus amore redis.<BR>
Demophoon, ventis et verba et vela dedisti;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>25</FONT><BR>
&nbsp;&nbsp;&nbsp;&nbsp;&nbsp;vela queror reditu, verba carere fide.<BR>
Dic mihi, quid feci, nisi non sapienter amavi?<BR>
&nbsp;&nbsp;&nbsp;&nbsp;&nbsp;crimine te potui demeruisse meo.<BR>
unum in me scelus est, quod te, scelerate, recepi;<BR>
&nbsp;&nbsp;&nbsp;&nbsp;&nbsp;sed scelus hoc meriti pondus et instar habet.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>30</FONT><BR>
iura fidesque ubi nunc, commissaque dextera dextrae,<BR>
&nbsp;&nbsp;&nbsp;&nbsp;&nbsp;quique erat in falso plurimus ore deus?<BR>
promissus socios ubi nunc Hymenaeus in annos,<BR>
&nbsp;&nbsp;&nbsp;&nbsp;&nbsp;qui mihi coniugii sponsor et obses erat?<BR>
per mare, quod totum ventis agitatur et undis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>35</FONT><BR>
&nbsp;&nbsp;&nbsp;&nbsp;&nbsp;per quod nempe ieras, per quod iturus eras,<BR>
perque tuum mihi iurasti&#151;nisi fictus et ille est&#151;<BR>
&nbsp;&nbsp;&nbsp;&nbsp;&nbsp;concita qui ventis aequora mulcet, avum,<BR>
per Venerem nimiumque mihi facientia tela&#151;<BR>
&nbsp;&nbsp;&nbsp;&nbsp;&nbsp;altera tela arcus, altera tela faces&#151;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>40</FONT><BR>
Iunonemque, toris quae praesidet alma maritis,<BR>
&nbsp;&nbsp;&nbsp;&nbsp;&nbsp;et per taediferae mystica sacra deae.<BR>
si de tot laesis sua numina quisque deorum<BR>
&nbsp;&nbsp;&nbsp;&nbsp;&nbsp;vindicet, in poenas non satis unus eris.<BR>
Ah, laceras etiam puppes furiosa refeci&#151;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>45</FONT><BR>
&nbsp;&nbsp;&nbsp;&nbsp;&nbsp;ut, qua desererer, firma carina foret!&#151;<BR>
remigiumque dedi, quod me fugiturus haberes.<BR>
&nbsp;&nbsp;&nbsp;&nbsp;&nbsp;heu! patior telis vulnera facta meis!<BR>
credidimus blandis, quorum tibi copia, verbis;<BR>
&nbsp;&nbsp;&nbsp;&nbsp;&nbsp;credidimus generi nominibusque tuis; &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>50</FONT><BR>
credidimus lacrimis&#151;an et hae simulare docentur?<BR>
&nbsp;&nbsp;&nbsp;&nbsp;&nbsp;hae quoque habent artes, quaque iubentur, eunt?<BR>
dis quoque credidimus. quo iam tot pignora nobis?<BR>
&nbsp;&nbsp;&nbsp;&nbsp;&nbsp;parte satis potui qualibet inde capi.<BR>
Nec moveor, quod te iuvi portuque locoque&#151;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>55</FONT><BR>
&nbsp;&nbsp;&nbsp;&nbsp;&nbsp;debuit haec meriti summa fuisse mei!<BR>
turpiter hospitium lecto cumulasse iugali<BR>
&nbsp;&nbsp;&nbsp;&nbsp;&nbsp;paenitet, et lateri conseruisse latus.<BR>
quae fuit ante illam, mallem suprema fuisset<BR>
&nbsp;&nbsp;&nbsp;&nbsp;&nbsp;nox mihi, dum potui Phyllis honesta mori.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>60</FONT><BR>
speravi melius, quia me meruisse putavi;<BR>
&nbsp;&nbsp;&nbsp;&nbsp;&nbsp;quaecumque ex merito spes venit, aequa venit.<BR>
Fallere credentem non est operosa puellam<BR>
&nbsp;&nbsp;&nbsp;&nbsp;&nbsp;gloria. simplicitas digna favore fuit.<BR>
sum decepta tuis et amans et femina verbis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>65</FONT><BR>
&nbsp;&nbsp;&nbsp;&nbsp;&nbsp;di faciant, laudis summa sit ista tuae!<BR>
inter et Aegidas, media statuaris in urbe,<BR>
&nbsp;&nbsp;&nbsp;&nbsp;&nbsp;magnificus titulis stet pater ante suis.<BR>
cum fuerit Sciron lectus torvusque Procrustes<BR>
&nbsp;&nbsp;&nbsp;&nbsp;&nbsp;et Sinis et tauri mixtaque forma viri&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>70</FONT><BR>
et domitae bello Thebae fusique bimembres<BR>
&nbsp;&nbsp;&nbsp;&nbsp;&nbsp;et pulsata nigri regia caeca dei&#151;<BR>
hoc tua post illos titulo signetur imago:<BR>
&nbsp;&nbsp;&nbsp;&nbsp;&nbsp;hic est, cuius amans hospita capta dolo est.<BR>
de tanta rerum turba factisque parentis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>75</FONT><BR>
&nbsp;&nbsp;&nbsp;&nbsp;&nbsp;sedit in ingenio Cressa relicta tuo.<BR>
quod solum excusat, solum miraris in illo;<BR>
&nbsp;&nbsp;&nbsp;&nbsp;&nbsp;heredem patriae, perfide, fraudis agis.<BR>
illa&#151;nec invideo&#151;fruitur meliore marito<BR>
&nbsp;&nbsp;&nbsp;&nbsp;&nbsp;inque capistratis tigribus alta sedet;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>80</FONT><BR>
at mea despecti fugiunt conubia Thraces,<BR>
&nbsp;&nbsp;&nbsp;&nbsp;&nbsp;quod ferar externum praeposuisse meis.<BR>
atque aliquis 'iam nunc doctas eat,' inquit, 'Athenas;<BR>
&nbsp;&nbsp;&nbsp;&nbsp;&nbsp;armiferam Thracen qui regat, alter erit.<BR>
exitus acta probat.' careat successibus, opto,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>85</FONT><BR>
&nbsp;&nbsp;&nbsp;&nbsp;&nbsp;quisquis ab eventu facta notanda putat!<BR>
at si nostra tuo spumescant aequora remo,<BR>
&nbsp;&nbsp;&nbsp;&nbsp;&nbsp;iam mihi, iam dicar consuluisse meis&#151;<BR>
sed neque consului, nec te mea regia tanget<BR>
&nbsp;&nbsp;&nbsp;&nbsp;&nbsp;fessaque Bistonia membra lavabis aqua!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>90</FONT><BR>
Illa meis oculis species abeuntis inhaeret,<BR>
&nbsp;&nbsp;&nbsp;&nbsp;&nbsp;cum premeret portus classis itura meos.<BR>
ausus es amplecti colloque infusus amantis<BR>
&nbsp;&nbsp;&nbsp;&nbsp;&nbsp;oscula per longas iungere pressa moras<BR>
cumque tuis lacrimis lacrimas confundere nostras,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>95</FONT><BR>
&nbsp;&nbsp;&nbsp;&nbsp;&nbsp;quodque foret velis aura secunda, queri<BR>
et mihi discedens suprema dicere voce:<BR>
&nbsp;&nbsp;&nbsp;&nbsp;&nbsp;'Phylli, fac expectes Demophoonta tuum!'<BR>
Expectem, qui me numquam visurus abisti?<BR>
&nbsp;&nbsp;&nbsp;&nbsp;&nbsp;expectem pelago vela negata meo? &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>100</FONT><BR>
et tamen expecto&#151;redeas modo serus amanti,<BR>
&nbsp;&nbsp;&nbsp;&nbsp;&nbsp;ut tua sit solo tempore lapsa fides!<BR>
Quid precor infelix? te iam tenet altera coniunx<BR>
&nbsp;&nbsp;&nbsp;&nbsp;&nbsp;forsitan et, nobis qui male favit, amor;<BR>
iamque tibi excidimus, nullam, puto, Phyllida nosti.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>105</FONT><BR>
&nbsp;&nbsp;&nbsp;&nbsp;&nbsp;ei mihi! si, quae sim Phyllis et unde, rogas&#151;<BR>
quae tibi, Demophoon, longis erroribus acto<BR>
&nbsp;&nbsp;&nbsp;&nbsp;&nbsp;Threicios portus hospitiumque dedi,<BR>
cuius opes auxere meae, cui dives egenti<BR>
&nbsp;&nbsp;&nbsp;&nbsp;&nbsp;munera multa dedi, multa datura fui;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>110</FONT><BR>
quae tibi subieci latissima regna Lycurgi,<BR>
&nbsp;&nbsp;&nbsp;&nbsp;&nbsp;nomine femineo vix satis apta regi,<BR>
qua patet umbrosum Rhodope glacialis ad Haemum,<BR>
&nbsp;&nbsp;&nbsp;&nbsp;&nbsp;et sacer admissas exigit Hebrus aquas,<BR>
cui mea virginitas avibus libata sinistris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>115</FONT><BR>
&nbsp;&nbsp;&nbsp;&nbsp;&nbsp;castaque fallaci zona recincta manu!<BR>
pronuba Tisiphone thalamis ululavit in illis,<BR>
&nbsp;&nbsp;&nbsp;&nbsp;&nbsp;et cecinit maestum devia carmen avis;<BR>
adfuit Allecto brevibus torquata colubris,<BR>
&nbsp;&nbsp;&nbsp;&nbsp;&nbsp;suntque sepulcrali lumina mota face!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>120</FONT><BR>
Maesta tamen scopulos fruticosaque litora calco<BR>
&nbsp;&nbsp;&nbsp;&nbsp;&nbsp;quaeque patent oculis litora lata meis.<BR>
sive die laxatur humus, seu frigida lucent<BR>
&nbsp;&nbsp;&nbsp;&nbsp;&nbsp;sidera, prospicio, quis freta ventus agat;<BR>
et quaecumque procul venientia lintea vidi,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>125</FONT><BR>
&nbsp;&nbsp;&nbsp;&nbsp;&nbsp;protinus illa meos auguror esse deos.<BR>
in freta procurro, vix me retinentibus undis,<BR>
&nbsp;&nbsp;&nbsp;&nbsp;&nbsp;mobile qua primas porrigit aequor aquas.<BR>
quo magis accedunt, minus et minus utilis adsto;<BR>
&nbsp;&nbsp;&nbsp;&nbsp;&nbsp;linquor et ancillis excipienda cado.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>130</FONT><BR>
Est sinus, adductos modice falcatus in arcus;<BR>
&nbsp;&nbsp;&nbsp;&nbsp;&nbsp;ultima praerupta cornua mole rigent.<BR>
hinc mihi suppositas inmittere corpus in undas<BR>
&nbsp;&nbsp;&nbsp;&nbsp;&nbsp;mens fuit; et, quoniam fallere pergis, erit.<BR>
ad tua me fluctus proiectam litora portent,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>135</FONT><BR>
&nbsp;&nbsp;&nbsp;&nbsp;&nbsp;occurramque oculis intumulata tuis!<BR>
duritia ferrum ut superes adamantaque teque,<BR>
&nbsp;&nbsp;&nbsp;&nbsp;&nbsp;'non tibi sic,' dices, 'Phylli, sequendus eram!'<BR>
saepe venenorum sitis est mihi; saepe cruenta<BR>
&nbsp;&nbsp;&nbsp;&nbsp;&nbsp;traiectam gladio morte perire iuvat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>140</FONT><BR>
colla quoque, infidis quia se nectenda lacertis<BR>
&nbsp;&nbsp;&nbsp;&nbsp;&nbsp;praebuerunt, laqueis inplicuisse iuvat.<BR>
stat nece matura tenerum pensare pudorem.<BR>
&nbsp;&nbsp;&nbsp;&nbsp;&nbsp;in necis electu parva futura mora est.<BR>
Inscribere meo causa invidiosa sepulcro.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>145</FONT><BR>
&nbsp;&nbsp;&nbsp;&nbsp;&nbsp;aut hoc aut simili carmine notus eris:<BR>
phyllida demophoon leto dedit hospes amantem;<BR>
&nbsp;&nbsp;&nbsp;&nbsp;&nbsp;ille necis causam praebuit, ipsa manum.
</P>

<div class="footer">
	<p>
		<a href="/ovid.html">Ovid</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>

</BODY>
</HTML>