<html>
	<head>
		<title>
			Ovid: Heroides XIII
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>P. OVIDI NASONIS EPISTVLAE HEROIDVM
</p>

<P class=border></P>

<P>
<B>XIII. Laodamia Protesilao</B>
</P>

<P>
Mittit et optat amans, quo mittitur, ire salutem <BR>
&nbsp;&nbsp;&nbsp;&nbsp;&nbsp;Haemonis Haemonio Laodamia viro. <BR>
Aulide te fama est vento retinente morari:<BR>
&nbsp;&nbsp;&nbsp;&nbsp;&nbsp;a!  me cum fugeres, hic ubi ventus erat? <BR>
tum freta debuerant vestris obsistere remis; <BR>
&nbsp;&nbsp;&nbsp;&nbsp;&nbsp;illud erat saevis utile tempus aquis. <BR>
oscula plura viro mandataque plura dedissem<BR>
&nbsp;&nbsp;&nbsp;&nbsp;&nbsp;et sunt quae volui dicere multa tibi. <BR>
raptus es hinc praeceps et qui tua vela vocaret, <BR>
&nbsp;&nbsp;&nbsp;&nbsp;&nbsp;quem cuperent nautae, non ego, ventus erat.<BR>
ventus erat nautis aptus, non aptus amanti;<BR>
&nbsp;&nbsp;&nbsp;&nbsp;&nbsp;solvor ab amplexu, Protesilae, tuo<BR>
linguaque mandantis verba inperfecta reliquit; <BR>
&nbsp;&nbsp;&nbsp;&nbsp;&nbsp;vix illud potui dicere triste "vale." <BR>
Incubuit Boreas abreptaque vela tetendit, <BR>
&nbsp;&nbsp;&nbsp;&nbsp;&nbsp;iamque meus longe Protesilaus erat. <BR>
dum potui spectare virum, spectare iuvabat<BR>
&nbsp;&nbsp;&nbsp;&nbsp;&nbsp;sumque tuos oculos usque secuta meis; <BR>
ut te non poteram, poteram tua vela videre, <BR>
&nbsp;&nbsp;&nbsp;&nbsp;&nbsp;vela diu vultus detinuere meos. <BR>
at postquam nec te nec vela fugacia vidi, <BR>
&nbsp;&nbsp;&nbsp;&nbsp;&nbsp;et quod spectarem, nil nisi pontus erat, <BR>
lux quoque tecum abiit, tenebrisque exanguis obortis <BR>
&nbsp;&nbsp;&nbsp;&nbsp;&nbsp;succiduo dicor procubuisse genu. <BR>
vix socer Iphiclus, vix me grandaevus Acastus, <BR>
&nbsp;&nbsp;&nbsp;&nbsp;&nbsp;vix mater gelida maesta refecit aqua.<BR>
officium fecere pium, sed inutile nobis:<BR>
&nbsp;&nbsp;&nbsp;&nbsp;&nbsp;indignor miserae non licuisse mori.<BR>
Ut rediit animus, pariter rediere dolores;<BR>
&nbsp;&nbsp;&nbsp;&nbsp;&nbsp;pectora legitimus casta momordit amor. <BR>
nec mihi pectendos cura est praebere capillos<BR>
&nbsp;&nbsp;&nbsp;&nbsp;&nbsp;nec libet aurata corpora veste tegi. <BR>
ut quas pampinea tetigisse Bicorniger hasta<BR>
&nbsp;&nbsp;&nbsp;&nbsp;&nbsp;creditur, huc illuc, qua furor egit, eo. <BR>
conveniunt matres Phylleides et mihi clamant: <BR>
&nbsp;&nbsp;&nbsp;&nbsp;&nbsp;"Indue regales, Laodamia, sinus!"<BR>
scilicet ipsa geram saturatas murice lanas, <BR>
&nbsp;&nbsp;&nbsp;&nbsp;&nbsp;bella sub Iliacis moenibus ille gerat? <BR>
ipsa comas pectar?  galea caput ille premetur? <BR>
&nbsp;&nbsp;&nbsp;&nbsp;&nbsp;ipsa novas vestes, dura vir arma ferat? <BR>
qua possum, squalore tuos imitata labores <BR>
&nbsp;&nbsp;&nbsp;&nbsp;&nbsp;dicar et haec belli tempora tristis agam. <BR>
Dyspari Priamide, damno formose tuorum, <BR>
&nbsp;&nbsp;&nbsp;&nbsp;&nbsp;tam sis hostis iners quam malus hospes eras!<BR>
aut te Taenariae faciem culpasse maritae<BR>
&nbsp;&nbsp;&nbsp;&nbsp;&nbsp;aut illi vellem displicuisse tuam.<BR>
tu, qui pro rapta nimium, Menelae, laboras, <BR>
&nbsp;&nbsp;&nbsp;&nbsp;&nbsp;ei mihi!  quam multis flebilis ultor eris.<BR>
di, precor, a nobis omen removete sinistrum<BR>
&nbsp;&nbsp;&nbsp;&nbsp;&nbsp;et sua det reduci vir meus arma Iovi! <BR>
sed timeo, quotiens subiit miserabile bellum; <BR>
&nbsp;&nbsp;&nbsp;&nbsp;&nbsp;more nivis lacrimae sole madentis eunt. <BR>
Ilion et Tenedos Simoisque et Xanthus et Ide <BR>
&nbsp;&nbsp;&nbsp;&nbsp;&nbsp;nomina sunt ipso paene timenda sono. <BR>
nec rapere ausurus, nisi se defendere posset, <BR>
&nbsp;&nbsp;&nbsp;&nbsp;&nbsp;hospes erat:  vires noverat ille suas. <BR>
venerat, ut fama est, multo spectabilis auro <BR>
&nbsp;&nbsp;&nbsp;&nbsp;&nbsp;quique suo Phrygias corpore ferret opes, <BR>
classe virisque potens, per quae fera bella geruntur&#151;<BR>
&nbsp;&nbsp;&nbsp;&nbsp;&nbsp;et sequitur regni pars quota quemque sui? <BR>
his ego te victam, consors Ledaea gemellis, <BR>
&nbsp;&nbsp;&nbsp;&nbsp;&nbsp;suspicor, haec Danais posse nocere puto. <BR>
Hectora nescio quem timeo; Paris Hectora dixit<BR>
&nbsp;&nbsp;&nbsp;&nbsp;&nbsp;ferrea sanguinea bella movere manu;<BR>
Hectora, quisquis is est, si sum tibi cara, caveto: <BR>
&nbsp;&nbsp;&nbsp;&nbsp;&nbsp;signatum memori pectore nomen habe! <BR>
hunc ubi vitaris, alios vitare memento <BR>
&nbsp;&nbsp;&nbsp;&nbsp;&nbsp;et multos illic Hectoras esse puta<BR>
et facito ut dicas, quotiens pugnare parabis: <BR>
&nbsp;&nbsp;&nbsp;&nbsp;&nbsp;"parcere me iussit Laodamia sibi.<BR>
si cadere Argolico fas est sub milite Troiam, <BR>
&nbsp;&nbsp;&nbsp;&nbsp;&nbsp;te quoque non ullum vulnus habente cadat. <BR>
pugnet et adversos tendat Menelaus in hostes,<BR>
&nbsp;&nbsp;&nbsp;&nbsp;&nbsp;hostibus e mediis nupta petenda viro est. <BR>
causa tua est dispar:  tu tantum vivere pugna, <BR>
&nbsp;&nbsp;&nbsp;&nbsp;&nbsp;inque pios dominae posse redire sinus!<BR>
Parcite, Dardanidae, de tot, precor, hostibus uni, <BR>
&nbsp;&nbsp;&nbsp;&nbsp;&nbsp;ne meus ex illo corpore sanguis eat! <BR>
non est quem deceat nudo concurrere ferro<BR>
&nbsp;&nbsp;&nbsp;&nbsp;&nbsp;saevaque in oppositos pectora ferre viros.<BR>
fortius ille potest multo, quam pugnat, amare. <BR>
&nbsp;&nbsp;&nbsp;&nbsp;&nbsp;bella gerant alii; Protesilaus amet! <BR>
Nunc fateor:  volui revocare, animusque ferebat; <BR>
&nbsp;&nbsp;&nbsp;&nbsp;&nbsp;substitit auspicii lingua timore mali. <BR>
cum foribus velles ad Troiam exire paternis, <BR>
&nbsp;&nbsp;&nbsp;&nbsp;&nbsp;pes tuus offenso limine signa dedit. <BR>
ut vidi, ingemui, tacitoque in pectore dixi: <BR>
&nbsp;&nbsp;&nbsp;&nbsp;&nbsp;"signa reversuri sint, precor, ista viri!" <BR>
haec tibi nunc refero, ne sis animosus in armis.<BR>
&nbsp;&nbsp;&nbsp;&nbsp;&nbsp;fac, meus in ventos hic timor omnis eat! <BR>
Sors quoque nescio quem fato designat iniquo, <BR>
&nbsp;&nbsp;&nbsp;&nbsp;&nbsp;qui primus Danaum Troada tangat humum:<BR>
infelix, quae prima virum lugebit ademptum! <BR>
&nbsp;&nbsp;&nbsp;&nbsp;&nbsp;di faciant, ne tu strenuus esse velis! <BR>
inter mille rates tua sit millensima puppis<BR>
&nbsp;&nbsp;&nbsp;&nbsp;&nbsp;iamque fatigatas ultima verset aquas! <BR>
hoc quoque praemoneo:  de nave novissimus exi!<BR>
&nbsp;&nbsp;&nbsp;&nbsp;&nbsp;non est, quo properas, terra paterna tibi. <BR>
cum venies, remoque move veloque carinam <BR>
&nbsp;&nbsp;&nbsp;&nbsp;&nbsp;inque tuo celerem litore siste gradum! <BR>
Sive latet Phoebus seu terris altior exstat, <BR>
&nbsp;&nbsp;&nbsp;&nbsp;&nbsp;tu mihi luce celer, tu mihi nocte venis:<BR>
nocte tamen quam luce magis.  nox grata puellis,<BR>
&nbsp;&nbsp;&nbsp;&nbsp;&nbsp;quarum suppositus colla lacertus habet. <BR>
aucupor in lecto mendaces caelibe somnos; <BR>
&nbsp;&nbsp;&nbsp;&nbsp;&nbsp;dum careo veris gaudia falsa iuvant. <BR>
Sed tua cur nobis pallens occurrit imago? <BR>
&nbsp;&nbsp;&nbsp;&nbsp;&nbsp;cur venit a labris multa querela tuis? <BR>
excutior somno simulacraque noctis adoro; <BR>
&nbsp;&nbsp;&nbsp;&nbsp;&nbsp;nulla caret fumo Thessalis ara meo:<BR>
tura damus lacrimamque super, qua sparsa relucet, <BR>
&nbsp;&nbsp;&nbsp;&nbsp;&nbsp;ut solet adfuso surgere flamma mero. <BR>
quando ego te reducem cupidis amplexa lacertis<BR>
&nbsp;&nbsp;&nbsp;&nbsp;&nbsp;languida laetitia solvar ab ipsa mea? <BR>
quando erit, ut lecto mecum bene iunctus in uno <BR>
&nbsp;&nbsp;&nbsp;&nbsp;&nbsp;militiae referas splendida facta tuae? <BR>
quae mihi dum referes, quamvis audire iuvabit, <BR>
&nbsp;&nbsp;&nbsp;&nbsp;&nbsp;multa tamen capies oscula, multa dabis. <BR>
semper in his apte narrantia verba resistunt; <BR>
&nbsp;&nbsp;&nbsp;&nbsp;&nbsp;promptior est dulci lingua refecta mora. <BR>
Sed cum Troia subit, subeunt ventique fretumque; <BR>
&nbsp;&nbsp;&nbsp;&nbsp;&nbsp;spes bona sollicito victa timore cadit. <BR>
hoc quoque, quod venti prohibent exire carinas, <BR>
&nbsp;&nbsp;&nbsp;&nbsp;&nbsp;me movet:  invitis ire paratis aquis. <BR>
quis velit in patriam vento prohibente reverti? <BR>
&nbsp;&nbsp;&nbsp;&nbsp;&nbsp;a patria pelago vela vetante datis! <BR>
ipse suam non praebet iter Neptunus ad urbem. <BR>
&nbsp;&nbsp;&nbsp;&nbsp;&nbsp;quo ruitis?  vestras quisque redite domos! <BR>
quo ruitis, Danai?  ventos audite vetantes! <BR>
&nbsp;&nbsp;&nbsp;&nbsp;&nbsp;non subiti casus&#151;numinis ista mora est.<BR>
quid petitur tanto nisi turpis adultera bello? <BR>
&nbsp;&nbsp;&nbsp;&nbsp;&nbsp;dum licet, Inachiae vertite vela rates! <BR>
sed quid ago?  revoco?  revocaminis omen abesto<BR>
&nbsp;&nbsp;&nbsp;&nbsp;&nbsp;blandaque compositas aura secundet aquas! <BR>
Troasin invideo, quae si lacrimosa suorum <BR>
&nbsp;&nbsp;&nbsp;&nbsp;&nbsp;funera conspicient, nec procul hostis erit;<BR>
ipsa suis manibus forti nova nupta marito <BR>
&nbsp;&nbsp;&nbsp;&nbsp;&nbsp;imponet galeam Dardanaque arma dabit;<BR>
arma dabit, dumque arma dabit, simul oscula sumet&#151;<BR>
&nbsp;&nbsp;&nbsp;&nbsp;&nbsp;hoc genus officii dulce duobus erit&#151;<BR>
producetque virum dabit et mandata reverti <BR>
&nbsp;&nbsp;&nbsp;&nbsp;&nbsp;et dicet:  "referas ista fac arma Iovi!"<BR>
ille ferens dominae mandata recentia secum <BR>
&nbsp;&nbsp;&nbsp;&nbsp;&nbsp;pugnabit caute respicietque domum. <BR>
exuet haec reduci clipeum galeamque resolvet<BR>
&nbsp;&nbsp;&nbsp;&nbsp;&nbsp;excipietque suo corpora lassa sinu. <BR>
Nos sumus incertae, nos anxius omnia cogit, <BR>
&nbsp;&nbsp;&nbsp;&nbsp;&nbsp;quae possunt fieri, facta putare timor. <BR>
dum tamen arma geres diverso miles in orbe, <BR>
&nbsp;&nbsp;&nbsp;&nbsp;&nbsp;quae referat vultus est mihi cera tuos:<BR>
illi blanditias, illi tibi debita verba <BR>
&nbsp;&nbsp;&nbsp;&nbsp;&nbsp;dicimus, amplexus accipit illa meos. <BR>
crede mihi, plus est, quam quod videatur, imago; <BR>
&nbsp;&nbsp;&nbsp;&nbsp;&nbsp;adde sonum cerae, Protesilaus erit. <BR>
hanc specto teneoque sinu pro coniuge vero<BR>
&nbsp;&nbsp;&nbsp;&nbsp;&nbsp;et tamquam possit verba referre, queror.<BR>
Per reditus corpusque tuum, mea numina, iuro<BR>
&nbsp;&nbsp;&nbsp;&nbsp;&nbsp;perque pares animi coniugiique faces<BR>
perque quod ut videam canis albere capillis,<BR>
&nbsp;&nbsp;&nbsp;&nbsp;&nbsp;quod tecum possis ipse referre, caput,<BR>
me tibi venturam comitem, quocumque vocaris, <BR>
&nbsp;&nbsp;&nbsp;&nbsp;&nbsp;sive&#151;quod heu! timeo&#151;sive superstes eris. <BR>
ultima mandato claudetur epistula parvo: <BR>
&nbsp;&nbsp;&nbsp;&nbsp;&nbsp;si tibi cura mei, sit tibi cura tui!
</P>

<div class="footer">
	<p>
		<a href="/ovid.html">Ovid</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>

</BODY>
</HTML>
