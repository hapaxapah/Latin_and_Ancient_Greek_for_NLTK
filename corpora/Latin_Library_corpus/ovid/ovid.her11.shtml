<html>
	<head>
		<title>
			Ovid: Heroides XI
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>P. OVIDI NASONIS EPISTVLAE HEROIDVM
</p>

<P class=border></P>

<P>
<B>XI. Canace Macareo</B>
</P>

<P>
Aeolis Aeolidae quam non habet ipsa salutem<BR>
mittit et armata verba notata manu.
</P>

<P>
Siqua tamen caecis errabunt scripta lituris, <BR>
&nbsp;&nbsp;&nbsp;&nbsp;&nbsp;oblitus a dominae caede libellus erit. <BR>
dextra tenet calamum, strictum tenet altera ferrum<BR>
&nbsp;&nbsp;&nbsp;&nbsp;&nbsp;et iacet in gremio charta soluta meo. <BR>
haec est Aeolidos fratri scribentis imago; <BR>
&nbsp;&nbsp;&nbsp;&nbsp;&nbsp;sic videor duro posse placere patri. <BR>
Ipse necis cuperem nostrae spectator adesset<BR>
&nbsp;&nbsp;&nbsp;&nbsp;&nbsp;auctorisque oculis exigeretur opus<BR>
ut ferus est multoque suis truculentior euris, <BR>
&nbsp;&nbsp;&nbsp;&nbsp;&nbsp;spectasset siccis vulnera nostra genis. <BR>
scilicet est aliquid cum saevis vivere ventis; <BR>
&nbsp;&nbsp;&nbsp;&nbsp;&nbsp;ingenio populi convenit ille sui. <BR>
ille Noto Zephyroque et Sithonio Aquiloni <BR>
&nbsp;&nbsp;&nbsp;&nbsp;&nbsp;imperat et pinnis, Eure proterve, tuis. <BR>
imperat heu! ventis; tumidae non imperat irae<BR>
&nbsp;&nbsp;&nbsp;&nbsp;&nbsp;possidet et vitiis regna minora suis. <BR>
quid iuvat admotam per avorum nomina caelo <BR>
&nbsp;&nbsp;&nbsp;&nbsp;&nbsp;inter cognatos posse referre Iovem? <BR>
num minus infestum, funebria munera, ferrum <BR>
&nbsp;&nbsp;&nbsp;&nbsp;&nbsp;feminea teneo, non mea tela, manu? <BR>
O utinam, Macareu, quae nos commisit in unum, <BR>
&nbsp;&nbsp;&nbsp;&nbsp;&nbsp;venisset leto serior hora meo! <BR>
cur umquam plus me, frater, quam frater amasti<BR>
&nbsp;&nbsp;&nbsp;&nbsp;&nbsp;et tibi, non debet quod soror esse, fui? <BR>
ipsa quoque incalui, qualemque audire solebam, <BR>
&nbsp;&nbsp;&nbsp;&nbsp;&nbsp;nescio quem sensi corde tepente deum. <BR>
fugerat ore color, macies adduxerat artus,<BR>
&nbsp;&nbsp;&nbsp;&nbsp;&nbsp;sumebant minimos ora coacta cibos; 
</P>

<P>
nec somni faciles et nox erat annua nobis<BR>
&nbsp;&nbsp;&nbsp;&nbsp;&nbsp;et gemitum nullo laesa dolore dabam. <BR>
nec cur haec facerem, poteram mihi reddere causam <BR>
&nbsp;&nbsp;&nbsp;&nbsp;&nbsp;nec noram quid amans esset; at illud eram. <BR>
Prima malum nutrix animo praesensit anili; <BR>
&nbsp;&nbsp;&nbsp;&nbsp;&nbsp;prima mihi nutrix "Aeoli," dixit, "amas!" <BR>
erubui gremioque pudor deiecit ocellos; <BR>
&nbsp;&nbsp;&nbsp;&nbsp;&nbsp;haec satis in tacita signa fatentis erant. <BR>
iamque tumescebant vitiati pondera ventris<BR>
&nbsp;&nbsp;&nbsp;&nbsp;&nbsp;aegraque furtivum membra gravabat onus. <BR>
quas mihi non herbas, quae non medicamina nutrix <BR>
&nbsp;&nbsp;&nbsp;&nbsp;&nbsp;attulit audaci supposuitque manu, <BR>
ut penitus nostris&#151;hoc te celavimus unum&#151;<BR>
&nbsp;&nbsp;&nbsp;&nbsp;&nbsp;visceribus crescens excuteretur onus! <BR>
a!  nimium vivax admotis restitit infans <BR>
&nbsp;&nbsp;&nbsp;&nbsp;&nbsp;artibus et tecto tutus ab hoste fuit.<BR>
iam noviens erat orta soror pulcherrima Phoebi<BR>
&nbsp;&nbsp;&nbsp;&nbsp;&nbsp;et nova luciferos Luna movebat equos; <BR>
nescia, quae faceret subitos mihi causa dolores, <BR>
&nbsp;&nbsp;&nbsp;&nbsp;&nbsp;et rudis ad partus et nova miles eram. <BR>
nec tenui vocem.  "quid" ait "tua crimina prodis?"<BR>
&nbsp;&nbsp;&nbsp;&nbsp;&nbsp;oraque clamantis conscia pressit anus. <BR>
quid faciam infelix?  gemitus dolor edere cogit, <BR>
&nbsp;&nbsp;&nbsp;&nbsp;&nbsp;sed timor et nutrix et pudor ipse vetant. <BR>
contineo gemitus elapsaque verba reprendo <BR>
&nbsp;&nbsp;&nbsp;&nbsp;&nbsp;et cogor lacrimas combibere ipsa meas. <BR>
mors erat ante oculos et opem Lucina negabat<BR>
&nbsp;&nbsp;&nbsp;&nbsp;&nbsp;et grave si morerer mors quoque crimen erat;<BR>
cum super incumbens scissa tunicaque comaque <BR>
&nbsp;&nbsp;&nbsp;&nbsp;&nbsp;pressa refovisti pectora nostra tuis, <BR>
et mihi "vive, soror, soror o carissima," aisti<BR>
&nbsp;&nbsp;&nbsp;&nbsp;&nbsp;"vive nec unius corpore perde duos. <BR>
spes bona det vires; fratri nam nupta futura es. <BR>
&nbsp;&nbsp;&nbsp;&nbsp;&nbsp;illius de quo mater et uxor eris."<BR>
Mortua, crede mihi, tamen ad tua verba revixi <BR>
&nbsp;&nbsp;&nbsp;&nbsp;&nbsp;et positum est uteri crimen onusque mei. <BR>
quid tibi grataris?  media sedet Aeolus aula; <BR>
&nbsp;&nbsp;&nbsp;&nbsp;&nbsp;crimina sunt oculis subripienda patris. <BR>
frugibus infantem ramisque albentis olivae <BR>
&nbsp;&nbsp;&nbsp;&nbsp;&nbsp;et levibus vittis sedula celat anus<BR>
fictaque sacra facit dicitque precantia verba; <BR>
&nbsp;&nbsp;&nbsp;&nbsp;&nbsp;dat populus sacris, dat pater ipse viam. <BR>
iam prope limen erat.  patrias vagitus ad aures <BR>
&nbsp;&nbsp;&nbsp;&nbsp;&nbsp;venit et indicio proditur ille suo.<BR>
eripit infantem mentitaque sacra revelat <BR>
&nbsp;&nbsp;&nbsp;&nbsp;&nbsp;Aeolus.  insana regia voce sonat. <BR>
ut mare fit tremulum, tenui cum stringitur aura, <BR>
&nbsp;&nbsp;&nbsp;&nbsp;&nbsp;ut quatitur tepido fraxina virga Noto, <BR>
sic mea vibrari pallentia membra videres; <BR>
&nbsp;&nbsp;&nbsp;&nbsp;&nbsp;quassus ab imposito corpore lectus erat. <BR>
inruit et nostrum vulgat clamore pudorem<BR>
&nbsp;&nbsp;&nbsp;&nbsp;&nbsp;et vix a misero continet ore manus. <BR>
ipsa nihil praeter lacrimas pudibunda profudi.<BR>
&nbsp;&nbsp;&nbsp;&nbsp;&nbsp;torpuerat gelido lingua retenta metu. <BR>
Iamque dari parvum canibusque avibusque nepotem <BR>
&nbsp;&nbsp;&nbsp;&nbsp;&nbsp;iusserat in solis destituique locis. <BR>
vagitus dedit ille miser&#151;sensisse putares&#151;<BR>
&nbsp;&nbsp;&nbsp;&nbsp;&nbsp;quaque suum poterat voce rogabat avum. <BR>
quid mihi tunc animi credis, germane, fuisse<BR>
&nbsp;&nbsp;&nbsp;&nbsp;&nbsp;(nam potes ex animo colligere ipse tuo) <BR>
cum mea me coram silvas inimicus in altas <BR>
&nbsp;&nbsp;&nbsp;&nbsp;&nbsp;viscera montanis ferret edenda lupis? <BR>
exierat thalamo.  tunc demum pectora plangi <BR>
&nbsp;&nbsp;&nbsp;&nbsp;&nbsp;contigit inque meas unguibus ire comas. <BR>
Interea patrius vultu maerente satelles <BR>
&nbsp;&nbsp;&nbsp;&nbsp;&nbsp;venit et indignos edidit ore sonos: <BR>
'Aeolus hunc ensem mittit tibi'&#151;tradidit ensem&#151;<BR>
&nbsp;&nbsp;&nbsp;&nbsp;&nbsp;'et iubet ex merito scire, quid iste velit.' <BR>
scimus et utemur violento fortiter ense; <BR>
&nbsp;&nbsp;&nbsp;&nbsp;&nbsp;pectoribus condam dona paterna meis. <BR>
his mea muneribus, genitor, conubia donas? <BR>
&nbsp;&nbsp;&nbsp;&nbsp;&nbsp;hac tua dote, pater, filia dives erit?<BR>
tolle procul, decepte, faces, Hymenaee, maritas <BR>
&nbsp;&nbsp;&nbsp;&nbsp;&nbsp;et fuge turbato tecta nefanda pede! <BR>
ferte faces in me quas fertis, Erinyes atrae, <BR>
&nbsp;&nbsp;&nbsp;&nbsp;&nbsp;et meus ex isto luceat igne rogus! <BR>
nubite felices Parca meliore sorores;<BR>
&nbsp;&nbsp;&nbsp;&nbsp;&nbsp;amissae memores sed tamen este mei! <BR>
Quid puer admisit tam paucis editus horis? <BR>
&nbsp;&nbsp;&nbsp;&nbsp;&nbsp;quo laesit facto vix bene natus avum? <BR>
si potuit meruisse necem, meruisse putetur;<BR>
&nbsp;&nbsp;&nbsp;&nbsp;&nbsp;a!  miser admisso plectitur ille meo! <BR>
nate, dolor matris, rapidarum praeda ferarum, <BR>
&nbsp;&nbsp;&nbsp;&nbsp;&nbsp;ei mihi! natali dilacerate tuo,<BR>
nate, parum fausti miserabile pignus amoris,<BR>
&nbsp;&nbsp;&nbsp;&nbsp;&nbsp;haec tibi prima dies, haec tibi summa fuit. <BR>
non mihi te licuit lacrimis perfundere iustis, <BR>
&nbsp;&nbsp;&nbsp;&nbsp;&nbsp;in tua non tonsas ferre sepulcra comas; <BR>
non super incubui, non oscula frigida carpsi;<BR>
&nbsp;&nbsp;&nbsp;&nbsp;&nbsp;diripiunt avidae viscera nostra ferae. <BR>
Ipsa quoque infantis cum vulnere prosequar umbras;<BR>
&nbsp;&nbsp;&nbsp;&nbsp;&nbsp;nec mater fuero dicta nec orba diu. <BR>
tu tamen, o frustra miserae sperate sorori, <BR>
&nbsp;&nbsp;&nbsp;&nbsp;&nbsp;sparsa, precor, nati collige membra tui<BR>
et refer ad matrem socioque impone sepulcro<BR>
&nbsp;&nbsp;&nbsp;&nbsp;&nbsp;urnaque nos habeat quamlibet arta duos! <BR>
vive memor nostri lacrimasque in vulnera funde, <BR>
&nbsp;&nbsp;&nbsp;&nbsp;&nbsp;neve reformida corpus amantis amans. <BR>
tu, rogo, dilectae nimium mandata sororis <BR>
&nbsp;&nbsp;&nbsp;&nbsp;&nbsp;perfer!  mandatum persequar ipsa patris.
</P>

<div class="footer">
	<p>
		<a href="/ovid.html">Ovid</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>

</BODY>
</HTML>