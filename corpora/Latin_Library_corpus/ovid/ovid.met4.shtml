<html>
	<head>
		<title>
			Ovid: Metamorposes IV
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>P. OVIDI NASONIS METAMORPHOSEN LIBER QVARTVS
</p>

<P class=border></P>

<p>
&nbsp;&nbsp;&nbsp;&nbsp;&nbsp;At non Alcithoe Minyeias orgia censet<BR>
accipienda dei, sed adhuc temeraria Bacchum<BR>
progeniem negat esse Iovis sociasque sorores<BR>
inpietatis habet. festum celebrare sacerdos<BR>
inmunesque operum famulas dominasque suorum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR>
pectora pelle tegi, crinales solvere vittas,<BR>
serta coma, manibus frondentis sumere thyrsos<BR>
iusserat et saevam laesi fore numinis iram<BR>
vaticinatus erat: parent matresque nurusque<BR>
telasque calathosque infectaque pensa reponunt&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>
turaque dant Bacchumque vocant Bromiumque Lyaeumque<BR>
ignigenamque satumque iterum solumque bimatrem;<BR>
additur his Nyseus indetonsusque Thyoneus<BR>
et cum Lenaeo genialis consitor uvae<BR>
Nycteliusque Eleleusque parens et Iacchus et Euhan,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR>
et quae praeterea per Graias plurima gentes<BR>
nomina, Liber, habes. tibi enim inconsumpta iuventa est,<BR>
tu puer aeternus, tu formosissimus alto<BR>
conspiceris caelo; tibi, cum sine cornibus adstas,<BR>
virgineum caput est; Oriens tibi victus, adusque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT><BR>
decolor extremo qua tinguitur India Gange.<BR>
Penthea tu, venerande, bipenniferumque Lycurgum<BR>
sacrilegos mactas, Tyrrhenaque mittis in aequor<BR>
corpora, tu biiugum pictis insignia frenis<BR>
colla premis lyncum. bacchae satyrique sequuntur,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>25</FONT><BR>
quique senex ferula titubantis ebrius artus<BR>
sustinet et pando non fortiter haeret asello.<BR>
quacumque ingrederis, clamor iuvenalis et una<BR>
femineae voces inpulsaque tympana palmis<BR>
concavaque aera sonant longoque foramine buxus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>30</FONT><BR>
&nbsp;&nbsp;&nbsp;&nbsp;&nbsp;'Placatus mitisque' rogant Ismenides 'adsis,'<BR>
iussaque sacra colunt; solae Minyeides intus<BR>
intempestiva turbantes festa Minerva<BR>
aut ducunt lanas aut stamina pollice versant<BR>
aut haerent telae famulasque laboribus urguent.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>35</FONT><BR>
e quibus una levi deducens pollice filum<BR>
'dum cessant aliae commentaque sacra frequentant,<BR>
nos quoque, quas Pallas, melior dea, detinet' inquit,<BR>
'utile opus manuum vario sermone levemus<BR>
perque vices aliquid, quod tempora longa videri&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>40</FONT><BR>
non sinat, in medium vacuas referamus ad aures!'<BR>
dicta probant primamque iubent narrare sorores.<BR>
illa, quid e multis referat (nam plurima norat),<BR>
cogitat et dubia est, de te, Babylonia, narret,<BR>
Derceti, quam versa squamis velantibus artus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>45</FONT><BR>
stagna Palaestini credunt motasse figura,<BR>
an magis, ut sumptis illius filia pennis<BR>
extremos albis in turribus egerit annos,<BR>
nais an ut cantu nimiumque potentibus herbis<BR>
verterit in tacitos iuvenalia corpora pisces,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>50</FONT><BR>
donec idem passa est, an, quae poma alba ferebat<BR>
ut nunc nigra ferat contactu sanguinis arbor:<BR>
hoc placet; hanc, quoniam vulgaris fabula non est,<BR>
talibus orsa modis lana sua fila sequente:<BR>
&nbsp;&nbsp;&nbsp;&nbsp;&nbsp;'Pyramus et Thisbe, iuvenum pulcherrimus alter,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>55</FONT><BR>
altera, quas Oriens habuit, praelata puellis,<BR>
contiguas tenuere domos, ubi dicitur altam<BR>
coctilibus muris cinxisse Semiramis urbem.<BR>
notitiam primosque gradus vicinia fecit,<BR>
tempore crevit amor; taedae quoque iure coissent,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>60</FONT><BR>
sed vetuere patres: quod non potuere vetare,<BR>
ex aequo captis ardebant mentibus ambo.<BR>
conscius omnis abest; nutu signisque loquuntur,<BR>
quoque magis tegitur, tectus magis aestuat ignis.<BR>
fissus erat tenui rima, quam duxerat olim,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>65</FONT><BR>
cum fieret, paries domui communis utrique.<BR>
id vitium nulli per saecula longa notatum++<BR>
quid non sentit amor?++primi vidistis amantes<BR>
et vocis fecistis iter, tutaeque per illud<BR>
murmure blanditiae minimo transire solebant.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>70</FONT><BR>
saepe, ubi constiterant hinc Thisbe, Pyramus illinc,<BR>
inque vices fuerat captatus anhelitus oris,<BR>
"invide" dicebant "paries, quid amantibus obstas?<BR>
quantum erat, ut sineres toto nos corpore iungi<BR>
aut, hoc si nimium est, vel ad oscula danda pateres?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2> 75</FONT><BR>
nec sumus ingrati: tibi nos debere fatemur,<BR>
quod datus est verbis ad amicas transitus auris."<BR>
talia diversa nequiquam sede locuti<BR>
sub noctem dixere "vale" partique dedere<BR>
oscula quisque suae non pervenientia contra.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>80</FONT><BR>
postera nocturnos Aurora removerat ignes,<BR>
solque pruinosas radiis siccaverat herbas:<BR>
ad solitum coiere locum. tum murmure parvo<BR>
multa prius questi statuunt, ut nocte silenti<BR>
fallere custodes foribusque excedere temptent,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>85</FONT><BR>
cumque domo exierint, urbis quoque tecta relinquant,<BR>
neve sit errandum lato spatiantibus arvo,<BR>
conveniant ad busta Nini lateantque sub umbra<BR>
arboris: arbor ibi niveis uberrima pomis,<BR>
ardua morus, erat, gelido contermina fonti.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>90</FONT><BR>
pacta placent; et lux, tarde discedere visa,<BR>
praecipitatur aquis, et aquis nox exit ab isdem.<BR>
&nbsp;&nbsp;&nbsp;&nbsp;&nbsp;'Callida per tenebras versato cardine Thisbe<BR>
egreditur fallitque suos adopertaque vultum<BR>
pervenit ad tumulum dictaque sub arbore sedit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>95</FONT><BR>
audacem faciebat amor. venit ecce recenti<BR>
caede leaena boum spumantis oblita rictus<BR>
depositura sitim vicini fontis in unda;<BR>
quam procul ad lunae radios Babylonia Thisbe<BR>
vidit et obscurum timido pede fugit in antrum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>100</FONT><BR>
dumque fugit, tergo velamina lapsa reliquit.<BR>
ut lea saeva sitim multa conpescuit unda,<BR>
dum redit in silvas, inventos forte sine ipsa<BR>
ore cruentato tenues laniavit amictus.<BR>
serius egressus vestigia vidit in alto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>105</FONT><BR>
pulvere certa ferae totoque expalluit ore<BR>
Pyramus; ut vero vestem quoque sanguine tinctam<BR>
repperit, "una duos" inquit "nox perdet amantes,<BR>
e quibus illa fuit longa dignissima vita;<BR>
nostra nocens anima est. ego te, miseranda, peremi,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>110</FONT><BR>
in loca plena metus qui iussi nocte venires<BR>
nec prior huc veni. nostrum divellite corpus<BR>
et scelerata fero consumite viscera morsu,<BR>
o quicumque sub hac habitatis rupe leones!<BR>
sed timidi est optare necem." velamina Thisbes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>115</FONT><BR>
tollit et ad pactae secum fert arboris umbram,<BR>
utque dedit notae lacrimas, dedit oscula vesti,<BR>
"accipe nunc" inquit "nostri quoque sanguinis haustus!"<BR>
quoque erat accinctus, demisit in ilia ferrum,<BR>
nec mora, ferventi moriens e vulnere traxit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>120</FONT><BR>
ut iacuit resupinus humo, cruor emicat alte,<BR>
non aliter quam cum vitiato fistula plumbo<BR>
scinditur et tenui stridente foramine longas<BR>
eiaculatur aquas atque ictibus aera rumpit.<BR>
arborei fetus adspergine caedis in atram&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>125</FONT><BR>
vertuntur faciem, madefactaque sanguine radix<BR>
purpureo tinguit pendentia mora colore.<BR>
&nbsp;&nbsp;&nbsp;&nbsp;&nbsp;'Ecce metu nondum posito, ne fallat amantem,<BR>
illa redit iuvenemque oculis animoque requirit,<BR>
quantaque vitarit narrare pericula gestit;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>130</FONT><BR>
utque locum et visa cognoscit in arbore formam,<BR>
sic facit incertam pomi color: haeret, an haec sit.<BR>
dum dubitat, tremebunda videt pulsare cruentum<BR>
membra solum, retroque pedem tulit, oraque buxo<BR>
pallidiora gerens exhorruit aequoris instar,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>135</FONT><BR>
quod tremit, exigua cum summum stringitur aura.<BR>
sed postquam remorata suos cognovit amores,<BR>
percutit indignos claro plangore lacertos<BR>
et laniata comas amplexaque corpus amatum<BR>
vulnera supplevit lacrimis fletumque cruori&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>140</FONT><BR>
miscuit et gelidis in vultibus oscula figens<BR>
"Pyrame," clamavit, "quis te mihi casus ademit?<BR>
Pyrame, responde! tua te carissima Thisbe<BR>
nominat; exaudi vultusque attolle iacentes!"<BR>
ad nomen Thisbes oculos a morte gravatos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>145</FONT><BR>
Pyramus erexit visaque recondidit illa.<BR>
&nbsp;&nbsp;&nbsp;&nbsp;&nbsp;'Quae postquam vestemque suam cognovit et ense<BR>
vidit ebur vacuum, "tua te manus" inquit "amorque<BR>
perdidit, infelix! est et mihi fortis in unum<BR>
hoc manus, est et amor: dabit hic in vulnera vires.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>150</FONT><BR>
persequar extinctum letique miserrima dicar<BR>
causa comesque tui: quique a me morte revelli<BR>
heu sola poteras, poteris nec morte revelli.<BR>
hoc tamen amborum verbis estote rogati,<BR>
o multum miseri meus illiusque parentes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>155</FONT><BR>
ut, quos certus amor, quos hora novissima iunxit,<BR>
conponi tumulo non invideatis eodem;<BR>
at tu quae ramis arbor miserabile corpus<BR>
nunc tegis unius, mox es tectura duorum,<BR>
signa tene caedis pullosque et luctibus aptos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>160</FONT><BR>
semper habe fetus, gemini monimenta cruoris."<BR>
dixit et aptato pectus mucrone sub imum<BR>
incubuit ferro, quod adhuc a caede tepebat.<BR>
vota tamen tetigere deos, tetigere parentes;<BR>
nam color in pomo est, ubi permaturuit, ater,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>165</FONT><BR>
quodque rogis superest, una requiescit in urna.'<BR>
&nbsp;&nbsp;&nbsp;&nbsp;&nbsp;Desierat: mediumque fuit breve tempus, et orsa est<BR>
dicere Leuconoe: vocem tenuere sorores.<BR>
'hunc quoque, siderea qui temperat omnia luce,<BR>
cepit amor Solem: Solis referemus amores.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>170</FONT><BR>
primus adulterium Veneris cum Marte putatur<BR>
hic vidisse deus; videt hic deus omnia primus.<BR>
indoluit facto Iunonigenaeque marito<BR>
furta tori furtique locum monstravit, at illi<BR>
et mens et quod opus fabrilis dextra tenebat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>175</FONT><BR>
excidit: extemplo graciles ex aere catenas<BR>
retiaque et laqueos, quae lumina fallere possent,<BR>
elimat. non illud opus tenuissima vincant<BR>
stamina, non summo quae pendet aranea tigno;<BR>
utque levis tactus momentaque parva sequantur,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>180</FONT><BR>
efficit et lecto circumdata collocat arte.<BR>
ut venere torum coniunx et adulter in unum,<BR>
arte viri vinclisque nova ratione paratis<BR>
in mediis ambo deprensi amplexibus haerent.<BR>
Lemnius extemplo valvas patefecit eburnas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>185</FONT><BR>
inmisitque deos; illi iacuere ligati<BR>
turpiter, atque aliquis de dis non tristibus optat<BR>
sic fieri turpis; superi risere, diuque<BR>
haec fuit in toto notissima fabula caelo.<BR>
&nbsp;&nbsp;&nbsp;&nbsp;&nbsp;'Exigit indicii memorem Cythereia poenam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2> 190</FONT><BR>
inque vices illum, tectos qui laesit amores,<BR>
laedit amore pari. quid nunc, Hyperione nate,<BR>
forma colorque tibi radiataque lumina prosunt?<BR>
nempe, tuis omnes qui terras ignibus uris,<BR>
ureris igne novo; quique omnia cernere debes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>195</FONT><BR>
Leucothoen spectas et virgine figis in una,<BR>
quos mundo debes, oculos. modo surgis Eoo<BR>
temperius caelo, modo serius incidis undis,<BR>
spectandique mora brumalis porrigis horas;<BR>
deficis interdum, vitiumque in lumina mentis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>200</FONT><BR>
transit et obscurus mortalia pectora terres.<BR>
nec tibi quod lunae terris propioris imago<BR>
obstiterit, palles: facit hunc amor iste colorem.<BR>
diligis hanc unam, nec te Clymeneque Rhodosque<BR>
nec tenet Aeaeae genetrix pulcherrima Circes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>205</FONT><BR>
quaeque tuos Clytie quamvis despecta petebat<BR>
concubitus ipsoque illo grave vulnus habebat<BR>
tempore: Leucothoe multarum oblivia fecit,<BR>
gentis odoriferae quam formosissima partu<BR>
edidit Eurynome; sed postquam filia crevit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>210</FONT><BR>
quam mater cunctas, tam matrem filia vicit.<BR>
rexit Achaemenias urbes pater Orchamus isque<BR>
septimus a prisco numeratur origine Belo.<BR>
&nbsp;&nbsp;&nbsp;&nbsp;&nbsp;'Axe sub Hesperio sunt pascua Solis equorum:<BR>
ambrosiam pro gramine habent; ea fessa diurnis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>215</FONT><BR>
membra ministeriis nutrit reparatque labori.<BR>
dumque ibi quadrupedes caelestia pabula carpunt<BR>
noxque vicem peragit, thalamos deus intrat amatos,<BR>
versus in Eurynomes faciem genetricis, et inter<BR>
bis sex Leucothoen famulas ad lumina cernit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>220</FONT><BR>
levia versato ducentem stamina fuso.<BR>
ergo ubi ceu mater carae dedit oscula natae,<BR>
"res" ait "arcana est: famulae, discedite neve<BR>
eripite arbitrium matri secreta loquendi."<BR>
paruerant, thalamoque deus sine teste relicto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>225</FONT><BR>
"ille ego sum" dixit, "qui longum metior annum,<BR>
omnia qui video, per quem videt omnia tellus,<BR>
mundi oculus: mihi, crede, places." pavet illa, metuque<BR>
et colus et fusus digitis cecidere remissis.<BR>
ipse timor decuit. nec longius ille moratus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>230</FONT><BR>
in veram rediit speciem solitumque nitorem;<BR>
at virgo quamvis inopino territa visu<BR>
victa nitore dei posita vim passa querella est.<BR>
&nbsp;&nbsp;&nbsp;&nbsp;&nbsp;'Invidit Clytie (neque enim moderatus in illa<BR>
Solis amor fuerat) stimulataque paelicis ira&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>235</FONT><BR>
vulgat adulterium diffamatamque parenti<BR>
indicat. ille ferox inmansuetusque precantem<BR>
tendentemque manus ad lumina Solis et "ille<BR>
vim tulit invitae" dicentem defodit alta<BR>
crudus humo tumulumque super gravis addit harenae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>240</FONT><BR>
dissipat hunc radiis Hyperione natus iterque<BR>
dat tibi, qua possis defossos promere vultus;<BR>
nec tu iam poteras enectum pondere terrae<BR>
tollere, nympha, caput corpusque exsangue iacebas:<BR>
nil illo fertur volucrum moderator equorum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2> 245</FONT><BR>
post Phaethonteos vidisse dolentius ignes.<BR>
ille quidem gelidos radiorum viribus artus<BR>
si queat in vivum temptat revocare calorem;<BR>
sed quoniam tantis fatum conatibus obstat,<BR>
nectare odorato sparsit corpusque locumque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>250</FONT><BR>
multaque praequestus "tanges tamen aethera" dixit.<BR>
protinus inbutum caelesti nectare corpus<BR>
delicuit terramque suo madefecit odore,<BR>
virgaque per glaebas sensim radicibus actis<BR>
turea surrexit tumulumque cacumine rupit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>255</FONT><BR>
&nbsp;&nbsp;&nbsp;&nbsp;&nbsp;'At Clytien, quamvis amor excusare dolorem<BR>
indiciumque dolor poterat, non amplius auctor<BR>
lucis adit Venerisque modum sibi fecit in illa.<BR>
tabuit ex illo dementer amoribus usa;<BR>
nympharum inpatiens et sub Iove nocte dieque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>260</FONT><BR>
sedit humo nuda nudis incompta capillis,<BR>
perque novem luces expers undaeque cibique<BR>
rore mero lacrimisque suis ieiunia pavit<BR>
nec se movit humo; tantum spectabat euntis<BR>
ora dei vultusque suos flectebat ad illum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>265</FONT><BR>
membra ferunt haesisse solo, partemque coloris<BR>
luridus exsangues pallor convertit in herbas;<BR>
est in parte rubor violaeque simillimus ora<BR>
flos tegit. illa suum, quamvis radice tenetur,<BR>
vertitur ad Solem mutataque servat amorem.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>270</FONT><BR>
dixerat, et factum mirabile ceperat auris;<BR>
pars fieri potuisse negant, pars omnia veros<BR>
posse deos memorant: sed non est Bacchus in illis.<BR>
&nbsp;&nbsp;&nbsp;&nbsp;&nbsp;Poscitur Alcithoe, postquam siluere sorores.<BR>
quae radio stantis percurrens stamina telae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>275</FONT><BR>
'vulgatos taceo' dixit 'pastoris amores<BR>
Daphnidis Idaei, quem nymphe paelicis ira<BR>
contulit in saxum: tantus dolor urit amantes;<BR>
nec loquor, ut quondam naturae iure novato<BR>
ambiguus fuerit modo vir, modo femina Sithon.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>280</FONT><BR>
te quoque, nunc adamas, quondam fidissime parvo,<BR>
Celmi, Iovi largoque satos Curetas ab imbri<BR>
et Crocon in parvos versum cum Smilace flores<BR>
praetereo dulcique animos novitate tenebo.<BR>
&nbsp;&nbsp;&nbsp;&nbsp;&nbsp;'Unde sit infamis, quare male fortibus undis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>285</FONT><BR>
Salmacis enervet tactosque remolliat artus,<BR>
discite. causa latet, vis est notissima fontis.<BR>
Mercurio puerum diva Cythereide natum<BR>
naides Idaeis enutrivere sub antris,<BR>
cuius erat facies, in qua materque paterque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>290</FONT><BR>
cognosci possent; nomen quoque traxit ab illis.<BR>
is tria cum primum fecit quinquennia, montes<BR>
deseruit patrios Idaque altrice relicta<BR>
ignotis errare locis, ignota videre<BR>
flumina gaudebat, studio minuente laborem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>295</FONT><BR>
ille etiam Lycias urbes Lyciaeque propinquos<BR>
Caras adit: videt hic stagnum lucentis ad imum<BR>
usque solum lymphae; non illic canna palustris<BR>
nec steriles ulvae nec acuta cuspide iunci;<BR>
perspicuus liquor est; stagni tamen ultima vivo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>300</FONT><BR>
caespite cinguntur semperque virentibus herbis.<BR>
nympha colit, sed nec venatibus apta nec arcus<BR>
flectere quae soleat nec quae contendere cursu,<BR>
solaque naiadum celeri non nota Dianae.<BR>
saepe suas illi fama est dixisse sorores&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>305</FONT><BR>
"Salmaci, vel iaculum vel pictas sume pharetras<BR>
et tua cum duris venatibus otia misce!"<BR>
nec iaculum sumit nec pictas illa pharetras,<BR>
nec sua cum duris venatibus otia miscet,<BR>
sed modo fonte suo formosos perluit artus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>310</FONT><BR>
saepe Cytoriaco deducit pectine crines<BR>
et, quid se deceat, spectatas consulit undas;<BR>
nunc perlucenti circumdata corpus amictu<BR>
mollibus aut foliis aut mollibus incubat herbis,<BR>
saepe legit flores. et tum quoque forte legebat,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>315</FONT><BR>
cum puerum vidit visumque optavit habere.<BR>
&nbsp;&nbsp;&nbsp;&nbsp;&nbsp;'Nec tamen ante adiit, etsi properabat adire,<BR>
quam se conposuit, quam circumspexit amictus<BR>
et finxit vultum et meruit formosa videri.<BR>
tunc sic orsa loqui: "puer o dignissime credi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>320</FONT><BR>
esse deus, seu tu deus es, potes esse Cupido,<BR>
sive es mortalis, qui te genuere, beati,<BR>
et frater felix, et fortunata profecto,<BR>
si qua tibi soror est, et quae dedit ubera nutrix;<BR>
sed longe cunctis longeque beatior illa,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>325</FONT><BR>
si qua tibi sponsa est, si quam dignabere taeda.<BR>
haec tibi sive aliqua est, mea sit furtiva voluptas,<BR>
seu nulla est, ego sim, thalamumque ineamus eundem."<BR>
nais ab his tacuit. pueri rubor ora notavit;<BR>
nescit, enim, quid amor; sed et erubuisse decebat:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>330</FONT><BR>
hic color aprica pendentibus arbore pomis<BR>
aut ebori tincto est aut sub candore rubenti,<BR>
cum frustra resonant aera auxiliaria, lunae.<BR>
poscenti nymphae sine fine sororia saltem<BR>
oscula iamque manus ad eburnea colla ferenti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>335</FONT><BR>
"desinis, an fugio tecumque" ait "ista relinquo?"<BR>
Salmacis extimuit "loca" que "haec tibi libera trado,<BR>
hospes" ait simulatque gradu discedere verso,<BR>
tum quoque respiciens, fruticumque recondita silva<BR>
delituit flexuque genu submisit; at ille,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>340</FONT><BR>
scilicet ut vacuis et inobservatus in herbis,<BR>
huc it et hinc illuc et in adludentibus undis<BR>
summa pedum taloque tenus vestigia tinguit;<BR>
nec mora, temperie blandarum captus aquarum<BR>
mollia de tenero velamina corpore ponit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>345</FONT><BR>
tum vero placuit, nudaeque cupidine formae<BR>
Salmacis exarsit; flagrant quoque lumina nymphae,<BR>
non aliter quam cum puro nitidissimus orbe<BR>
opposita speculi referitur imagine Phoebus;<BR>
vixque moram patitur, vix iam sua gaudia differt,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>350</FONT><BR>
iam cupit amplecti, iam se male continet amens.<BR>
ille cavis velox adplauso corpore palmis<BR>
desilit in latices alternaque bracchia ducens<BR>
in liquidis translucet aquis, ut eburnea si quis<BR>
signa tegat claro vel candida lilia vitro.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>355</FONT><BR>
"vicimus et meus est" exclamat nais, et omni<BR>
veste procul iacta mediis inmittitur undis,<BR>
pugnantemque tenet, luctantiaque oscula carpit,<BR>
subiectatque manus, invitaque pectora tangit,<BR>
et nunc hac iuveni, nunc circumfunditur illac;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>360</FONT><BR>
denique nitentem contra elabique volentem<BR>
inplicat ut serpens, quam regia sustinet ales<BR>
sublimemque rapit: pendens caput illa pedesque<BR>
adligat et cauda spatiantes inplicat alas;<BR>
utve solent hederae longos intexere truncos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>365</FONT><BR>
utque sub aequoribus deprensum polypus hostem<BR>
continet ex omni dimissis parte flagellis.<BR>
perstat Atlantiades sperataque gaudia nymphae<BR>
denegat; illa premit commissaque corpore toto<BR>
sicut inhaerebat, "pugnes licet, inprobe," dixit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>370</FONT><BR>
"non tamen effugies. ita, di, iubeatis, et istum<BR>
nulla dies a me nec me deducat ab isto."<BR>
vota suos habuere deos; nam mixta duorum<BR>
corpora iunguntur, faciesque inducitur illis<BR>
una. velut, si quis conducat cortice ramos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>375</FONT><BR>
crescendo iungi pariterque adolescere cernit,<BR>
sic ubi conplexu coierunt membra tenaci,<BR>
nec duo sunt et forma duplex, nec femina dici<BR>
nec puer ut possit, neutrumque et utrumque videntur.<BR>
&nbsp;&nbsp;&nbsp;&nbsp;&nbsp;'Ergo ubi se liquidas, quo vir descenderat, undas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>380</FONT><BR>
semimarem fecisse videt mollitaque in illis<BR>
membra, manus tendens, sed iam non voce virili<BR>
Hermaphroditus ait: "nato date munera vestro,<BR>
et pater et genetrix, amborum nomen habenti:<BR>
quisquis in hos fontes vir venerit, exeat inde&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>385</FONT><BR>
semivir et tactis subito mollescat in undis!"<BR>
motus uterque parens nati rata verba biformis<BR>
fecit et incesto fontem medicamine tinxit.'<BR>
&nbsp;&nbsp;&nbsp;&nbsp;&nbsp;Finis erat dictis, et adhuc Minyeia proles<BR>
urguet opus spernitque deum festumque profanat,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>390</FONT><BR>
tympana cum subito non adparentia raucis<BR>
obstrepuere sonis, et adunco tibia cornu<BR>
tinnulaque aera sonant; redolent murraeque crocique,<BR>
resque fide maior, coepere virescere telae<BR>
inque hederae faciem pendens frondescere vestis;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>395</FONT><BR>
pars abit in vites, et quae modo fila fuerunt,<BR>
palmite mutantur; de stamine pampinus exit;<BR>
purpura fulgorem pictis adcommodat uvis.<BR>
iamque dies exactus erat, tempusque subibat,<BR>
quod tu nec tenebras nec possis dicere lucem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>400</FONT><BR>
sed cum luce tamen dubiae confinia noctis:<BR>
tecta repente quati pinguesque ardere videntur<BR>
lampades et rutilis conlucere ignibus aedes<BR>
falsaque saevarum simulacra ululare ferarum,<BR>
fumida iamdudum latitant per tecta sorores&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>405</FONT><BR>
diversaeque locis ignes ac lumina vitant,<BR>
dumque petunt tenebras, parvos membrana per artus<BR>
porrigitur tenuique includit bracchia pinna;<BR>
nec qua perdiderint veterem ratione figuram,<BR>
scire sinunt tenebrae: non illas pluma levavit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>410</FONT><BR>
sustinuere tamen se perlucentibus alis<BR>
conataeque loqui minimam et pro corpore vocem<BR>
emittunt peraguntque levi stridore querellas.<BR>
tectaque, non silvas celebrant lucemque perosae<BR>
nocte volant seroque tenent a vespere nomen.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>415</FONT><BR>
&nbsp;&nbsp;&nbsp;&nbsp;&nbsp;Tum vero totis Bacchi memorabile Thebis<BR>
numen erat, magnasque novi matertera vires<BR>
narrat ubique dei de totque sororibus expers<BR>
una doloris erat, nisi quem fecere sorores:<BR>
adspicit hanc natis thalamoque Athamantis habentem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>420</FONT><BR>
sublimes animos et alumno numine Iuno<BR>
nec tulit et secum: 'potuit de paelice natus<BR>
vertere Maeonios pelagoque inmergere nautas<BR>
et laceranda suae nati dare viscera matri<BR>
et triplices operire novis Minyeidas alis:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>425</FONT><BR>
nil poterit Iuno nisi inultos flere dolores?<BR>
idque mihi satis est? haec una potentia nostra est?<BR>
ipse docet, quid agam (fas est et ab hoste doceri),<BR>
quidque furor valeat, Penthea caede satisque<BR>
ac super ostendit: cur non stimuletur eatque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>430</FONT><BR>
per cognata suis exempla furoribus Ino?'<BR>
&nbsp;&nbsp;&nbsp;&nbsp;&nbsp;Est via declivis funesta nubila taxo:<BR>
ducit ad infernas per muta silentia sedes;<BR>
Styx nebulas exhalat iners, umbraeque recentes<BR>
descendunt illac simulacraque functa sepulcris:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>435</FONT><BR>
pallor hiemsque tenent late loca senta, novique,<BR>
qua sit iter, manes, Stygiam quod ducat ad urbem,<BR>
ignorant, ubi sit nigri fera regia Ditis.<BR>
mille capax aditus et apertas undique portas<BR>
urbs habet, utque fretum de tota flumina terra,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>440</FONT><BR>
sic omnes animas locus accipit ille nec ulli<BR>
exiguus populo est turbamve accedere sentit.<BR>
errant exsangues sine corpore at ossibus umbrae,<BR>
parsque forum celebrant, pars imi tecta tyranni,<BR>
pars aliquas artes, antiquae imitamina vitae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>445</FONT><BR>
&nbsp;&nbsp;&nbsp;&nbsp;&nbsp;Sustinet ire illuc caelesti sede relicta&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>447</FONT><BR>
(tantum odiis iraeque dabat) Saturnia Iuno;<BR>
quo simul intravit sacroque a corpore pressum<BR>
ingemuit limen, tria Cerberus extulit ora&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2> 450</FONT><BR>
et tres latratus semel edidit; illa sorores<BR>
Nocte vocat genitas, grave et inplacabile numen:<BR>
carceris ante fores clausas adamante sedebant<BR>
deque suis atros pectebant crinibus angues.<BR>
quam simul agnorunt inter caliginis umbras,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>455</FONT><BR>
surrexere deae; sedes scelerata vocatur:<BR>
viscera praebebat Tityos lanianda novemque<BR>
iugeribus distentus erat; tibi, Tantale, nullae<BR>
deprenduntur aquae, quaeque inminet, effugit arbor;<BR>
aut petis aut urgues rediturum, Sisyphe, saxum;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>460</FONT><BR>
volvitur Ixion et se sequiturque fugitque,<BR>
molirique suis letum patruelibus ausae<BR>
adsiduae repetunt, quas perdant, Belides undas.<BR>
&nbsp;&nbsp;&nbsp;&nbsp;&nbsp;Quos omnes acie postquam Saturnia torva<BR>
vidit et ante omnes Ixiona, rursus ab illo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>465</FONT><BR>
Sisyphon adspiciens 'cur hic e fratribus' inquit<BR>
'perpetuas patitur poenas, Athamanta superbum<BR>
regia dives habet, qui me cum coniuge semper<BR>
sprevit?' et exponit causas odiique viaeque,<BR>
quidque velit: quod vellet, erat, ne regia Cadmi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>470</FONT><BR>
staret, et in facinus traherent Athamanta sorores.<BR>
imperium, promissa, preces confundit in unum<BR>
sollicitatque deas: sic haec Iunone locuta,<BR>
Tisiphone canos, ut erat, turbata capillos<BR>
movit et obstantes reiecit ab ore colubras&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>475</FONT><BR>
atque ita 'non longis opus est ambagibus,' inquit;<BR>
'facta puta, quaecumque iubes; inamabile regnum<BR>
desere teque refer caeli melioris ad auras.'<BR>
laeta redit Iuno, quam caelum intrare parantem<BR>
roratis lustravit aquis Thaumantias Iris.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>480</FONT><BR>
&nbsp;&nbsp;&nbsp;&nbsp;&nbsp;Nec mora, Tisiphone madefactam sanguine sumit<BR>
inportuna facem, fluidoque cruore rubentem<BR>
induitur pallam, tortoque incingitur angue<BR>
egrediturque domo. Luctus comitatur euntem<BR>
et Pavor et Terror trepidoque Insania vultu.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>485</FONT><BR>
limine constiterat: postes tremuisse feruntur<BR>
Aeolii pallorque fores infecit acernas<BR>
solque locum fugit. monstris est territa coniunx,<BR>
territus est Athamas, tectoque exire parabant:<BR>
obstitit infelix aditumque obsedit Erinys,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>490</FONT><BR>
nexaque vipereis distendens bracchia nodis<BR>
caesariem excussit: motae sonuere colubrae,<BR>
parsque iacent umeris, pars circum pectora lapsae<BR>
sibila dant saniemque vomunt linguisque coruscant.<BR>
inde duos mediis abrumpit crinibus angues&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>495</FONT><BR>
pestiferaque manu raptos inmisit, at illi<BR>
Inoosque sinus Athamanteosque pererrant<BR>
inspirantque graves animas; nec vulnera membris<BR>
ulla ferunt: mens est, quae diros sentiat ictus.<BR>
attulerat secum liquidi quoque monstra veneni,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>500</FONT><BR>
oris Cerberei spumas et virus Echidnae<BR>
erroresque vagos caecaeque oblivia mentis<BR>
et scelus et lacrimas rabiemque et caedis amorem,<BR>
omnia trita simul, quae sanguine mixta recenti<BR>
coxerat aere cavo viridi versata cicuta;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>505</FONT><BR>
dumque pavent illi, vergit furiale venenum<BR>
pectus in amborum praecordiaque intima movit.<BR>
tum face iactata per eundem saepius orbem<BR>
consequitur motis velociter ignibus ignes.<BR>
sic victrix iussique potens ad inania magni&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>510</FONT><BR>
regna redit Ditis sumptumque recingitur anguem.<BR>
&nbsp;&nbsp;&nbsp;&nbsp;&nbsp;Protinus Aeolides media furibundus in aula<BR>
clamat 'io, comites, his retia tendite silvis!<BR>
hic modo cum gemina visa est mihi prole leaena'<BR>
utque ferae sequitur vestigia coniugis amens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>515</FONT><BR>
deque sinu matris ridentem et parva Learchum<BR>
bracchia tendentem rapit et bis terque per auras<BR>
more rotat fundae rigidoque infantia saxo<BR>
discutit ora ferox; tum denique concita mater,<BR>
seu dolor hoc fecit seu sparsi causa veneni,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>520</FONT><BR>
exululat passisque fugit male sana capillis<BR>
teque ferens parvum nudis, Melicerta, lacertis<BR>
'euhoe Bacche' sonat: Bacchi sub nomine Iuno<BR>
risit et 'hos usus praestet tibi' dixit 'alumnus!'<BR>
inminet aequoribus scopulus: pars ima cavatur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>525</FONT><BR>
fluctibus et tectas defendit ab imbribus undas,<BR>
summa riget frontemque in apertum porrigit aequor;<BR>
occupat hunc (vires insania fecerat) Ino<BR>
seque super pontum nullo tardata timore<BR>
mittit onusque suum; percussa recanduit unda.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>530</FONT><BR>
&nbsp;&nbsp;&nbsp;&nbsp;&nbsp;At Venus, inmeritae neptis miserata labores,<BR>
sic patruo blandita suo est 'o numen aquarum,<BR>
proxima cui caelo cessit, Neptune, potestas,<BR>
magna quidem posco, sed tu miserere meorum,<BR>
iactari quos cernis in Ionio inmenso,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>535</FONT><BR>
et dis adde tuis. aliqua et mihi gratia ponto est,<BR>
si tamen in medio quondam concreta profundo<BR>
spuma fui Graiumque manet mihi nomen ab illa.'<BR>
adnuit oranti Neptunus et abstulit illis,<BR>
quod mortale fuit, maiestatemque verendam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>540</FONT><BR>
inposuit nomenque simul faciemque novavit<BR>
Leucothoeque deum cum matre Palaemona dixit.<BR>
&nbsp;&nbsp;&nbsp;&nbsp;&nbsp;Sidoniae comites, quantum valuere secutae<BR>
signa pedum, primo videre novissima saxo;<BR>
nec dubium de morte ratae Cadmeida palmis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>545</FONT><BR>
deplanxere domum scissae cum veste capillos,<BR>
utque parum iustae nimiumque in paelice saevae<BR>
invidiam fecere deae. convicia Iuno<BR>
non tulit et 'faciam vos ipsas maxima' dixit<BR>
'saevitiae monimenta meae'; res dicta secuta est.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>550</FONT><BR>
nam quae praecipue fuerat pia, 'persequar' inquit<BR>
'in freta reginam' saltumque datura moveri<BR>
haud usquam potuit scopuloque adfixa cohaesit;<BR>
altera, dum solito temptat plangore ferire<BR>
pectora, temptatos sensit riguisse lacertos;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>555</FONT><BR>
illa, manus ut forte tetenderat in maris undas;<BR>
saxea facta manus in easdem porrigit undas;<BR>
huius, ut arreptum laniabat vertice crinem,<BR>
duratos subito digitos in crine videres:<BR>
quo quaeque in gestu deprensa est, haesit in illo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>560</FONT><BR>
pars volucres factae, quae nunc quoque gurgite in illo<BR>
aequora destringunt summis Ismenides alis.<BR>
&nbsp;&nbsp;&nbsp;&nbsp;&nbsp;Nescit Agenorides natam parvumque nepotem<BR>
aequoris esse deos; luctu serieque malorum<BR>
victus et ostentis, quae plurima viderat, exit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>565</FONT><BR>
conditor urbe sua, tamquam fortuna locorum,<BR>
non sua se premeret, longisque erroribus actus<BR>
contigit Illyricos profuga cum coniuge fines.<BR>
iamque malis annisque graves dum prima retractant<BR>
fata domus releguntque suos sermone labores,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>570</FONT><BR>
'num sacer ille mea traiectus cuspide serpens'<BR>
Cadmus ait 'fuerat, tum cum Sidone profectus<BR>
vipereos sparsi per humum, nova semina, dentes?<BR>
quem si cura deum tam certa vindicat ira,<BR>
ipse precor serpens in longam porrigar alvum.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>575</FONT><BR>
dixit, et ut serpens in longam tenditur alvum<BR>
durataeque cuti squamas increscere sentit<BR>
nigraque caeruleis variari corpora guttis<BR>
in pectusque cadit pronus, commissaque in unum<BR>
paulatim tereti tenuantur acumine crura.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>580</FONT><BR>
bracchia iam restant: quae restant bracchia tendit<BR>
et lacrimis per adhuc humana fluentibus ora<BR>
'accede, o coniunx, accede, miserrima' dixit,<BR>
'dumque aliquid superest de me, me tange manumque<BR>
accipe, dum manus est, dum non totum occupat anguis.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2> 585</FONT><BR>
ille quidem vult plura loqui, sed lingua repente<BR>
in partes est fissa duas, nec verba volenti<BR>
sufficiunt, quotiensque aliquos parat edere questus,<BR>
sibilat: hanc illi vocem natura reliquit.<BR>
nuda manu feriens exclamat pectora coniunx:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>590</FONT><BR>
'Cadme, mane teque, infelix, his exue monstris!<BR>
Cadme, quid hoc? ubi pes, ubi sunt umerique manusque<BR>
et color et facies et, dum loquor, omnia? cur non<BR>
me quoque, caelestes, in eandem vertitis anguem?'<BR>
dixerat, ille suae lambebat coniugis ora&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>595</FONT><BR>
inque sinus caros, veluti cognosceret, ibat<BR>
et dabat amplexus adsuetaque colla petebat.<BR>
quisquis adest (aderant comites), terretur; at illa<BR>
lubrica permulcet cristati colla draconis,<BR>
et subito duo sunt iunctoque volumine serpunt,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>600</FONT><BR>
donec in adpositi nemoris subiere latebras,<BR>
nunc quoque nec fugiunt hominem nec vulnere laedunt<BR>
quidque prius fuerint, placidi meminere dracones.<BR>
&nbsp;&nbsp;&nbsp;&nbsp;&nbsp;Sed tamen ambobus versae solacia formae<BR>
magna nepos dederat, quem debellata colebat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>605</FONT><BR>
India, quem positis celebrabat Achaia templis;<BR>
solus Abantiades ab origine cretus eadem<BR>
Acrisius superest, qui moenibus arceat urbis<BR>
Argolicae contraque deum ferat arma genusque<BR>
non putet esse Iovis: neque enim Iovis esse putabat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>610</FONT><BR>
Persea, quem pluvio Danae conceperat auro.<BR>
mox tamen Acrisium (tanta est praesentia veri)<BR>
tam violasse deum quam non agnosse nepotem<BR>
paenitet: inpositus iam caelo est alter, at alter<BR>
viperei referens spolium memorabile monstri&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>615</FONT><BR>
aera carpebat tenerum stridentibus alis,<BR>
cumque super Libycas victor penderet harenas,<BR>
Gorgonei capitis guttae cecidere cruentae;<BR>
quas humus exceptas varios animavit in angues,<BR>
unde frequens illa est infestaque terra colubris.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>620</FONT><BR>
&nbsp;&nbsp;&nbsp;&nbsp;&nbsp;Inde per inmensum ventis discordibus actus<BR>
nunc huc, nunc illuc exemplo nubis aquosae<BR>
fertur et ex alto seductas aethere longe<BR>
despectat terras totumque supervolat orbem.<BR>
ter gelidas Arctos, ter Cancri bracchia vidit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>625</FONT><BR>
saepe sub occasus, saepe est ablatus in ortus,<BR>
iamque cadente die, veritus se credere nocti,<BR>
constitit Hesperio, regnis Atlantis, in orbe<BR>
exiguamque petit requiem, dum Lucifer ignes<BR>
evocet Aurorae, currus Aurora diurnos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>630</FONT><BR>
hic hominum cunctos ingenti corpore praestans<BR>
Iapetionides Atlas fuit: ultima tellus<BR>
rege sub hoc et pontus erat, qui Solis anhelis<BR>
aequora subdit equis et fessos excipit axes.<BR>
mille greges illi totidemque armenta per herbas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>635</FONT><BR>
errabant, et humum vicinia nulla premebat;<BR>
arboreae frondes auro radiante nitentes<BR>
ex auro ramos, ex auro poma tegebant.<BR>
'hospes' ait Perseus illi, 'seu gloria tangit<BR>
te generis magni, generis mihi Iuppiter auctor;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>640</FONT><BR>
sive es mirator rerum, mirabere nostras;<BR>
hospitium requiemque peto.' memor ille vetustae<BR>
sortis erat; Themis hanc dederat Parnasia sortem:<BR>
'tempus, Atlas, veniet, tua quo spoliabitur auro<BR>
arbor, et hunc praedae titulum Iove natus habebit.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>645</FONT><BR>
id metuens solidis pomaria clauserat Atlas<BR>
moenibus et vasto dederat servanda draconi<BR>
arcebatque suis externos finibus omnes.<BR>
huic quoque 'vade procul, ne longe gloria rerum,<BR>
quam mentiris' ait, 'longe tibi Iuppiter absit!'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>650</FONT><BR>
vimque minis addit manibusque expellere temptat<BR>
cunctantem et placidis miscentem fortia dictis.<BR>
viribus inferior (quis enim par esset Atlantis<BR>
viribus?) 'at, quoniam parvi tibi gratia nostra est,<BR>
accipe munus!' ait laevaque a parte Medusae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>655</FONT><BR>
ipse retro versus squalentia protulit ora.<BR>
quantus erat, mons factus Atlas: nam barba comaeque<BR>
in silvas abeunt, iuga sunt umerique manusque,<BR>
quod caput ante fuit, summo est in monte cacumen,<BR>
ossa lapis fiunt; tum partes altus in omnes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>660</FONT><BR>
crevit in inmensum (sic, di, statuistis) et omne<BR>
cum tot sideribus caelum requievit in illo.<BR>
&nbsp;&nbsp;&nbsp;&nbsp;&nbsp;Clauserat Hippotades Aetnaeo carcere ventos,<BR>
admonitorque operum caelo clarissimus alto<BR>
Lucifer ortus erat: pennis ligat ille resumptis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>665</FONT><BR>
parte ab utraque pedes teloque accingitur unco<BR>
et liquidum motis talaribus aera findit.<BR>
gentibus innumeris circumque infraque relictis<BR>
Aethiopum populos Cepheaque conspicit arva.<BR>
illic inmeritam maternae pendere linguae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>670</FONT><BR>
Andromedan poenas iniustus iusserat Ammon;<BR>
quam simul ad duras religatam bracchia cautes<BR>
vidit Abantiades, nisi quod levis aura capillos<BR>
moverat et tepido manabant lumina fletu,<BR>
marmoreum ratus esset opus; trahit inscius ignes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>675</FONT><BR>
et stupet et visae correptus imagine formae<BR>
paene suas quatere est oblitus in aere pennas.<BR>
ut stetit, 'o' dixit 'non istis digna catenis,<BR>
sed quibus inter se cupidi iunguntur amantes,<BR>
pande requirenti nomen terraeque tuumque,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>680</FONT><BR>
et cur vincla geras.' primo silet illa nec audet<BR>
adpellare virum virgo, manibusque modestos<BR>
celasset vultus, si non religata fuisset;<BR>
lumina, quod potuit, lacrimis inplevit obortis.<BR>
saepius instanti, sua ne delicta fateri&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>685</FONT><BR>
nolle videretur, nomen terraeque suumque,<BR>
quantaque maternae fuerit fiducia formae,<BR>
indicat, et nondum memoratis omnibus unda<BR>
insonuit, veniensque inmenso belua ponto<BR>
inminet et latum sub pectore possidet aequor.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>690</FONT><BR>
conclamat virgo: genitor lugubris et una<BR>
mater adest, ambo miseri, sed iustius illa,<BR>
nec secum auxilium, sed dignos tempore fletus<BR>
plangoremque ferunt vinctoque in corpore adhaerent,<BR>
cum sic hospes ait 'lacrimarum longa manere&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>695</FONT><BR>
tempora vos poterunt, ad opem brevis hora ferendam est.<BR>
hanc ego si peterem Perseus Iove natus et illa,<BR>
quam clausam inplevit fecundo Iuppiter auro,<BR>
Gorgonis anguicomae Perseus superator et alis<BR>
aerias ausus iactatis ire per auras,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2> 700</FONT><BR>
praeferrer cunctis certe gener; addere tantis<BR>
dotibus et meritum, faveant modo numina, tempto:<BR>
ut mea sit servata mea virtute, paciscor.'<BR>
accipiunt legem (quis enim dubitaret?) et orant<BR>
promittuntque super regnum dotale parentes.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>705</FONT><BR>
&nbsp;&nbsp;&nbsp;&nbsp;&nbsp;Ecce, velut navis praefixo concita rostro<BR>
sulcat aquas iuvenum sudantibus acta lacertis,<BR>
sic fera dimotis inpulsu pectoris undis;<BR>
tantum aberat scopulis, quantum Balearica torto<BR>
funda potest plumbo medii transmittere caeli,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>710</FONT><BR>
cum subito iuvenis pedibus tellure repulsa<BR>
arduus in nubes abiit: ut in aequore summo<BR>
umbra viri visa est, visam fera saevit in umbram,<BR>
utque Iovis praepes, vacuo cum vidit in arvo<BR>
praebentem Phoebo liventia terga draconem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>715</FONT><BR>
occupat aversum, neu saeva retorqueat ora,<BR>
squamigeris avidos figit cervicibus ungues,<BR>
sic celeri missus praeceps per inane volatu<BR>
terga ferae pressit dextroque frementis in armo<BR>
Inachides ferrum curvo tenus abdidit hamo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>720</FONT><BR>
vulnere laesa gravi modo se sublimis in auras<BR>
attollit, modo subdit aquis, modo more ferocis<BR>
versat apri, quem turba canum circumsona terret.<BR>
ille avidos morsus velocibus effugit alis<BR>
quaque patet, nunc terga cavis super obsita conchis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>725</FONT><BR>
nunc laterum costas, nunc qua tenuissima cauda<BR>
desinit in piscem, falcato verberat ense;<BR>
belua puniceo mixtos cum sanguine fluctus<BR>
ore vomit: maduere graves adspergine pennae.<BR>
nec bibulis ultra Perseus talaribus ausus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>730</FONT><BR>
credere conspexit scopulum, qui vertice summo<BR>
stantibus exstat aquis, operitur ab aequore moto.<BR>
nixus eo rupisque tenens iuga prima sinistra<BR>
ter quater exegit repetita per ilia ferrum.<BR>
litora cum plausu clamor superasque deorum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>735</FONT><BR>
inplevere domos: gaudent generumque salutant<BR>
auxiliumque domus servatoremque fatentur<BR>
Cassiope Cepheusque pater; resoluta catenis<BR>
incedit virgo, pretiumque et causa laboris.<BR>
ipse manus hausta victrices abluit unda,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>740</FONT><BR>
anguiferumque caput dura ne laedat harena,<BR>
mollit humum foliis natasque sub aequore virgas<BR>
sternit et inponit Phorcynidos ora Medusae.<BR>
virga recens bibulaque etiamnum viva medulla<BR>
vim rapuit monstri tactuque induruit huius&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>745</FONT><BR>
percepitque novum ramis et fronde rigorem.<BR>
at pelagi nymphae factum mirabile temptant<BR>
pluribus in virgis et idem contingere gaudent<BR>
seminaque ex illis iterant iactata per undas:<BR>
nunc quoque curaliis eadem natura remansit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>750</FONT><BR>
duritiam tacto capiant ut ab aere quodque<BR>
vimen in aequore erat, fiat super aequora saxum.<BR>
&nbsp;&nbsp;&nbsp;&nbsp;&nbsp;Dis tribus ille focos totidem de caespite ponit,<BR>
laevum Mercurio, dextrum tibi, bellica virgo,<BR>
ara Iovis media est; mactatur vacca Minervae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>755</FONT><BR>
alipedi vitulus, taurus tibi, summe deorum.<BR>
protinus Andromedan et tanti praemia facti<BR>
indotata rapit; taedas Hymenaeus Amorque<BR>
praecutiunt; largis satiantur odoribus ignes,<BR>
sertaque dependent tectis et ubique lyraeque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>760</FONT><BR>
tibiaque et cantus, animi felicia laeti<BR>
argumenta, sonant; reseratis aurea valvis<BR>
atria tota patent, pulchroque instructa paratu<BR>
Cepheni proceres ineunt convivia regis.<BR>
&nbsp;&nbsp;&nbsp;&nbsp;&nbsp;Postquam epulis functi generosi munere Bacchi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>765</FONT><BR>
diffudere animos, cultusque genusque locorum<BR>
quaerit Lyncides moresque animumque virorum;<BR>
qui simul edocuit, 'nunc, o fortissime,' dixit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>769</FONT><BR>
'fare, precor, Perseu, quanta virtute quibusque<BR>
artibus abstuleris crinita draconibus ora!'<BR>
narrat Agenorides gelido sub Atlante iacentem<BR>
esse locum solidae tutum munimine molis;<BR>
cuius in introitu geminas habitasse sorores<BR>
Phorcidas unius partitas luminis usum;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>775</FONT><BR>
id se sollerti furtim, dum traditur, astu<BR>
supposita cepisse manu perque abdita longe<BR>
deviaque et silvis horrentia saxa fragosis<BR>
Gorgoneas tetigisse domos passimque per agros<BR>
perque vias vidisse hominum simulacra ferarumque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>780</FONT><BR>
in silicem ex ipsis visa conversa Medusa.<BR>
se tamen horrendae clipei, quem laeva gerebat,<BR>
aere repercusso formam adspexisse Medusae,<BR>
dumque gravis somnus colubrasque ipsamque tenebat,<BR>
eripuisse caput collo; pennisque fugacem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>785</FONT><BR>
Pegason et fratrem matris de sanguine natos.<BR>
&nbsp;&nbsp;&nbsp;&nbsp;&nbsp;Addidit et longi non falsa pericula cursus,<BR>
quae freta, quas terras sub se vidisset ab alto<BR>
et quae iactatis tetigisset sidera pennis;<BR>
ante exspectatum tacuit tamen. excipit unus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>790</FONT><BR>
ex numero procerum quaerens, cur sola sororum<BR>
gesserit alternis inmixtos crinibus angues.<BR>
hospes ait: 'quoniam scitaris digna relatu,<BR>
accipe quaesiti causam. clarissima forma<BR>
multorumque fuit spes invidiosa procorum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>795</FONT><BR>
illa, nec in tota conspectior ulla capillis<BR>
pars fuit: inveni, qui se vidisse referret.<BR>
hanc pelagi rector templo vitiasse Minervae<BR>
dicitur: aversa est et castos aegide vultus<BR>
nata Iovis texit, neve hoc inpune fuisset,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>800</FONT><BR>
Gorgoneum crinem turpes mutavit in hydros.<BR>
nunc quoque, ut attonitos formidine terreat hostes,<BR>
pectore in adverso, quos fecit, sustinet angues.'
</P>

<div class="footer">
	<p>
		<a href="/ovid.html">Ovid</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>

</BODY>
</HTML>