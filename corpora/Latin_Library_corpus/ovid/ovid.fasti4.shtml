<html>
	<head>
		<title>
			Ovid: Fasti IV
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>P. OVIDI NASONIS FASTORVM LIBER QVARTVS
</p>

<p class=border></P>

<p>
'Alma, fave', dixi 'geminorum mater Amorum';<br>
&nbsp;&nbsp;&nbsp;&nbsp;&nbsp;ad vatem voltus rettulit illa suos;<br>
 'quid tibi' ait 'mecum? certe maiora canebas.<br>
&nbsp;&nbsp;&nbsp;&nbsp;&nbsp;num vetus in molli pectore volnus habes?'<br>
 'scis, dea', respondi 'de volnere.' risit, et aether&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
&nbsp;&nbsp;&nbsp;&nbsp;&nbsp;protinus ex illa parte serenus erat.<br>
 'saucius an sanus numquid tua signa reliqui?<br>
&nbsp;&nbsp;&nbsp;&nbsp;&nbsp;tu mihi propositum, tu mihi semper opus.<br>
 quae decuit primis sine crimine lusimus annis;<br>
&nbsp;&nbsp;&nbsp;&nbsp;&nbsp;nunc teritur nostris area maior equis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>10</FONT><br>
 tempora cum causis, annalibus eruta priscis,<br>
&nbsp;&nbsp;&nbsp;&nbsp;&nbsp;lapsaque sub terras ortaque signa cano.<br>
 venimus ad quartum, quo tu celeberrima mense:<br>
&nbsp;&nbsp;&nbsp;&nbsp;&nbsp;et vatem et mensem scis, Venus, esse tuos.'<br>
 mota Cytheriaca leviter mea tempora myrto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>15</FONT><br>
&nbsp;&nbsp;&nbsp;&nbsp;&nbsp;contigit et 'coeptum perfice' dixit 'opus'.<br>
 sensimus, et causae subito patuere dierum:<br>
&nbsp;&nbsp;&nbsp;&nbsp;&nbsp;dum licet et spirant flamina, navis eat.<br>
 Siqua tamen pars te de fastis tangere debet,<br>
&nbsp;&nbsp;&nbsp;&nbsp;&nbsp;Caesar, in Aprili quod tuearis habes:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>20</FONT><br>
 hic ad te magna descendit imagine mensis,<br>
&nbsp;&nbsp;&nbsp;&nbsp;&nbsp;et fit adoptiva nobilitate tuus.<br>
 hoc pater Iliades, cum longum scriberet annum,<br>
&nbsp;&nbsp;&nbsp;&nbsp;&nbsp;vidit et auctores rettulit ipse tuos:<br>
 utque fero Marti primam dedit ordine sortem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>25</FONT><br>
&nbsp;&nbsp;&nbsp;&nbsp;&nbsp;quod sibi nascendi proxima causa fuit,<br>
 sic Venerem gradibus multis in gente receptam<br>
&nbsp;&nbsp;&nbsp;&nbsp;&nbsp;alterius voluit mensis habere locum;<br>
 principiumque sui generis revolutaque quaerens<br>
&nbsp;&nbsp;&nbsp;&nbsp;&nbsp;saecula, cognatos venit adusque deos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>30</FONT><br>
 Dardanon Electra nesciret Atlantide natum<br>
&nbsp;&nbsp;&nbsp;&nbsp;&nbsp;scilicet, Electran concubuisse Iovi?<br>
 huius Ericthonius, Tros est generatus ab illo,<br>
&nbsp;&nbsp;&nbsp;&nbsp;&nbsp;Assaracon creat hic, Assaracusque Capyn;<br>
 proximus Anchises, cum quo commune parentis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>35</FONT><br>
&nbsp;&nbsp;&nbsp;&nbsp;&nbsp;non dedignata est nomen habere Venus:<br>
 hinc satus Aeneas; pietas spectata per ignes<br>
&nbsp;&nbsp;&nbsp;&nbsp;&nbsp;sacra patremque umeris, altera sacra, tulit.<br>
 venimus ad felix aliquando nomen Iuli,<br>
&nbsp;&nbsp;&nbsp;&nbsp;&nbsp;unde domus Teucros Iulia tangit avos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>40</FONT><br>
 Postumus hinc, qui, quod silvis fuit ortus in altis,<br>
&nbsp;&nbsp;&nbsp;&nbsp;&nbsp;Silvius in Latia gente vocatus erat.<br>
 isque, Latine, tibi pater est; subit Alba Latinum;<br>
&nbsp;&nbsp;&nbsp;&nbsp;&nbsp;proximus est titulis Epytus, Alba, tuis.<br>
 ille dedit Capyi repetita vocabula Troiae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>45</FONT><br>
&nbsp;&nbsp;&nbsp;&nbsp;&nbsp;et tuus est idem, Calpete, factus avus.<br>
 cumque patris regnum post hunc Tiberinus haberet,<br>
&nbsp;&nbsp;&nbsp;&nbsp;&nbsp;dicitur in Tuscae gurgite mersus aquae.<br>
 iam tamen Agrippam natum Remulumque nepotem<br>
&nbsp;&nbsp;&nbsp;&nbsp;&nbsp;viderat; in Remulum fulmina missa ferunt.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>50</FONT><br>
 venit Aventinus post hos, locus unde vocatur,<br>
&nbsp;&nbsp;&nbsp;&nbsp;&nbsp;mons quoque; post illum tradita regna Procae;<br>
 quem sequitur duri Numitor germanus Amuli;<br>
&nbsp;&nbsp;&nbsp;&nbsp;&nbsp;Ilia cum Lauso de Numitore sati:<br>
 ense cadit patrui Lausus; placet Ilia Marti,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>55</FONT><br>
&nbsp;&nbsp;&nbsp;&nbsp;&nbsp;teque parit, gemino iuncte Quirine Remo.<br>
 ille suos semper Venerem Martemque parentes<br>
&nbsp;&nbsp;&nbsp;&nbsp;&nbsp;dixit, et emeruit vocis habere fidem:<br>
 neve secuturi possent nescire nepotes,<br>
&nbsp;&nbsp;&nbsp;&nbsp;&nbsp;tempora dis generis continuata dedit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>60</FONT><br>
 sed Veneris mensem Graio sermone notatum<br>
&nbsp;&nbsp;&nbsp;&nbsp;&nbsp;auguror; a spumis est dea dicta maris.<br>
 nec tibi sit mirum Graeco rem nomine dici;<br>
&nbsp;&nbsp;&nbsp;&nbsp;&nbsp;Itala nam tellus Graecia maior erat.<br>
 venerat Euander plena cum classe suorum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>65</FONT><br>
&nbsp;&nbsp;&nbsp;&nbsp;&nbsp;venerat Alcides, Graius uterque genus<br>
 (hospes Aventinis armentum pavit in herbis<br>
&nbsp;&nbsp;&nbsp;&nbsp;&nbsp;claviger, et tanto est Albula pota deo),<br>
 dux quoque Neritius; testes Laestrygones exstant<br>
&nbsp;&nbsp;&nbsp;&nbsp;&nbsp;et quod adhuc Circes nomina litus habet;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>70</FONT><br>
 et iam Telegoni, iam moenia Tiburis udi<br>
&nbsp;&nbsp;&nbsp;&nbsp;&nbsp;stabant, Argolicae quod posuere manus.<br>
 venerat Atridae fatis agitatus Halaesus,<br>
&nbsp;&nbsp;&nbsp;&nbsp;&nbsp;a quo se dictam terra Falisca putat.<br>
 adice Troianae suasorem Antenora pacis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>75</FONT><br>
&nbsp;&nbsp;&nbsp;&nbsp;&nbsp;et generum Oeniden, Apule Daune, tuum.<br>
 serus ab Iliacis, et post Antenora, flammis<br>
&nbsp;&nbsp;&nbsp;&nbsp;&nbsp;attulit Aeneas in loca nostra deos.<br>
 huius erat Solimus Phrygia comes unus ab Ida,<br>
&nbsp;&nbsp;&nbsp;&nbsp;&nbsp;a quo Sulmonis moenia nomen habent,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2> 80</FONT><br>
 Sulmonis gelidi, patriae, Germanice, nostrae.<br>
&nbsp;&nbsp;&nbsp;&nbsp;&nbsp;me miserum, Scythico quam procul illa solo est!<br>
 ergo ego tam longe -- sed supprime, Musa, querellas:<br>
&nbsp;&nbsp;&nbsp;&nbsp;&nbsp;non tibi sunt maesta sacra canenda lyra.<br>
 Quo non livor abit? sunt qui tibi mensis honorem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>85</FONT><br>
&nbsp;&nbsp;&nbsp;&nbsp;&nbsp;eripuisse velint invideantque, Venus.<br>
 nam, quia ver aperit tunc omnia densaque cedit<br>
&nbsp;&nbsp;&nbsp;&nbsp;&nbsp;frigoris asperitas fetaque terra patet,<br>
 Aprilem memorant ab aperto tempore dictum,<br>
&nbsp;&nbsp;&nbsp;&nbsp;&nbsp;quem Venus iniecta vindicat alma manu.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>90</FONT><br>
 illa quidem totum dignissima temperat orbem,<br>
&nbsp;&nbsp;&nbsp;&nbsp;&nbsp;illa tenet nullo regna minora deo,<br>
 iuraque dat caelo, terrae, natalibus undis,<br>
&nbsp;&nbsp;&nbsp;&nbsp;&nbsp;perque suos initus continet omne genus.<br>
 illa deos omnes (longum est numerare) creavit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>95</FONT><br>
&nbsp;&nbsp;&nbsp;&nbsp;&nbsp;illa satis causas arboribusque dedit,<br>
 illa rudes animos hominum contraxit in unum,<br>
&nbsp;&nbsp;&nbsp;&nbsp;&nbsp;et docuit iungi cum pare quemque sua.<br>
 quid genus omne creat volucrum, nisi blanda voluptas?<br>
&nbsp;&nbsp;&nbsp;&nbsp;&nbsp;nec coeant pecudes, si levis absit amor.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>100</FONT><br>
 cum mare trux aries cornu decertat, at idem<br>
&nbsp;&nbsp;&nbsp;&nbsp;&nbsp;frontem dilectae laedere parcit ovis;<br>
 deposita sequitur taurus feritate iuvencam,<br>
&nbsp;&nbsp;&nbsp;&nbsp;&nbsp;quem toti saltus, quem nemus omne tremit;<br>
 vis eadem lato quodcumque sub aequore vivit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>105</FONT><br>
&nbsp;&nbsp;&nbsp;&nbsp;&nbsp;servat, et innumeris piscibus implet aquas.<br>
 prima feros habitus homini detraxit: ab illa<br>
&nbsp;&nbsp;&nbsp;&nbsp;&nbsp;venerunt cultus mundaque cura sui.<br>
 primus amans carmen vigilatum nocte negata<br>
&nbsp;&nbsp;&nbsp;&nbsp;&nbsp;dicitur ad clausas concinuisse fores,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>110</FONT><br>
 eloquiumque fuit duram exorare puellam,<br>
&nbsp;&nbsp;&nbsp;&nbsp;&nbsp;proque sua causa quisque disertus erat.<br>
 mille per hanc artes motae; studioque placendi,<br>
&nbsp;&nbsp;&nbsp;&nbsp;&nbsp;quae latuere prius, multa reperta ferunt.<br>
 hanc quisquam titulo mensis spoliare secundi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>115</FONT><br>
&nbsp;&nbsp;&nbsp;&nbsp;&nbsp;audeat? a nobis sit furor iste procul.<br>
 quid quod ubique potens templisque frequentibus aucta,<br>
&nbsp;&nbsp;&nbsp;&nbsp;&nbsp;urbe tamen nostra ius dea maius habet?<br>
 pro Troia, Romane, tua Venus arma ferebat,<br>
&nbsp;&nbsp;&nbsp;&nbsp;&nbsp;cum gemuit teneram cuspide laesa manum;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>120</FONT><br>
 caelestesque duas Troiano iudice vicit<br>
&nbsp;&nbsp;&nbsp;&nbsp;&nbsp;(ah nolim victas hoc meminisse deas),<br>
 Assaracique nurus dicta est, ut scilicet olim<br>
&nbsp;&nbsp;&nbsp;&nbsp;&nbsp;magnus Iuleos Caesar haberet avos.<br>
 nec Veneri tempus, quam ver, erat aptius ullum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>125</FONT><br>
&nbsp;&nbsp;&nbsp;&nbsp;&nbsp;(vere nitent terrae, vere remissus ager;<br>
 nunc herbae rupta tellure cacumina tollunt,<br>
&nbsp;&nbsp;&nbsp;&nbsp;&nbsp;nunc tumido gemmas cortice palmes agit),<br>
 et formosa Venus formoso tempore digna est,<br>
&nbsp;&nbsp;&nbsp;&nbsp;&nbsp;utque solet, Marti continuata suo est.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>130</FONT><br>
 vere monet curvas materna per aequora puppes<br>
&nbsp;&nbsp;&nbsp;&nbsp;&nbsp;ire nec hibernas iam timuisse minas. 

</P>

<p>
<b>1. C K : APRIL : F</B>
</P>

<p>

Rite deam colitis, Latiae matresque nurusque<br>
&nbsp;&nbsp;&nbsp;&nbsp;&nbsp;et vos, quis vittae longaque vestis abest.<br>
 aurea marmoreo redimicula demite collo,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>135</FONT><br>
&nbsp;&nbsp;&nbsp;&nbsp;&nbsp;demite divitias: tota lavanda dea est.<br>
 aurea siccato redimicula reddite collo:<br>
&nbsp;&nbsp;&nbsp;&nbsp;&nbsp;nunc alii flores, nunc nova danda rosa est.<br>
 vos quoque sub viridi myrto iubet ipsa lavari:<br>
&nbsp;&nbsp;&nbsp;&nbsp;&nbsp;causaque cur iubeat, discite, certa subest.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>140</FONT><br>
 litore siccabat rorantes nuda capillos:<br>
&nbsp;&nbsp;&nbsp;&nbsp;&nbsp;viderunt satyri, turba proterva, deam.<br>
 sensit et opposita texit sua corpora myrto:<br>
&nbsp;&nbsp;&nbsp;&nbsp;&nbsp;tuta fuit facto, vosque referre iubet.<br>
 discite nunc, quare Fortunae tura Virili&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>145</FONT><br>
&nbsp;&nbsp;&nbsp;&nbsp;&nbsp;detis eo, gelida qui locus umet aqua.<br>
 accipit ille locus posito velamine cunctas<br>
&nbsp;&nbsp;&nbsp;&nbsp;&nbsp;et vitium nudi corporis omne videt;<br>
 ut tegat hoc celetque viros, Fortuna Virilis<br>
&nbsp;&nbsp;&nbsp;&nbsp;&nbsp;praestat et hoc parvo ture rogata facit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>150</FONT><br>
 nec pigeat tritum niveo cum lacte papaver<br>
&nbsp;&nbsp;&nbsp;&nbsp;&nbsp;sumere et expressis mella liquata favis:<br>
 cum primum cupido Venus est deducta marito,<br>
&nbsp;&nbsp;&nbsp;&nbsp;&nbsp;hoc bibit; ex illo tempore nupta fuit.<br>
 supplicibus verbis illam placate: sub illa&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>155</FONT><br>
&nbsp;&nbsp;&nbsp;&nbsp;&nbsp;et forma et mores et bona fama manet.<br>
 Roma pudicitia proavorum tempore lapsa est:<br>
&nbsp;&nbsp;&nbsp;&nbsp;&nbsp;Cumaeam, veteres, consuluistis anum.<br>
 templa iubet fieri Veneri: quibus ordine factis<br>
&nbsp;&nbsp;&nbsp;&nbsp;&nbsp;inde Venus verso nomina corde tenet.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>160</FONT><br>
 semper ad Aeneadas placido, pulcherrima, voltu<br>
&nbsp;&nbsp;&nbsp;&nbsp;&nbsp;respice, totque tuas, diva, tuere nurus.<br>
 Dum loquor, elatae metuendus acumine caudae<br>
&nbsp;&nbsp;&nbsp;&nbsp;&nbsp;Scorpios in virides praecipitatur aquas. 

</P>

<p>
<b>2. D F</B>
</P>

<p>

Nox ubi transierit, caelumque rubescere primo<br>
&nbsp;&nbsp;&nbsp;&nbsp;&nbsp;coeperit, et tactae rore querentur aves,<br>
 semustamque facem vigilata nocte viator<br>
&nbsp;&nbsp;&nbsp;&nbsp;&nbsp;ponet, et ad solitum rusticus ibit opus,<br>
 Pliades incipient umeros relevare paternos,<br>
&nbsp;&nbsp;&nbsp;&nbsp;&nbsp;quae septem dici, sex tamen esse solent:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>170</FONT><br>
 seu quod in amplexum sex hinc venere deorum<br>
&nbsp;&nbsp;&nbsp;&nbsp;&nbsp;(nam Steropen Marti concubuisse ferunt,<br>
 Neptuno Alcyonen et te, formosa Celaeno,<br>
&nbsp;&nbsp;&nbsp;&nbsp;&nbsp;Maian et Electran Taygetenque Iovi),<br>
 septima mortali Merope tibi, Sisyphe, nupsit;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>175</FONT><br>
&nbsp;&nbsp;&nbsp;&nbsp;&nbsp;paenitet, et facti sola pudore latet:<br>
 sive quod Electra Troiae spectare ruinas<br>
&nbsp;&nbsp;&nbsp;&nbsp;&nbsp;non tulit, ante oculos opposuitque manum.

</P>

<p>
<b>(3. EC) 4. FC</B>
</P>

<p>

Ter sine perpetuo caelum versetur in axe,<br>
&nbsp;&nbsp;&nbsp;&nbsp;&nbsp;ter iungat Titan terque resolvat equos,<br>
 protinus inflexo Berecyntia tibia cornu<br>
&nbsp;&nbsp;&nbsp;&nbsp;&nbsp;flabit, et Idaeae festa parentis erunt.<br>
 ibunt semimares et inania tympana tundent,<br>
&nbsp;&nbsp;&nbsp;&nbsp;&nbsp;aeraque tinnitus aere repulsa dabunt;<br>
 ipsa sedens molli comitum cervice feretur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>185</FONT><br>
&nbsp;&nbsp;&nbsp;&nbsp;&nbsp;Urbis per medias exululata vias.<br>
 scaena sonat, ludique vocant: spectate, Quirites,<br>
&nbsp;&nbsp;&nbsp;&nbsp;&nbsp;et fora Marte suo litigiosa vacent.<br>
 quaerere multa libet, sed me sonus aeris acuti<br>
&nbsp;&nbsp;&nbsp;&nbsp;&nbsp;terret et horrendo lotos adunca sono.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>190</FONT><br>
 'da, dea, quam sciter.' doctas Cybeleia neptes<br>
&nbsp;&nbsp;&nbsp;&nbsp;&nbsp;vidit et has curae iussit adesse meae.<br>
 'pandite mandati memores, Heliconis alumnae,<br>
&nbsp;&nbsp;&nbsp;&nbsp;&nbsp;gaudeat assiduo cur dea Magna sono.'<br>
 sic ego. sic Erato (mensis Cythereius illi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>195</FONT><br>
&nbsp;&nbsp;&nbsp;&nbsp;&nbsp;cessit, quod teneri nomen amoris habet):<br>
 'reddita Saturno sors haec erat: "optime regum,<br>
&nbsp;&nbsp;&nbsp;&nbsp;&nbsp;a nato sceptris excutiere tuis."<br>
 ille suam metuens, ut quaeque erat edita, prolem<br>
&nbsp;&nbsp;&nbsp;&nbsp;&nbsp;devorat, immersam visceribusque tenet.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>200</FONT><br>
 saepe Rhea questa est totiens fecunda nec umquam<br>
&nbsp;&nbsp;&nbsp;&nbsp;&nbsp;mater, et indoluit fertilitate sua.<br>
 Iuppiter ortus erat: (pro magno teste vetustas<br>
&nbsp;&nbsp;&nbsp;&nbsp;&nbsp;creditur; acceptam parce movere fidem)<br>
 veste latens saxum caelesti gutture sedit:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>205</FONT><br>
&nbsp;&nbsp;&nbsp;&nbsp;&nbsp;sic genitor fatis decipiendus erat.<br>
 ardua iamdudum resonat tinnitibus Ide,<br>
&nbsp;&nbsp;&nbsp;&nbsp;&nbsp;tutus ut infanti vagiat ore puer.<br>
 pars clipeos sudibus, galeas pars tundit inanes:<br>
&nbsp;&nbsp;&nbsp;&nbsp;&nbsp;hoc Curetes habent, hoc Corybantes opus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>210</FONT><br>
 res latuit, priscique manent imitamina facti:<br>
&nbsp;&nbsp;&nbsp;&nbsp;&nbsp;aera deae comites raucaque terga movent.<br>
 cymbala pro galeis, pro scutis tympana pulsant:<br>
&nbsp;&nbsp;&nbsp;&nbsp;&nbsp;tibia dat Phrygios, ut dedit ante, modos.'<br>
 desierat; coepi: 'cur huic genus acre leonum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>215</FONT><br>
&nbsp;&nbsp;&nbsp;&nbsp;&nbsp;praebent insolitas ad iuga curva iubas?'<br>
 desieram; coepit: 'feritas mollita per illam<br>
&nbsp;&nbsp;&nbsp;&nbsp;&nbsp;creditur; id curru testificata suo est.'<br>
 'at cur turrifera caput est onerata corona?<br>
&nbsp;&nbsp;&nbsp;&nbsp;&nbsp;an primis turres urbibus illa dedit?'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>220</FONT><br>
 adnuit. 'unde venit' dixi 'sua membra secandi<br>
&nbsp;&nbsp;&nbsp;&nbsp;&nbsp;impetus?' ut tacui, Pieris orsa loqui:<br>
 'Phryx puer in silvis, facie spectabilis, Attis<br>
&nbsp;&nbsp;&nbsp;&nbsp;&nbsp;turrigeram casto vinxit amore deam;<br>
 hunc sibi servari voluit, sua templa tueri,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>225</FONT><br>
&nbsp;&nbsp;&nbsp;&nbsp;&nbsp;et dixit "semper fac puer esse velis."<br>
 ille fidem iussis dedit, et "si mentiar", inquit<br>
&nbsp;&nbsp;&nbsp;&nbsp;&nbsp;"ultima, qua fallam, sit Venus illa mihi."<br>
 fallit, et in nympha Sagaritide desinit esse<br>
&nbsp;&nbsp;&nbsp;&nbsp;&nbsp;quod fuit: hinc poenas exigit ira deae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>230</FONT><br>
 Naida volneribus succidit in arbore factis,<br>
&nbsp;&nbsp;&nbsp;&nbsp;&nbsp;illa perit; fatum Naidos arbor erat;<br>
 hic furit, et credens thalami procumbere tectum<br>
&nbsp;&nbsp;&nbsp;&nbsp;&nbsp;effugit, et cursu Dindyma summa petit;<br>
 et modo "tolle faces", "remove" modo "verbera" clamat,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>235</FONT><br>
&nbsp;&nbsp;&nbsp;&nbsp;&nbsp;saepe ~Palaestinas~ iurat adesse deas.<br>
 ille etiam saxo corpus laniavit acuto,<br>
&nbsp;&nbsp;&nbsp;&nbsp;&nbsp;longaque in immundo pulvere tracta coma est,<br>
 voxque fuit "merui: meritas do sanguine poenas.<br>
&nbsp;&nbsp;&nbsp;&nbsp;&nbsp;ah pereant partes quae nocuere mihi!"&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>240</FONT><br>
 "ah pereant" dicebat adhuc; onus inguinis aufert,<br>
&nbsp;&nbsp;&nbsp;&nbsp;&nbsp;nullaque sunt subito signa relicta viri.<br>
 venit in exemplum furor hic, mollesque ministri<br>
&nbsp;&nbsp;&nbsp;&nbsp;&nbsp;caedunt iactatis vilia membra comis.'<br>
 talibus Aoniae facunda voce Camenae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>245</FONT><br>
&nbsp;&nbsp;&nbsp;&nbsp;&nbsp;reddita quaesiti causa furoris erat.<br>
 'hoc quoque, dux operis, moneas precor, unde petita<br>
&nbsp;&nbsp;&nbsp;&nbsp;&nbsp;venerit; an nostra semper in urbe fuit?'<br>
 'Dindymon et Cybelen et amoenam fontibus Iden<br>
&nbsp;&nbsp;&nbsp;&nbsp;&nbsp;semper et Iliacas Mater amavit opes:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>250</FONT><br>
 cum Troiam Aeneas Italos portaret in agros,<br>
&nbsp;&nbsp;&nbsp;&nbsp;&nbsp;est dea sacriferas paene secuta rates,<br>
 sed nondum fatis Latio sua numina posci<br>
&nbsp;&nbsp;&nbsp;&nbsp;&nbsp;senserat, adsuetis substiteratque locis.<br>
 post, ut Roma potens opibus iam saecula quinque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>255</FONT><br>
&nbsp;&nbsp;&nbsp;&nbsp;&nbsp;vidit et edomito sustulit orbe caput,<br>
 carminis Euboici fatalia verba sacerdos<br>
&nbsp;&nbsp;&nbsp;&nbsp;&nbsp;inspicit; inspectum tale fuisse ferunt:<br>
 "mater abest: matrem iubeo, Romane, requiras.<br>
&nbsp;&nbsp;&nbsp;&nbsp;&nbsp;cum veniet, casta est accipienda manu."&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>260</FONT><br>
 obscurae sortis patres ambagibus errant,<br>
&nbsp;&nbsp;&nbsp;&nbsp;&nbsp;quaeve parens absit, quove petenda loco.<br>
 consulitur Paean, "divum" que "arcessite Matrem"<br>
&nbsp;&nbsp;&nbsp;&nbsp;&nbsp;inquit; "in Idaeo est invenienda iugo."<br>
 mittuntur proceres. Phrygiae tum sceptra tenebat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>265</FONT><br>
&nbsp;&nbsp;&nbsp;&nbsp;&nbsp;Attalus; Ausoniis rem negat ille viris.<br>
 mira canam: longo tremuit cum murmure tellus,<br>
&nbsp;&nbsp;&nbsp;&nbsp;&nbsp;et sic est adytis diva locuta suis:<br>
 "ipsa peti volui: ne sit mora; mitte volentem:<br>
&nbsp;&nbsp;&nbsp;&nbsp;&nbsp;dignus Roma locus quo deus omnis eat."&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>270</FONT><br>
 ille soni terrore pavens "proficiscere" dixit;<br>
&nbsp;&nbsp;&nbsp;&nbsp;&nbsp;"nostra eris: in Phrygios Roma refertur avos."<br>
 protinus innumerae caedunt pineta secures<br>
&nbsp;&nbsp;&nbsp;&nbsp;&nbsp;illa, quibus fugiens Phryx pius usus erat.<br>
 mille manus coeunt, et picta coloribus ustis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>275</FONT><br>
&nbsp;&nbsp;&nbsp;&nbsp;&nbsp;caelestum Matrem concava puppis habet.<br>
 illa sui per aquas fertur tutissima nati,<br>
&nbsp;&nbsp;&nbsp;&nbsp;&nbsp;longaque Phrixeae stagna sororis adit,<br>
 Rhoeteumque capax Sigeaque litora transit,<br>
&nbsp;&nbsp;&nbsp;&nbsp;&nbsp;et Tenedum et veteres Eetionis opes.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>280</FONT><br>
 Cyclades excipiunt, Lesbo post terga relicta,<br>
&nbsp;&nbsp;&nbsp;&nbsp;&nbsp;quaeque Carysteis frangitur unda vadis;<br>
 transit et Icarium, lapsas ubi perdidit alas<br>
&nbsp;&nbsp;&nbsp;&nbsp;&nbsp;Icarus, et vastae nomina fecit aquae.<br>
 tum laeva Creten, dextra Pelopeidas undas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>285</FONT><br>
&nbsp;&nbsp;&nbsp;&nbsp;&nbsp;deserit, et Veneris sacra Cythera petit.<br>
 hinc mare Trinacrium, candens ubi tinguere ferrum<br>
&nbsp;&nbsp;&nbsp;&nbsp;&nbsp;Brontes et Steropes Acmonidesque solent,<br>
 aequoraque Afra legit, Sardoaque regna sinistris<br>
&nbsp;&nbsp;&nbsp;&nbsp;&nbsp;respicit a remis, Ausoniamque tenet.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>290</FONT><br>
 ostia contigerat, qua se Tiberinus in altum<br>
&nbsp;&nbsp;&nbsp;&nbsp;&nbsp;dividit et campo liberiore natat:<br>
 omnis eques mixtaque gravis cum plebe senatus<br>
&nbsp;&nbsp;&nbsp;&nbsp;&nbsp;obvius ad Tusci fluminis ora venit.<br>
 procedunt pariter matres nataeque nurusque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>295</FONT><br>
&nbsp;&nbsp;&nbsp;&nbsp;&nbsp;quaeque colunt sanctos virginitate focos.<br>
 sedula fune viri contento bracchia lassant:<br>
&nbsp;&nbsp;&nbsp;&nbsp;&nbsp;vix subit adversas hospita navis aquas.<br>
 sicca diu fuerat tellus, sitis usserat herbas:<br>
&nbsp;&nbsp;&nbsp;&nbsp;&nbsp;sedit limoso pressa carina vado.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>300</FONT><br>
 quisquis adest operi, plus quam pro parte laborat,<br>
&nbsp;&nbsp;&nbsp;&nbsp;&nbsp;adiuvat et fortes voce sonante manus:<br>
 illa velut medio stabilis sedet insula ponto;<br>
&nbsp;&nbsp;&nbsp;&nbsp;&nbsp;attoniti monstro stantque paventque viri.<br>
 Claudia Quinta genus Clauso referebat ab alto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>305</FONT><br>
&nbsp;&nbsp;&nbsp;&nbsp;&nbsp;(nec facies impar nobilitate fuit),<br>
 casta quidem, sed non et credita: rumor iniquus<br>
&nbsp;&nbsp;&nbsp;&nbsp;&nbsp;laeserat, et falsi criminis acta rea est.<br>
 cultus et ornatis varie prodisse capillis<br>
&nbsp;&nbsp;&nbsp;&nbsp;&nbsp;obfuit ad rigidos promptaque lingua senes.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>310</FONT><br>
 conscia mens recti famae mendacia risit,<br>
&nbsp;&nbsp;&nbsp;&nbsp;&nbsp;sed nos in vitium credula turba sumus.<br>
 haec ubi castarum processit ab agmine matrum<br>
&nbsp;&nbsp;&nbsp;&nbsp;&nbsp;et manibus puram fluminis hausit aquam,<br>
 ter caput inrorat, ter tollit in aethera palmas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>315</FONT><br>
&nbsp;&nbsp;&nbsp;&nbsp;&nbsp;(quicumque aspiciunt, mente carere putant),<br>
 summissoque genu voltus in imagine divae<br>
&nbsp;&nbsp;&nbsp;&nbsp;&nbsp;figit, et hos edit crine iacente sonos:<br>
 "supplicis, alma, tuae, genetrix fecunda deorum,<br>
&nbsp;&nbsp;&nbsp;&nbsp;&nbsp;accipe sub certa condicione preces.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>320</FONT><br>
 casta negor: si tu damnas, meruisse fatebor;<br>
&nbsp;&nbsp;&nbsp;&nbsp;&nbsp;morte luam poenas iudice victa dea;<br>
 sed si crimen abest, tu nostrae pignora vitae<br>
&nbsp;&nbsp;&nbsp;&nbsp;&nbsp;re dabis, et castas casta sequere manus."<br>
 dixit, et exiguo funem conamine traxit;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>325</FONT><br>
&nbsp;&nbsp;&nbsp;&nbsp;&nbsp;mira, sed et scaena testificata loquar:<br>
 mota dea est, sequiturque ducem laudatque sequendo;<br>
&nbsp;&nbsp;&nbsp;&nbsp;&nbsp;index laetitiae fertur ad astra sonus.<br>
 fluminis ad flexum veniunt (Tiberina priores<br>
&nbsp;&nbsp;&nbsp;&nbsp;&nbsp;Atria dixerunt), unde sinister abit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>330</FONT><br>
 nox aderat: querno religant in stipite funem,<br>
&nbsp;&nbsp;&nbsp;&nbsp;&nbsp;dantque levi somno corpora functa cibo.<br>
 lux aderat: querno solvunt a stipite funem,<br>
&nbsp;&nbsp;&nbsp;&nbsp;&nbsp;ante tamen posito tura dedere foco,<br>
 ante coronarunt puppem, sine labe iuvencam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>335</FONT><br>
&nbsp;&nbsp;&nbsp;&nbsp;&nbsp;mactarunt operum coniugiique rudem.<br>
 est locus, in Tiberim qua lubricus influit Almo<br>
&nbsp;&nbsp;&nbsp;&nbsp;&nbsp;et nomen magno perdit in amne minor.<br>
 illic purpurea canus cum veste sacerdos<br>
&nbsp;&nbsp;&nbsp;&nbsp;&nbsp;Almonis dominam sacraque lavit aquis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>340</FONT><br>
 exululant comites, furiosaque tibia flatur,<br>
&nbsp;&nbsp;&nbsp;&nbsp;&nbsp;et feriunt molles taurea terga manus.<br>
 Claudia praecedit laeto celeberrima voltu,<br>
&nbsp;&nbsp;&nbsp;&nbsp;&nbsp;credita vix tandem teste pudica dea;<br>
 ipsa sedens plaustro porta est invecta Capena:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>345</FONT><br>
&nbsp;&nbsp;&nbsp;&nbsp;&nbsp;sparguntur iunctae flore recente boves.<br>
 Nasica accepit; templi non perstitit auctor:<br>
&nbsp;&nbsp;&nbsp;&nbsp;&nbsp;Augustus nunc est, ante Metellus erat.'<br>
 substitit hic Erato. mora fit, si cetera quaeram.<br>
&nbsp;&nbsp;&nbsp;&nbsp;&nbsp;'dic' inquam 'parva cur stipe quaerat opes.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>350</FONT><br>
 'contulit aes populus, de quo delubra Metellus<br>
&nbsp;&nbsp;&nbsp;&nbsp;&nbsp;fecit' ait; 'dandae mos stipis inde manet.'<br>
 cur vicibus factis ineant convivia, quaero,<br>
&nbsp;&nbsp;&nbsp;&nbsp;&nbsp;tum magis indictas concelebrentque dapes.<br>
 'quod bene mutarit sedem Berecyntia', dixit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>355</FONT><br>
&nbsp;&nbsp;&nbsp;&nbsp;&nbsp;'captant mutatis sedibus omen idem.'<br>
 institeram, quare primi Megalesia ludi<br>
&nbsp;&nbsp;&nbsp;&nbsp;&nbsp;urbe forent nostra, cum dea (sensit enim)<br>
 'illa deos' inquit 'peperit: cessere parenti,<br>
&nbsp;&nbsp;&nbsp;&nbsp;&nbsp;principiumque dati Mater honoris habet.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>360</FONT><br>
 'cur igitur Gallos qui se excidere vocamus,<br>
&nbsp;&nbsp;&nbsp;&nbsp;&nbsp;cum tanto a Phrygia Gallica distet humus?'<br>
 'inter' ait 'viridem Cybelen altasque Celaenas<br>
&nbsp;&nbsp;&nbsp;&nbsp;&nbsp;amnis it insana, nomine Gallus, aqua.<br>
 qui bibit inde, furit: procul hinc discedite, quis est&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>365</FONT><br>
&nbsp;&nbsp;&nbsp;&nbsp;&nbsp;cura bonae mentis: qui bibit inde, furit.'<br>
 'non pudet herbosum' dixi 'posuisse moretum<br>
&nbsp;&nbsp;&nbsp;&nbsp;&nbsp;in dominae mensis: an sua causa subest?'<br>
 'lacte mero veteres usi narrantur et herbis,<br>
&nbsp;&nbsp;&nbsp;&nbsp;&nbsp;sponte sua siquas terra ferebat' ait;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>370</FONT><br>
 'candidus elisae miscetur caseus herbae,<br>
&nbsp;&nbsp;&nbsp;&nbsp;&nbsp;cognoscat priscos ut dea prisca cibos.' 

</P>

<p>
<b>5. G NON : N</B>
</P>

<p>

Postera cum caelo motis Pallantias astris<br>
&nbsp;&nbsp;&nbsp;&nbsp;&nbsp;fulserit, et niveos Luna levarit equos,<br>
 qui dicet 'quondam sacrata est colle Quirini&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>375</FONT><br>
&nbsp;&nbsp;&nbsp;&nbsp;&nbsp;hac Fortuna die Publica', verus erit. 

</P>

<p>
<b>6. H NP (7. AN) (8. BN) 9. CN</B>
</P>

<p>

Tertia lux (memini) ludis erat, ac mihi quidam<br>
&nbsp;&nbsp;&nbsp;&nbsp;&nbsp;spectanti senior continuusque loco<br>
 'haec' ait 'illa dies, Libycis qua Caesar in oris<br>
&nbsp;&nbsp;&nbsp;&nbsp;&nbsp;perfida magnanimi contudit arma Iubae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>380</FONT><br>
 dux mihi Caesar erat, sub quo meruisse tribunus<br>
&nbsp;&nbsp;&nbsp;&nbsp;&nbsp;glorior: officio praefuit ille meo.<br>
 hanc ego militia sedem, tu pace parasti,<br>
&nbsp;&nbsp;&nbsp;&nbsp;&nbsp;inter bis quinos usus honore viros.'<br>
 plura locuturi subito seducimur imbre:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>385</FONT><br>
&nbsp;&nbsp;&nbsp;&nbsp;&nbsp;pendula caelestes Libra movebat aquas.<br>
 Ante tamen quam summa dies spectacula sistat<br>
&nbsp;&nbsp;&nbsp;&nbsp;&nbsp;ensifer Orion aequore mersus erit. 

</P>

<p>
<b>10. DN</B>

</P>

<p>

Proxima victricem cum Romam inspexerit Eos<br>
&nbsp;&nbsp;&nbsp;&nbsp;&nbsp;et dederit Phoebo stella fugata locum,<br>
 Circus erit pompa celeber numeroque deorum,<br>
&nbsp;&nbsp;&nbsp;&nbsp;&nbsp;primaque ventosis palma petetur equis. 

</P>

<p>
<b>11. EN 12. FN</B>
</P>

<p>

Hinc Cereris ludi: non est opus indice causae;<br>
&nbsp;&nbsp;&nbsp;&nbsp;&nbsp;sponte deae munus promeritumque patet.<br>
 panis erat primis virides mortalibus herbae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>395</FONT><br>
&nbsp;&nbsp;&nbsp;&nbsp;&nbsp;quas tellus nullo sollicitante dabat;<br>
 et modo carpebant vivax e caespite gramen,<br>
&nbsp;&nbsp;&nbsp;&nbsp;&nbsp;nunc epulae tenera fronde cacumen erant.<br>
 postmodo glans nota est: bene erat iam glande reperta,<br>
&nbsp;&nbsp;&nbsp;&nbsp;&nbsp;duraque magnificas quercus habebat opes.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>400</FONT><br>
 prima Ceres homine ad meliora alimenta vocato<br>
&nbsp;&nbsp;&nbsp;&nbsp;&nbsp;mutavit glandes utiliore cibo.<br>
 illa iugo tauros collum praebere coegit:<br>
&nbsp;&nbsp;&nbsp;&nbsp;&nbsp;tum primum soles eruta vidit humus.<br>
 aes erat in pretio, Chalybeia massa latebat:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>405</FONT><br>
&nbsp;&nbsp;&nbsp;&nbsp;&nbsp;eheu, perpetuo debuit illa tegi.<br>
 pace Ceres laeta est; et vos orate, coloni,<br>
&nbsp;&nbsp;&nbsp;&nbsp;&nbsp;perpetuam pacem pacificumque ducem.<br>
 farra deae micaeque licet salientis honorem<br>
&nbsp;&nbsp;&nbsp;&nbsp;&nbsp;detis et in veteres turea grana focos;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>410</FONT><br>
 et, si tura aberunt, unctas accendite taedas:<br>
&nbsp;&nbsp;&nbsp;&nbsp;&nbsp;parva bonae Cereri, sint modo casta, placent.<br>
 a bove succincti cultros removete ministri:<br>
&nbsp;&nbsp;&nbsp;&nbsp;&nbsp;bos aret; ignavam sacrificate suem.<br>
 apta iugo cervix non est ferienda securi:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>415</FONT><br>
&nbsp;&nbsp;&nbsp;&nbsp;&nbsp;vivat et in dura saepe laboret humo.<br>
 Exigit ipse locus raptus ut virginis edam:<br>
&nbsp;&nbsp;&nbsp;&nbsp;&nbsp;plura recognosces, pauca docendus eris.<br>
 terra tribus scopulis vastum procurrit in aequor<br>
&nbsp;&nbsp;&nbsp;&nbsp;&nbsp;Trinacris, a positu nomen adepta loci,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>420</FONT><br>
 grata domus Cereri: multas ea possidet urbes,<br>
&nbsp;&nbsp;&nbsp;&nbsp;&nbsp;in quibus est culto fertilis Henna solo.<br>
 frigida caelestum matres Arethusa vocarat:<br>
&nbsp;&nbsp;&nbsp;&nbsp;&nbsp;venerat ad sacras et dea flava dapes.<br>
 filia, consuetis ut erat comitata puellis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>425</FONT><br>
&nbsp;&nbsp;&nbsp;&nbsp;&nbsp;errabat nudo per sua prata pede.<br>
 valle sub umbrosa locus est aspergine multa<br>
&nbsp;&nbsp;&nbsp;&nbsp;&nbsp;uvidus ex alto desilientis aquae.<br>
 tot fuerant illic, quot habet natura, colores,<br>
&nbsp;&nbsp;&nbsp;&nbsp;&nbsp;pictaque dissimili flore nitebat humus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>430</FONT><br>
 quam simul aspexit, 'comites, accedite' dixit<br>
&nbsp;&nbsp;&nbsp;&nbsp;&nbsp;'et mecum plenos flore referte sinus.'<br>
 praeda puellares animos prolectat inanis,<br>
&nbsp;&nbsp;&nbsp;&nbsp;&nbsp;et non sentitur sedulitate labor.<br>
 haec implet lento calathos e vimine nexos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>435</FONT><br>
&nbsp;&nbsp;&nbsp;&nbsp;&nbsp;haec gremium, laxos degravat illa sinus;<br>
 illa legit calthas, huic sunt violaria curae,<br>
&nbsp;&nbsp;&nbsp;&nbsp;&nbsp;illa papavereas subsecat ungue comas;<br>
 has, hyacinthe, tenes; illas, amarante, moraris;<br>
&nbsp;&nbsp;&nbsp;&nbsp;&nbsp;pars thyma, pars rhoean et meliloton amat;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>440</FONT><br>
 plurima lecta rosa est, sunt et sine nomine flores:<br>
&nbsp;&nbsp;&nbsp;&nbsp;&nbsp;ipsa crocos tenues liliaque alba legit.<br>
 carpendi studio paulatim longius itur,<br>
&nbsp;&nbsp;&nbsp;&nbsp;&nbsp;et dominam casu nulla secuta comes.<br>
 hanc videt et visam patruus velociter aufert&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>445</FONT><br>
&nbsp;&nbsp;&nbsp;&nbsp;&nbsp;regnaque caeruleis in sua portat equis.<br>
 illa quidem clamabat 'io, carissima mater,<br>
&nbsp;&nbsp;&nbsp;&nbsp;&nbsp;auferor!', ipsa suos abscideratque sinus:<br>
 panditur interea Diti via, namque diurnum<br>
&nbsp;&nbsp;&nbsp;&nbsp;&nbsp;lumen inadsueti vix patiuntur equi.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>450</FONT><br>
 at, chorus aequalis, cumulatae flore ministrae<br>
&nbsp;&nbsp;&nbsp;&nbsp;&nbsp;'Persephone', clamant 'ad tua dona veni.'<br>
 ut clamata silet, montes ululatibus implent,<br>
&nbsp;&nbsp;&nbsp;&nbsp;&nbsp;et feriunt maesta pectora nuda manu.<br>
 attonita est plangore Ceres (modo venerat Hennam)&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>455</FONT><br>
&nbsp;&nbsp;&nbsp;&nbsp;&nbsp;nec mora, 'me miseram! filia' dixit 'ubi es?'<br>
 mentis inops rapitur, quales audire solemus<br>
&nbsp;&nbsp;&nbsp;&nbsp;&nbsp;Threicias fusis maenadas ire comis.<br>
 ut vitulo mugit sua mater ab ubere rapto<br>
&nbsp;&nbsp;&nbsp;&nbsp;&nbsp;et quaerit fetus per nemus omne suos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>460</FONT><br>
 sic dea nec retinet gemitus, et concita cursu<br>
&nbsp;&nbsp;&nbsp;&nbsp;&nbsp;fertur, et e campis incipit, Henna, tuis.<br>
 inde puellaris nacta est vestigia plantae<br>
&nbsp;&nbsp;&nbsp;&nbsp;&nbsp;et pressam noto pondere vidit humum;<br>
 forsitan illa dies erroris summa fuisset,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>465</FONT><br>
&nbsp;&nbsp;&nbsp;&nbsp;&nbsp;si non turbassent signa reperta sues.<br>
 iamque Leontinos Amenanaque flumina cursu<br>
&nbsp;&nbsp;&nbsp;&nbsp;&nbsp;praeterit et ripas, herbifer Aci, tuas:<br>
 praeterit et Cyanen et fontes lenis Anapi<br>
&nbsp;&nbsp;&nbsp;&nbsp;&nbsp;et te, verticibus non adeunde Gela.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>470</FONT><br>
 liquerat Ortygien Megareaque Pantagienque,<br>
&nbsp;&nbsp;&nbsp;&nbsp;&nbsp;quaque Symaetheas accipit aequor aquas,<br>
 antraque Cyclopum positis exusta caminis,<br>
&nbsp;&nbsp;&nbsp;&nbsp;&nbsp;quique locus curvae nomina falcis habet,<br>
 Himeraque et Didymen Acragantaque Tauromenumque,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>475</FONT><br>
&nbsp;&nbsp;&nbsp;&nbsp;&nbsp;sacrarumque Mylas pascua laeta boum:<br>
 hinc Camerinan adit Thapsonque et Heloria tempe,<br>
&nbsp;&nbsp;&nbsp;&nbsp;&nbsp;quaque iacet Zephyro semper apertus Eryx.<br>
 iamque Peloriadem Lilybaeaque, iamque Pachynon<br>
&nbsp;&nbsp;&nbsp;&nbsp;&nbsp;lustrarat, terrae cornua prima suae:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>480</FONT><br>
 quacumque ingreditur, miseris loca cuncta querellis<br>
&nbsp;&nbsp;&nbsp;&nbsp;&nbsp;implet, ut amissum cum gemit ales Ityn.<br>
 perque vices modo 'Persephone!' modo 'filia!' clamat,<br>
&nbsp;&nbsp;&nbsp;&nbsp;&nbsp;clamat et alternis nomen utrumque ciet;<br>
 sed neque Persephone Cererem nec filia matrem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>485</FONT><br>
&nbsp;&nbsp;&nbsp;&nbsp;&nbsp;audit, et alternis nomen utrumque perit;<br>
 unaque, pastorem vidisset an arva colentem,<br>
&nbsp;&nbsp;&nbsp;&nbsp;&nbsp;vox erat 'hac gressus ecqua puella tulit?'<br>
 iam color unus inest rebus tenebrisque teguntur<br>
&nbsp;&nbsp;&nbsp;&nbsp;&nbsp;omnia, iam vigiles conticuere canes:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>490</FONT><br>
 alta iacet vasti super ora Typhoeos Aetne,<br>
&nbsp;&nbsp;&nbsp;&nbsp;&nbsp;cuius anhelatis ignibus ardet humus;<br>
 illic accendit geminas pro lampade pinus:<br>
&nbsp;&nbsp;&nbsp;&nbsp;&nbsp;hinc Cereris sacris nunc quoque taeda datur.<br>
 est specus exesi structura pumicis asper,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>495</FONT><br>
&nbsp;&nbsp;&nbsp;&nbsp;&nbsp;non homini regio, non adeunda ferae:<br>
 quo simul ac venit, frenatos curribus angues<br>
&nbsp;&nbsp;&nbsp;&nbsp;&nbsp;iungit et aequoreas sicca pererrat aquas.<br>
 effugit et Syrtes et te, Zanclaea Charybdi,<br>
&nbsp;&nbsp;&nbsp;&nbsp;&nbsp;et vos, Nisei, naufraga monstra, canes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>500</FONT><br>
 Hadriacumque patens late bimaremque Corinthum:<br>
&nbsp;&nbsp;&nbsp;&nbsp;&nbsp;sic venit ad portus, Attica terra, tuos.<br>
 hic primum sedit gelido maestissima saxo:<br>
&nbsp;&nbsp;&nbsp;&nbsp;&nbsp;illud Cecropidae nunc quoque triste vocant.<br>
 sub Iove duravit multis immota diebus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>505</FONT><br>
&nbsp;&nbsp;&nbsp;&nbsp;&nbsp;et lunae patiens et pluvialis aquae.<br>
 sors sua cuique loco est: quod nunc Cerialis Eleusin<br>
&nbsp;&nbsp;&nbsp;&nbsp;&nbsp;dicitur, hoc Celei rura fuere senis.<br>
 ille domum glandes excussaque mora rubetis<br>
&nbsp;&nbsp;&nbsp;&nbsp;&nbsp;portat et arsuris arida ligna focis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>510</FONT><br>
 filia parva duas redigebat monte capellas,<br>
&nbsp;&nbsp;&nbsp;&nbsp;&nbsp;et tener in cunis filius aeger erat.<br>
 'mater' ait virgo (mota est dea nomine matris),<br>
&nbsp;&nbsp;&nbsp;&nbsp;&nbsp;'quid facis in solis incomitata locis?'<br>
 perstitit et senior, quamvis onus urget, et orat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>515</FONT><br>
&nbsp;&nbsp;&nbsp;&nbsp;&nbsp;tecta suae subeat quantulacumque casae.<br>
 illa negat (simularat anum mitraque capillos<br>
&nbsp;&nbsp;&nbsp;&nbsp;&nbsp;presserat); instanti talia dicta refert:<br>
 'sospes eas semperque parens; mihi filia rapta est.<br>
&nbsp;&nbsp;&nbsp;&nbsp;&nbsp;heu, melior quanto sors tua sorte mea est!'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>520</FONT><br>
 dixit, et ut lacrimae (neque enim lacrimare deorum est)<br>
&nbsp;&nbsp;&nbsp;&nbsp;&nbsp;decidit in tepidos lucida gutta sinus.<br>
 flent pariter molles animis virgoque senexque;<br>
&nbsp;&nbsp;&nbsp;&nbsp;&nbsp;e quibus haec iusti verba fuere senis:<br>
 'sic tibi, quam raptam quaeris, sit filia sospes;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>525</FONT><br>
&nbsp;&nbsp;&nbsp;&nbsp;&nbsp;surge, nec exiguae despice tecta casae.'<br>
 cui dea 'duc' inquit; 'scisti qua cogere posses',<br>
&nbsp;&nbsp;&nbsp;&nbsp;&nbsp;seque levat saxo subsequiturque senem.<br>
 dux comiti narrat quam sit sibi filius aeger,<br>
&nbsp;&nbsp;&nbsp;&nbsp;&nbsp;nec capiat somnos invigiletque malis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>530</FONT><br>
 illa soporiferum, parvos initura penates,<br>
&nbsp;&nbsp;&nbsp;&nbsp;&nbsp;colligit agresti lene papaver humo.<br>
 dum legit, oblito fertur gustasse palato<br>
&nbsp;&nbsp;&nbsp;&nbsp;&nbsp;longamque imprudens exsoluisse famem;<br>
 quae quia principio posuit ieiunia noctis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>535</FONT><br>
&nbsp;&nbsp;&nbsp;&nbsp;&nbsp;tempus habent mystae sidera visa cibi.<br>
 limen ut intravit, luctus videt omnia plena;<br>
&nbsp;&nbsp;&nbsp;&nbsp;&nbsp;iam spes in puero nulla salutis erat.<br>
 matre salutata (mater Metanira vocatur)<br>
&nbsp;&nbsp;&nbsp;&nbsp;&nbsp;iungere dignata est os puerile suo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>540</FONT><br>
 pallor abit, subitasque vident in corpore vires:<br>
&nbsp;&nbsp;&nbsp;&nbsp;&nbsp;tantus caelesti venit ab ore vigor.<br>
 tota domus laeta est, hoc est, materque paterque<br>
&nbsp;&nbsp;&nbsp;&nbsp;&nbsp;nataque: tres illi tota fuere domus.<br>
 mox epulas ponunt, liquefacta coagula lacte&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>545</FONT><br>
&nbsp;&nbsp;&nbsp;&nbsp;&nbsp;pomaque et in ceris aurea mella suis.<br>
 abstinet alma Ceres, somnique papavera causas<br>
&nbsp;&nbsp;&nbsp;&nbsp;&nbsp;dat tibi cum tepido lacte bibenda, puer.<br>
 noctis erat medium placidique silentia somni:<br>
&nbsp;&nbsp;&nbsp;&nbsp;&nbsp;Triptolemum gremio sustulit illa suo,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>550</FONT><br>
 terque manu permulsit eum, tria carmina dixit,<br>
&nbsp;&nbsp;&nbsp;&nbsp;&nbsp;carmina mortali non referenda sono,<br>
 inque foco corpus pueri vivente favilla<br>
&nbsp;&nbsp;&nbsp;&nbsp;&nbsp;obruit, humanum purget ut ignis onus.<br>
 excutitur somno stulte pia mater, et amens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>555</FONT><br>
&nbsp;&nbsp;&nbsp;&nbsp;&nbsp;'quid facis?' exclamat, membraque ab igne rapit.<br>
 cui dea 'dum non es', dixit 'scelerata fuisti:<br>
&nbsp;&nbsp;&nbsp;&nbsp;&nbsp;inrita materno sunt mea dona metu.<br>
 iste quidem mortalis erit: sed primus arabit<br>
&nbsp;&nbsp;&nbsp;&nbsp;&nbsp;et seret et culta praemia tollet humo.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>560</FONT><br>
 dixit et egrediens nubem trahit, inque dracones<br>
&nbsp;&nbsp;&nbsp;&nbsp;&nbsp;transit et aligero tollitur axe Ceres.<br>
 Sunion expositum Piraeaque tuta recessu<br>
&nbsp;&nbsp;&nbsp;&nbsp;&nbsp;linquit et in dextrum quae iacet ora latus;<br>
 hinc init Aegaeum, quo Cycladas aspicit omnes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>565</FONT><br>
&nbsp;&nbsp;&nbsp;&nbsp;&nbsp;Ioniumque rapax Icariumque legit,<br>
 perque urbes Asiae longum petit Hellespontum,<br>
&nbsp;&nbsp;&nbsp;&nbsp;&nbsp;diversumque locis alta pererrat iter.<br>
 nam modo turilegos Arabas, modo despicit Indos;<br>
&nbsp;&nbsp;&nbsp;&nbsp;&nbsp;hinc Libys, hinc Meroe siccaque terra subest;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>570</FONT><br>
 nunc adit Hesperios, Rhenum Rhodanumque Padumque<br>
&nbsp;&nbsp;&nbsp;&nbsp;&nbsp;teque, future parens, Thybri, potentis aquae.<br>
 quo feror? immensum est erratas dicere terras:<br>
&nbsp;&nbsp;&nbsp;&nbsp;&nbsp;praeteritus Cereri nullus in orbe locus.<br>
 errat et in caelo, liquidique immunia ponti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>575</FONT><br>
&nbsp;&nbsp;&nbsp;&nbsp;&nbsp;adloquitur gelido proxima signa polo:<br>
 'Parrhasides stellae, namque omnia nosse potestis,<br>
&nbsp;&nbsp;&nbsp;&nbsp;&nbsp;aequoreas numquam cum subeatis aquas,<br>
 Persephonen natam miserae monstrate parenti.'<br>
&nbsp;&nbsp;&nbsp;&nbsp;&nbsp;dixerat. huic Helice talia verba refert:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>580</FONT><br>
 'crimine nox vacua est; Solem de virgine rapta<br>
&nbsp;&nbsp;&nbsp;&nbsp;&nbsp;consule, qui late facta diurna videt.'<br>
 Sol aditus 'quam quaeris', ait 'ne vana labores,<br>
&nbsp;&nbsp;&nbsp;&nbsp;&nbsp;nupta Iovis fratri tertia regna tenet.'<br>
 questa diu secum, sic est adfata Tonantem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>585</FONT><br>
&nbsp;&nbsp;&nbsp;&nbsp;&nbsp;(maximaque in voltu signa dolentis erant):<br>
 'si memor es de quo mihi sit Proserpina nata,<br>
&nbsp;&nbsp;&nbsp;&nbsp;&nbsp;dimidium curae debet habere tuae.<br>
 orbe pererrato sola est iniuria facti<br>
&nbsp;&nbsp;&nbsp;&nbsp;&nbsp;cognita: commissi praemia raptor habet.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>590</FONT><br>
 at neque Persephone digna est praedone marito,<br>
&nbsp;&nbsp;&nbsp;&nbsp;&nbsp;nec gener hoc nobis more parandus erat.<br>
 quid gravius victore Gyge captiva tulissem<br>
&nbsp;&nbsp;&nbsp;&nbsp;&nbsp;quam nunc te caeli sceptra tenente tuli?<br>
 verum impune ferat, nos haec patiemur inultae;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>595</FONT><br>
&nbsp;&nbsp;&nbsp;&nbsp;&nbsp;reddat et emendet facta priora novis.'<br>
 Iuppiter hanc lenit, factumque excusat amore,<br>
&nbsp;&nbsp;&nbsp;&nbsp;&nbsp;nec gener est nobis ille pudendus ait;<br>
 'non ego nobilior: posita est mihi regia caelo,<br>
&nbsp;&nbsp;&nbsp;&nbsp;&nbsp;possidet alter aquas, alter inane chaos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>600</FONT><br>
 sed si forte tibi non est mutabile pectus,<br>
&nbsp;&nbsp;&nbsp;&nbsp;&nbsp;statque semel iuncti rumpere vincla tori,<br>
 hoc quoque temptemus, siquidem ieiuna remansit;<br>
&nbsp;&nbsp;&nbsp;&nbsp;&nbsp;si minus, inferni coniugis uxor erit.'<br>
 Tartara iussus adit sumptis Caducifer alis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>605</FONT><br>
&nbsp;&nbsp;&nbsp;&nbsp;&nbsp;speque redit citius visaque certa refert:<br>
 'rapta tribus' dixit 'solvit ieiunia granis,<br>
&nbsp;&nbsp;&nbsp;&nbsp;&nbsp;Punica quae lento cortice poma tegunt.'<br>
 non secus indoluit quam si modo rapta fuisset<br>
&nbsp;&nbsp;&nbsp;&nbsp;&nbsp;maesta parens, longa vixque refecta mora est.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>610</FONT><br>
 atque ita 'nec nobis caelum est habitabile' dixit;<br>
&nbsp;&nbsp;&nbsp;&nbsp;&nbsp;'Taenaria recipi me quoque valle iube.'<br>
 et factura fuit, pactus nisi Iuppiter esset<br>
&nbsp;&nbsp;&nbsp;&nbsp;&nbsp;bis tribus ut caelo mensibus illa foret.<br>
 tum demum voltumque Ceres animumque recepit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>615</FONT><br>
&nbsp;&nbsp;&nbsp;&nbsp;&nbsp;imposuitque suae spicea serta comae:<br>
 largaque provenit cessatis messis in arvis,<br>
&nbsp;&nbsp;&nbsp;&nbsp;&nbsp;et vix congestas area cepit opes.<br>
 alba decent Cererem: vestes Cerialibus albas<br>
&nbsp;&nbsp;&nbsp;&nbsp;&nbsp;sumite; nunc pulli velleris usus abest.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>620</FONT>

</P>

<p>
<b>13. G EID : NP</B>
</P>

<p>

Occupat Apriles Idus cognomine Victor<br>
&nbsp;&nbsp;&nbsp;&nbsp;&nbsp;Iuppiter: hac illi sunt data templa die.<br>
 hac quoque, ni fallor, populo dignissima nostro<br>
&nbsp;&nbsp;&nbsp;&nbsp;&nbsp;atria Libertas coepit habere sua. 

</P>

<p>
<b>14. HN</B>
</P>

<p>

Luce secutura tutos pete, navita, portus:<br>
&nbsp;&nbsp;&nbsp;&nbsp;&nbsp;ventus ab occasu grandine mixtus erit.<br>
 scilicet ut fuerit, tamen hac Mutinensia Caesar<br>
&nbsp;&nbsp;&nbsp;&nbsp;&nbsp;grandine militia perculit arma sua. 

</P>

<p>
<b>15. A FORD : NP 16. BN</B>
</P>

<p>

Tertia post Veneris cum lux surrexerit Idus,<br>
&nbsp;&nbsp;&nbsp;&nbsp;&nbsp;pontifices, forda sacra litate bove.<br>
 forda ferens bos est fecundaque dicta ferendo:<br>
&nbsp;&nbsp;&nbsp;&nbsp;&nbsp;hinc etiam fetus nomen habere putant.<br>
 nunc gravidum pecus est, gravidae quoque semine terrae:<br>
&nbsp;&nbsp;&nbsp;&nbsp;&nbsp;Telluri plenae victima plena datur.<br>
 pars cadit arce Iovis, ter denas curia vaccas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>635</FONT><br>
&nbsp;&nbsp;&nbsp;&nbsp;&nbsp;accipit et largo sparsa cruore madet.<br>
 ast ubi visceribus vitulos rapuere ministri,<br>
&nbsp;&nbsp;&nbsp;&nbsp;&nbsp;sectaque fumosis exta dedere focis,<br>
 igne cremat vitulos quae natu maxima Virgo est,<br>
&nbsp;&nbsp;&nbsp;&nbsp;&nbsp;luce Palis populos purget ut ille cinis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>640</FONT><br>
 rege Numa, fructu non respondente labori,<br>
&nbsp;&nbsp;&nbsp;&nbsp;&nbsp;inrita decepti vota colentis erant.<br>
 nam modo siccus erat gelidis Aquilonibus annus,<br>
&nbsp;&nbsp;&nbsp;&nbsp;&nbsp;nunc ager assidua luxuriabat aqua;<br>
 saepe Ceres primis dominum fallebat in herbis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>645</FONT><br>
&nbsp;&nbsp;&nbsp;&nbsp;&nbsp;et levis obsesso stabat avena solo,<br>
 et pecus ante diem partus edebat acerbos,<br>
&nbsp;&nbsp;&nbsp;&nbsp;&nbsp;agnaque nascendo saepe necabat ovem.<br>
 silva vetus nullaque diu violata securi<br>
&nbsp;&nbsp;&nbsp;&nbsp;&nbsp;stabat, Maenalio sacra relicta deo:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>650</FONT><br>
 ille dabat tacitis animo responsa quieto<br>
&nbsp;&nbsp;&nbsp;&nbsp;&nbsp;noctibus; hic geminas rex Numa mactat oves.<br>
 prima cadit Fauno, leni cadit altera Somno;<br>
&nbsp;&nbsp;&nbsp;&nbsp;&nbsp;sternitur in duro vellus utrumque solo.<br>
 bis caput intonsum fontana spargitur unda,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>655</FONT><br>
&nbsp;&nbsp;&nbsp;&nbsp;&nbsp;bis sua faginea tempora fronde premit.<br>
 usus abest Veneris, nec fas animalia mensis<br>
&nbsp;&nbsp;&nbsp;&nbsp;&nbsp;ponere, nec digitis anulus ullus inest;<br>
 veste rudi tectus supra nova vellera corpus<br>
&nbsp;&nbsp;&nbsp;&nbsp;&nbsp;ponit, adorato per sua verba deo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>660</FONT><br>
 interea placidam redimita papavere frontem<br>
&nbsp;&nbsp;&nbsp;&nbsp;&nbsp;Nox venit, et secum somnia nigra trahit;<br>
 Faunus adest, oviumque premens pede vellera duro<br>
&nbsp;&nbsp;&nbsp;&nbsp;&nbsp;edidit a dextro talia verba toro:<br>
 'morte boum tibi, rex, Tellus placanda duarum:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>665</FONT><br>
&nbsp;&nbsp;&nbsp;&nbsp;&nbsp;det sacris animas una iuvenca duas.'<br>
 excutitur terrore quies: Numa visa revolvit,<br>
&nbsp;&nbsp;&nbsp;&nbsp;&nbsp;et secum ambages caecaque iussa refert.<br>
 expedit errantem nemori gratissima coniunx<br>
&nbsp;&nbsp;&nbsp;&nbsp;&nbsp;et dixit 'gravidae posceris exta bovis.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>670</FONT><br>
 exta bovis gravidae dantur; fecundior annus<br>
&nbsp;&nbsp;&nbsp;&nbsp;&nbsp;provenit, et fructum terra pecusque ferunt.<br>
 Hanc quondam Cytherea diem properantius ire<br>
&nbsp;&nbsp;&nbsp;&nbsp;&nbsp;iussit et admissos praecipitavit equos,<br>
 ut titulum imperii cum primum luce sequenti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>675</FONT><br>
&nbsp;&nbsp;&nbsp;&nbsp;&nbsp;Augusto iuveni prospera bella darent.

</P>

<p>
<b>17. CN (18. DN)</B>
</P>

<p>

Sed iam praeteritas quartus tibi Lucifer Idus<br>
&nbsp;&nbsp;&nbsp;&nbsp;&nbsp;respicit; hac Hyades Dorida nocte tenent. 

</P>

<p>
<b>19. E CER : NP</B>
</P>

<p>

Tertia post Hyadas cum lux erit orta remotas,<br>
&nbsp;&nbsp;&nbsp;&nbsp;&nbsp;carcere partitos Circus habebit equos.<br>
 cur igitur missae vinctis ardentia taedis<br>
&nbsp;&nbsp;&nbsp;&nbsp;&nbsp;terga ferant volpes causa docenda mihi est.<br>
 frigida Carseolis nec olivis apta ferendis<br>
&nbsp;&nbsp;&nbsp;&nbsp;&nbsp;terra, sed ad segetes ingeniosus ager;<br>
 hac ego Paelignos, natalia rura, petebam,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>685</FONT><br>
&nbsp;&nbsp;&nbsp;&nbsp;&nbsp;parva, sed assiduis obvia semper aquis.<br>
 hospitis antiqui solitas intravimus aedes;<br>
&nbsp;&nbsp;&nbsp;&nbsp;&nbsp;dempserat emeritis iam iuga Phoebus equis.<br>
 is mihi multa quidem, sed et haec narrare solebat,<br>
&nbsp;&nbsp;&nbsp;&nbsp;&nbsp;unde meum praesens instrueretur opus:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>690</FONT><br>
 'hoc' ait 'in campo' (campumque ostendit) 'habebat<br>
&nbsp;&nbsp;&nbsp;&nbsp;&nbsp;rus breve cum duro parca colona viro.<br>
 ille suam peragebat humum, sive usus aratri,<br>
&nbsp;&nbsp;&nbsp;&nbsp;&nbsp;seu curvae falcis, sive bidentis erat;<br>
 haec modo verrebat stantem tibicine villam,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>695</FONT><br>
&nbsp;&nbsp;&nbsp;&nbsp;&nbsp;nunc matris plumis ova fovenda dabat,<br>
 aut virides malvas aut fungos colligit albos<br>
&nbsp;&nbsp;&nbsp;&nbsp;&nbsp;aut humilem grato calfacit igne focum;<br>
 et tamen assiduis exercet bracchia telis,<br>
&nbsp;&nbsp;&nbsp;&nbsp;&nbsp;adversusque minas frigoris arma parat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>700</FONT><br>
 filius huius erat primo lascivus in aevo,<br>
&nbsp;&nbsp;&nbsp;&nbsp;&nbsp;addideratque annos ad duo lustra duos.<br>
 is capit extremi volpem convalle salicti:<br>
&nbsp;&nbsp;&nbsp;&nbsp;&nbsp;abstulerat multas illa cohortis aves.<br>
 captivam stipula fenoque involvit et ignes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>705</FONT><br>
&nbsp;&nbsp;&nbsp;&nbsp;&nbsp;admovet: urentes effugit illa manus:<br>
 qua fugit, incendit vestitos messibus agros;<br>
&nbsp;&nbsp;&nbsp;&nbsp;&nbsp;damnosis vires ignibus aura dabat.<br>
 factum abiit, monimenta manent: ~nam dicere certam~<br>
&nbsp;&nbsp;&nbsp;&nbsp;&nbsp;nunc quoque lex volpem Carseolana vetat,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>710</FONT><br>
 utque luat poenas, gens haec Cerialibus ardet,<br>
&nbsp;&nbsp;&nbsp;&nbsp;&nbsp;quoque modo segetes perdidit ipsa perit.' 

</P>

<p>
<b>20. FN</B>
</P>

<p>

Proxima cum veniet terras visura patentes<br>
&nbsp;&nbsp;&nbsp;&nbsp;&nbsp;Memnonis in roseis lutea mater equis,<br>
 de duce lanigeri pecoris, qui prodidit Hellen,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>715</FONT><br>
&nbsp;&nbsp;&nbsp;&nbsp;&nbsp;sol abit: egresso victima maior adest.<br>
 vacca sit an taurus non est cognoscere promptum:<br>
&nbsp;&nbsp;&nbsp;&nbsp;&nbsp;pars prior apparet, posteriora latent.<br>
 seu tamen est taurus sive est hoc femina signum,<br>
&nbsp;&nbsp;&nbsp;&nbsp;&nbsp;Iunone invita munus amoris habet.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2> 720</FONT>

</P>

<p>
<b>21. G PAR : NP</B>
</P>

<p>

Nox abiit, oriturque aurora: Parilia poscor;<br>
&nbsp;&nbsp;&nbsp;&nbsp;&nbsp;non poscor frustra, si favet alma Pales.<br>
 alma Pales, faveas pastoria sacra canenti,<br>
&nbsp;&nbsp;&nbsp;&nbsp;&nbsp;prosequor officio si tua festa meo.<br>
 certe ego de vitulo cinerem stipulasque fabales&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>725</FONT><br>
&nbsp;&nbsp;&nbsp;&nbsp;&nbsp;saepe tuli plena, februa tosta, manu;<br>
 certe ego transilui positas ter in ordine flammas,<br>
&nbsp;&nbsp;&nbsp;&nbsp;&nbsp;udaque roratas laurea misit aquas.<br>
 mota dea est, operique favet. navalibus exit<br>
&nbsp;&nbsp;&nbsp;&nbsp;&nbsp;puppis; habent ventos iam mea vela suos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2> 730</FONT><br>
 i, pete virginea, populus, suffimen ab ara;<br>
&nbsp;&nbsp;&nbsp;&nbsp;&nbsp;Vesta dabit, Vestae munere purus eris.<br>
 sanguis equi suffimen erit vitulique favilla,<br>
&nbsp;&nbsp;&nbsp;&nbsp;&nbsp;tertia res durae culmen inane fabae.<br>
 pastor, oves saturas ad prima crepuscula lustra:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>735</FONT><br>
&nbsp;&nbsp;&nbsp;&nbsp;&nbsp;unda prius spargat, virgaque verrat humum;<br>
 frondibus et fixis decorentur ovilia ramis,<br>
&nbsp;&nbsp;&nbsp;&nbsp;&nbsp;et tegat ornatas longa corona fores.<br>
 caerulei fiant puro de sulpure fumi,<br>
&nbsp;&nbsp;&nbsp;&nbsp;&nbsp;tactaque fumanti sulpure balet ovis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>740</FONT><br>
 ure mares oleas taedamque herbasque Sabinas,<br>
&nbsp;&nbsp;&nbsp;&nbsp;&nbsp;et crepet in mediis laurus adusta focis;<br>
 libaque de milio milii fiscella sequatur:<br>
&nbsp;&nbsp;&nbsp;&nbsp;&nbsp;rustica praecipue est hoc dea laeta cibo.<br>
 adde dapes mulctramque suas, dapibusque resectis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>745</FONT><br>
&nbsp;&nbsp;&nbsp;&nbsp;&nbsp;silvicolam tepido lacte precare Palem.<br>
 'consule' dic 'pecori pariter pecorisque magistris:<br>
&nbsp;&nbsp;&nbsp;&nbsp;&nbsp;effugiat stabulis noxa repulsa meis.<br>
 sive sacro pavi, sedive sub arbore sacra,<br>
&nbsp;&nbsp;&nbsp;&nbsp;&nbsp;pabulaque e bustis inscia carpsit ovis;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>750</FONT><br>
 si nemus intravi vetitum, nostrisve fugatae<br>
&nbsp;&nbsp;&nbsp;&nbsp;&nbsp;sunt oculis nymphae semicaperque deus;<br>
 si mea falx ramo lucum spoliavit opaco,<br>
&nbsp;&nbsp;&nbsp;&nbsp;&nbsp;unde data est aegrae fiscina frondis ovi,<br>
 da veniam culpae: nec, dum degrandinat, obsit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>755</FONT><br>
&nbsp;&nbsp;&nbsp;&nbsp;&nbsp;agresti fano subposuisse pecus.<br>
 nec noceat turbasse lacus: ignoscite, nymphae,<br>
&nbsp;&nbsp;&nbsp;&nbsp;&nbsp;mota quod obscuras ungula fecit aquas.<br>
 tu, dea, pro nobis fontes fontanaque placa<br>
&nbsp;&nbsp;&nbsp;&nbsp;&nbsp;numina, tu sparsos per nemus omne deos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>760</FONT><br>
 nec dryadas nec nos videamus labra Dianae<br>
&nbsp;&nbsp;&nbsp;&nbsp;&nbsp;nec Faunum, medio cum premit arva die.<br>
 pelle procul morbos; valeant hominesque gregesque,<br>
&nbsp;&nbsp;&nbsp;&nbsp;&nbsp;et valeant vigiles, provida turba, canes.<br>
 neve minus multos redigam quam mane fuerunt,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>765</FONT><br>
&nbsp;&nbsp;&nbsp;&nbsp;&nbsp;neve gemam referens vellera rapta lupo.<br>
 absit iniqua fames: herbae frondesque supersint,<br>
&nbsp;&nbsp;&nbsp;&nbsp;&nbsp;quaeque lavent artus quaeque bibantur aquae.<br>
 ubera plena premam, referat mihi caseus aera,<br>
&nbsp;&nbsp;&nbsp;&nbsp;&nbsp;dentque viam liquido vimina rara sero;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>770</FONT><br>
 sitque salax aries, conceptaque semina coniunx<br>
&nbsp;&nbsp;&nbsp;&nbsp;&nbsp;reddat, et in stabulo multa sit agna meo;<br>
 lanaque proveniat nullas laesura puellas,<br>
&nbsp;&nbsp;&nbsp;&nbsp;&nbsp;mollis et ad teneras quamlibet apta manus.<br>
 quae precor, eveniant, et nos faciamus ad annum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>775</FONT><br>
&nbsp;&nbsp;&nbsp;&nbsp;&nbsp;pastorum dominae grandia liba Pali.'<br>
 his dea placanda est: haec tu conversus ad ortus<br>
&nbsp;&nbsp;&nbsp;&nbsp;&nbsp;dic quater et vivo perlue rore manus.<br>
 tum licet adposita, veluti cratere, camella<br>
&nbsp;&nbsp;&nbsp;&nbsp;&nbsp;lac niveum potes purpureamque sapam;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>780</FONT><br>
 moxque per ardentes stipulae crepitantis acervos<br>
&nbsp;&nbsp;&nbsp;&nbsp;&nbsp;traicias celeri strenua membra pede.<br>
 expositus mos est; moris mihi restat origo:<br>
&nbsp;&nbsp;&nbsp;&nbsp;&nbsp;turba facit dubium coeptaque nostra tenet.<br>
 omnia purgat edax ignis vitiumque metallis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>785</FONT><br>
&nbsp;&nbsp;&nbsp;&nbsp;&nbsp;excoquit: idcirco cum duce purgat oves?<br>
 an, quia cunctarum contraria semina rerum<br>
&nbsp;&nbsp;&nbsp;&nbsp;&nbsp;sunt duo discordes, ignis et unda, dei,<br>
 iunxerunt elementa patres, aptumque putarunt<br>
&nbsp;&nbsp;&nbsp;&nbsp;&nbsp;ignibus et sparsa tangere corpus aqua?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>790</FONT><br>
 an, quod in his vitae causa est, haec perdidit exul,<br>
&nbsp;&nbsp;&nbsp;&nbsp;&nbsp;his nova fit coniunx, haec duo magna putant?<br>
 vix equidem credo: sunt qui Phaethonta referri<br>
&nbsp;&nbsp;&nbsp;&nbsp;&nbsp;credant et nimias Deucalionis aquas.<br>
 pars quoque, cum saxis pastores saxa feribant,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>795</FONT><br>
&nbsp;&nbsp;&nbsp;&nbsp;&nbsp;scintillam subito prosiluisse ferunt;<br>
 prima quidem periit, stipulis excepta secunda est:<br>
&nbsp;&nbsp;&nbsp;&nbsp;&nbsp;hoc argumentum flamma Parilis habet?<br>
 an magis hunc morem pietas Aeneia fecit,<br>
&nbsp;&nbsp;&nbsp;&nbsp;&nbsp;innocuum victo cui dedit ignis iter?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>800</FONT><br>
 num tamen est vero propius, cum condita Roma est,<br>
&nbsp;&nbsp;&nbsp;&nbsp;&nbsp;transferri iussos in nova tecta Lares,<br>
 mutantesque domum tectis agrestibus ignem<br>
&nbsp;&nbsp;&nbsp;&nbsp;&nbsp;et cessaturae subposuisse casae,<br>
 per flammas saluisse pecus, saluisse colonos?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>805</FONT><br>
&nbsp;&nbsp;&nbsp;&nbsp;&nbsp;quod fit natali nunc quoque, Roma, tuo.<br>
 ipse locum casus vati facit: Urbis origo<br>
&nbsp;&nbsp;&nbsp;&nbsp;&nbsp;venit; ades factis, magne Quirine, tuis.<br>
 iam luerat poenas frater Numitoris, et omne<br>
&nbsp;&nbsp;&nbsp;&nbsp;&nbsp;pastorum gemino sub duce volgus erat;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>810</FONT><br>
 contrahere agrestes et moenia ponere utrique<br>
&nbsp;&nbsp;&nbsp;&nbsp;&nbsp;convenit: ambigitur moenia ponat uter.<br>
 'nil opus est' dixit 'certamine' Romulus 'ullo;<br>
&nbsp;&nbsp;&nbsp;&nbsp;&nbsp;magna fides avium est: experiamur aves.'<br>
 res placet: alter init nemorosi saxa Palati;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>815</FONT><br>
&nbsp;&nbsp;&nbsp;&nbsp;&nbsp;alter Aventinum mane cacumen init.<br>
 sex Remus, hic volucres bis sex videt ordine; pacto<br>
&nbsp;&nbsp;&nbsp;&nbsp;&nbsp;statur, et arbitrium Romulus urbis habet.<br>
 apta dies legitur qua moenia signet aratro:<br>
&nbsp;&nbsp;&nbsp;&nbsp;&nbsp;sacra Palis suberant; inde movetur opus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>820</FONT><br>
 fossa fit ad solidum, fruges iaciuntur in ima<br>
&nbsp;&nbsp;&nbsp;&nbsp;&nbsp;et de vicino terra petita solo;<br>
 fossa repletur humo, plenaeque imponitur ara,<br>
&nbsp;&nbsp;&nbsp;&nbsp;&nbsp;et novus accenso fungitur igne focus.<br>
 inde premens stivam designat moenia sulco;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>825</FONT><br>
&nbsp;&nbsp;&nbsp;&nbsp;&nbsp;alba iugum niveo cum bove vacca tulit.<br>
 vox fuit haec regis: 'condenti, Iuppiter, urbem,<br>
&nbsp;&nbsp;&nbsp;&nbsp;&nbsp;et genitor Mavors Vestaque mater, ades,<br>
 quosque pium est adhibere deos, advertite cuncti:<br>
&nbsp;&nbsp;&nbsp;&nbsp;&nbsp;auspicibus vobis hoc mihi surgat opus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>830</FONT><br>
 longa sit huic aetas dominaeque potentia terrae,<br>
&nbsp;&nbsp;&nbsp;&nbsp;&nbsp;sitque sub hac oriens occiduusque dies.'<br>
 ille precabatur, tonitru dedit omina laevo<br>
&nbsp;&nbsp;&nbsp;&nbsp;&nbsp;Iuppiter, et laevo fulmina missa polo.<br>
 augurio laeti iaciunt fundamina cives,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>835</FONT><br>
&nbsp;&nbsp;&nbsp;&nbsp;&nbsp;et novus exiguo tempore murus erat.<br>
 hoc Celer urget opus, quem Romulus ipse vocarat,<br>
&nbsp;&nbsp;&nbsp;&nbsp;&nbsp;'sint' que, 'Celer, curae' dixerat 'ista tuae,<br>
 neve quis aut muros aut factam vomere fossam<br>
&nbsp;&nbsp;&nbsp;&nbsp;&nbsp;transeat; audentem talia dede neci.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>840</FONT><br>
 quod Remus ignorans humiles contemnere muros<br>
&nbsp;&nbsp;&nbsp;&nbsp;&nbsp;coepit, et 'his populus' dicere 'tutus erit?'<br>
 nec mora, transiluit: rutro Celer occupat ausum;<br>
&nbsp;&nbsp;&nbsp;&nbsp;&nbsp;ille premit duram sanguinulentus humum.<br>
 haec ubi rex didicit, lacrimas introrsus obortas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>845</FONT><br>
&nbsp;&nbsp;&nbsp;&nbsp;&nbsp;devorat et clausum pectore volnus habet.<br>
 flere palam non volt exemplaque fortia servat,<br>
&nbsp;&nbsp;&nbsp;&nbsp;&nbsp;'sic' que 'meos muros transeat hostis' ait.<br>
 dat tamen exsequias; nec iam suspendere fletum<br>
&nbsp;&nbsp;&nbsp;&nbsp;&nbsp;sustinet, et pietas dissimulata patet;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>850</FONT><br>
 osculaque adplicuit posito suprema feretro,<br>
&nbsp;&nbsp;&nbsp;&nbsp;&nbsp;atque ait 'invito frater adempte, vale',<br>
 arsurosque artus unxit: fecere, quod ille,<br>
&nbsp;&nbsp;&nbsp;&nbsp;&nbsp;Faustulus et maestas Acca soluta comas.<br>
 tum iuvenem nondum facti flevere Quirites;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>855</FONT><br>
&nbsp;&nbsp;&nbsp;&nbsp;&nbsp;ultima plorato subdita flamma rogo est.<br>
 urbs oritur (quis tunc hoc ulli credere posset?)<br>
&nbsp;&nbsp;&nbsp;&nbsp;&nbsp;victorem terris impositura pedem.<br>
 cuncta regas et sis magno sub Caesare semper,<br>
&nbsp;&nbsp;&nbsp;&nbsp;&nbsp;saepe etiam plures nominis huius habe;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>860</FONT><br>
 et, quotiens steteris domito sublimis in orbe,<br>
&nbsp;&nbsp;&nbsp;&nbsp;&nbsp;omnia sint umeris inferiora tuis. 

</P>

<p>
<b>(22. HN) 23. A VIN : F</B>P (ut vid.)
</P>

<p>

Dicta Pales nobis: idem Vinalia dicam.<br>
&nbsp;&nbsp;&nbsp;&nbsp;&nbsp;una tamen media est inter utramque dies.<br>
 numina, volgares, Veneris celebrate, puellae:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>865</FONT><br>
&nbsp;&nbsp;&nbsp;&nbsp;&nbsp;multa professarum quaestibus apta Venus.<br>
 poscite ture dato formam populique favorem,<br>
&nbsp;&nbsp;&nbsp;&nbsp;&nbsp;poscite blanditias dignaque verba ioco;<br>
 cumque sua dominae date grata sisymbria myrto<br>
&nbsp;&nbsp;&nbsp;&nbsp;&nbsp;tectaque composita iuncea vincla rosa.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>870</FONT><br>
 templa frequentari Collinae proxima portae<br>
&nbsp;&nbsp;&nbsp;&nbsp;&nbsp;nunc decet; a Siculo nomina colle tenent,<br>
 utque Syracusas Arethusidas abstulit armis<br>
&nbsp;&nbsp;&nbsp;&nbsp;&nbsp;Claudius et bello te quoque cepit, Eryx,<br>
 carmine vivacis Venus est translata Sibyllae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>875</FONT><br>
&nbsp;&nbsp;&nbsp;&nbsp;&nbsp;inque suae stirpis maluit urbe coli.<br>
 cur igitur Veneris festum Vinalia dicant<br>
&nbsp;&nbsp;&nbsp;&nbsp;&nbsp;quaeritis, et quare sit Iovis ista dies?<br>
 Turnus an Aeneas Latiae gener esset Amatae<br>
&nbsp;&nbsp;&nbsp;&nbsp;&nbsp;bellum erat: Etruscas Turnus adorat opes.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>880</FONT><br>
 clarus erat sumptisque ferox Mezentius armis,<br>
&nbsp;&nbsp;&nbsp;&nbsp;&nbsp;et vel equo magnus vel pede maior erat;<br>
 quem Rutuli Turnusque suis adsciscere temptat<br>
&nbsp;&nbsp;&nbsp;&nbsp;&nbsp;partibus. haec contra dux ita Tuscus ait:<br>
 'stat mihi non parvo virtus mea: volnera testor&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>885</FONT><br>
&nbsp;&nbsp;&nbsp;&nbsp;&nbsp;armaque, quae sparsi sanguine saepe meo.<br>
 qui petis auxilium, non grandia divide mecum<br>
&nbsp;&nbsp;&nbsp;&nbsp;&nbsp;praemia, de lacubus proxima musta tuis.<br>
 nulla mora est operae: vestrum est dare, vincere nostrum.<br>
&nbsp;&nbsp;&nbsp;&nbsp;&nbsp;quam velit Aeneas ista negata mihi!'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>890</FONT><br>
 adnuerant Rutuli. Mezentius induit arma,<br>
&nbsp;&nbsp;&nbsp;&nbsp;&nbsp;induit Aeneas adloquiturque Iovem:<br>
 'hostica Tyrrheno vota est vindemia regi:<br>
&nbsp;&nbsp;&nbsp;&nbsp;&nbsp;Iuppiter, e Latio palmite musta feres.'<br>
 vota valent meliora: cadit Mezentius ingens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>895</FONT><br>
&nbsp;&nbsp;&nbsp;&nbsp;&nbsp;atque indignanti pectore plangit humum.<br>
 venerat Autumnus calcatis sordidus uvis:<br>
&nbsp;&nbsp;&nbsp;&nbsp;&nbsp;redduntur merito debita vina Iovi.<br>
 dicta dies hinc est Vinalia; Iuppiter illa<br>
&nbsp;&nbsp;&nbsp;&nbsp;&nbsp;vindicat, et festis gaudet inesse suis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>900</FONT>

</P>

<p>
<b>(24. BC) 25. C ROB : NP</B>
</P>

<p>

Sex ubi, quae restant, luces Aprilis habebit,<br>
&nbsp;&nbsp;&nbsp;&nbsp;&nbsp;in medio cursu tempora veris erunt,<br>
 et frustra pecudem quaeres Athamantidos Helles,<br>
&nbsp;&nbsp;&nbsp;&nbsp;&nbsp;signaque dant imbres, exoriturque Canis.<br>
 hac mihi Nomento Romam cum luce redirem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>905</FONT><br>
&nbsp;&nbsp;&nbsp;&nbsp;&nbsp;obstitit in media candida turba via:<br>
 flamen in antiquae lucum Robiginis ibat,<br>
&nbsp;&nbsp;&nbsp;&nbsp;&nbsp;exta canis flammis, exta daturus ovis.<br>
 protinus accessi, ritus ne nescius essem;<br>
&nbsp;&nbsp;&nbsp;&nbsp;&nbsp;edidit haec flamen verba, Quirine, tuus:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>910</FONT><br>
 'aspera Robigo, parcas Cerialibus herbis,<br>
&nbsp;&nbsp;&nbsp;&nbsp;&nbsp;et tremat in summa leve cacumen humo.<br>
 tu sata sideribus caeli nutrita secundi<br>
&nbsp;&nbsp;&nbsp;&nbsp;&nbsp;crescere, dum fiant falcibus apta, sinas.<br>
 vis tua non levis est: quae tu frumenta notasti,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>915</FONT><br>
&nbsp;&nbsp;&nbsp;&nbsp;&nbsp;maestus in amissis illa colonus habet;<br>
 nec venti tantum Cereri nocuere nec imbres,<br>
&nbsp;&nbsp;&nbsp;&nbsp;&nbsp;nec sic marmoreo pallet adusta gelu,<br>
 quantum si culmos Titan incalfacit udos:<br>
&nbsp;&nbsp;&nbsp;&nbsp;&nbsp;tum locus est irae, diva timenda, tuae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>920</FONT><br>
 parce, precor, scabrasque manus a messibus aufer,<br>
&nbsp;&nbsp;&nbsp;&nbsp;&nbsp;neve noce cultis; posse nocere sat est.<br>
 nec teneras segetes, sed durum amplectere ferrum,<br>
&nbsp;&nbsp;&nbsp;&nbsp;&nbsp;quodque potest alios perdere perde prior.<br>
 utilius gladios et tela nocentia carpes:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>925</FONT><br>
&nbsp;&nbsp;&nbsp;&nbsp;&nbsp;nil opus est illis; otia mundus agit.<br>
 sarcula nunc durusque bidens et vomer aduncus,<br>
&nbsp;&nbsp;&nbsp;&nbsp;&nbsp;ruris opes, niteant; inquinet arma situs,<br>
 conatusque aliquis vagina ducere ferrum<br>
&nbsp;&nbsp;&nbsp;&nbsp;&nbsp;adstrictum longa sentiat esse mora.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>930</FONT><br>
 at tu ne viola Cererem, semperque colonus<br>
&nbsp;&nbsp;&nbsp;&nbsp;&nbsp;absenti possit solvere vota tibi.'<br>
 dixerat; a dextra villis mantele solutis<br>
&nbsp;&nbsp;&nbsp;&nbsp;&nbsp;cumque meri patera turis acerra fuit.<br>
 tura focis vinumque dedit fibrasque bidentis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>935</FONT><br>
&nbsp;&nbsp;&nbsp;&nbsp;&nbsp;turpiaque obscenae (vidimus) exta canis.<br>
 tum mihi 'cur detur sacris nova victima quaeris?'<br>
&nbsp;&nbsp;&nbsp;&nbsp;&nbsp;(quaesieram) 'causam percipe' flamen ait.<br>
 'est Canis, Icarium dicunt, quo sidere moto<br>
&nbsp;&nbsp;&nbsp;&nbsp;&nbsp;tosta sitit tellus praecipiturque seges:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>940</FONT><br>
 pro cane sidereo canis hic imponitur arae,<br>
&nbsp;&nbsp;&nbsp;&nbsp;&nbsp;et quare fiat nil nisi nomen habet.' 

</P>

<p>
<b>(26. DF) (27. EC) 28. F NP 29. GC 30. HC</B>
</P>

<p>

Cum Phrygis Assaraci Tithonia fratre relicto<br>
&nbsp;&nbsp;&nbsp;&nbsp;&nbsp;sustulit immenso ter iubar orbe suum,<br>
 mille venit variis florum dea nexa coronis;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>945</FONT><br>
&nbsp;&nbsp;&nbsp;&nbsp;&nbsp;scaena ioci morem liberioris habet.<br>
 exit et in Maias sacrum Florale Kalendas:<br>
&nbsp;&nbsp;&nbsp;&nbsp;&nbsp;tunc repetam, nunc me grandius urget opus.<br>
 aufer, Vesta, diem: cognati Vesta recepta est<br>
&nbsp;&nbsp;&nbsp;&nbsp;&nbsp;limine; sic iusti constituere patres.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>950</FONT><br>
 Phoebus habet partem: Vestae pars altera cessit:<br>
&nbsp;&nbsp;&nbsp;&nbsp;&nbsp;quod superest illis, tertius ipse tenet.<br>
 state Palatinae laurus, praetextaque quercu<br>
&nbsp;&nbsp;&nbsp;&nbsp;&nbsp;stet domus: aeternos tres habet una deos.
</P>

<div class="footer">
	<p>
		<a href="/ovid.html">Ovid</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>

</BODY>
</HTML>