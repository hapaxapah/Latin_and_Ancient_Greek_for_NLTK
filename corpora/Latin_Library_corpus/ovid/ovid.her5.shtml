<html>
	<head>
		<title>
			Ovid: Heroides V
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>P. OVIDI NASONIS EPISTVLAE HEROIDVM
</p>

<P class=border></P>

<P><B>V. Oenone Paridi</B>
</P>

<P>
Nympha suo Paridi, quamvis suus esse recuset,<BR>
mittit ab Idaeis verba legenda iugis.
</P>

<P>
Perlegis?  an coniunx prohibet nova?  perlege!  non est <BR>
&nbsp;&nbsp;&nbsp;&nbsp;&nbsp;ista Mycenaea littera facta manu.<BR>
Pedasis Oenone, Phrygiis celeberrima silvis, <BR>
&nbsp;&nbsp;&nbsp;&nbsp;&nbsp;laesa queror de te, si sinis, ipse meo. <BR>
Quis deus opposuit nostris sua numina votis? <BR>
&nbsp;&nbsp;&nbsp;&nbsp;&nbsp;ne tua permaneam, quod mihi crimen obest? <BR>
leniter, e merito quicquid patiare, ferendum est; <BR>
&nbsp;&nbsp;&nbsp;&nbsp;&nbsp;quae venit indignae poena dolenda venit. <BR>
Nondum tantus eras, cum te contenta marito <BR>
&nbsp;&nbsp;&nbsp;&nbsp;&nbsp;edita de magno flumine nympha fui. <BR>
qui nunc Priamides (absit reverentia vero)<BR>
&nbsp;&nbsp;&nbsp;&nbsp;&nbsp;servus eras; servo nubere nympha tuli! <BR>
saepe greges inter requievimus arbore tecti<BR>
&nbsp;&nbsp;&nbsp;&nbsp;&nbsp;mixtaque cum foliis praebuit herba torum.<BR>
saepe super stramen fenoque iacentibus alto <BR>
&nbsp;&nbsp;&nbsp;&nbsp;&nbsp;defensa est humili cana pruina casa. <BR>
quis tibi monstrabat saltus venatibus aptos<BR>
&nbsp;&nbsp;&nbsp;&nbsp;&nbsp;et tegeret catulos qua fera rupe suos? <BR>
retia saepe comes maculis distincta tetendi,<BR>
&nbsp;&nbsp;&nbsp;&nbsp;&nbsp;saepe citos egi per iuga longa canes.<BR>
incisae servant a te mea nomina fagi<BR>
&nbsp;&nbsp;&nbsp;&nbsp;&nbsp;et legor Oenone falce notata tua;<BR>
et quantum trunci, tantum mea nomina crescunt;<BR>
&nbsp;&nbsp;&nbsp;&nbsp;&nbsp;crescite et in titulos surgite recta meos!
</P>

<P>
[Populus est, memini, fluviali consita rivo,<BR>
&nbsp;&nbsp;&nbsp;&nbsp;&nbsp;est in qua nostri littera scripta memor.]<BR>
popule, vive, precor, quae consita margine ripae <BR>
&nbsp;&nbsp;&nbsp;&nbsp;&nbsp;hoc in rugoso cortice carmen habes: <BR>
"cum Paris Oenone poterit spirare relicta,<BR>
&nbsp;&nbsp;&nbsp;&nbsp;&nbsp;ad fontem Xanthi versa recurret aqua."<BR>
Xanthe, retro propera versaeque recurrite lymphae! <BR>
&nbsp;&nbsp;&nbsp;&nbsp;&nbsp;sustinet Oenonen deseruisse Paris. <BR>
Illa dies fatum miserae mihi dixit, ab illa <BR>
&nbsp;&nbsp;&nbsp;&nbsp;&nbsp;pessima mutati coepit amoris hiems, <BR>
qua Venus et Iuno sumptisque decentior armis <BR>
&nbsp;&nbsp;&nbsp;&nbsp;&nbsp;venit in arbitrium nuda Minerva tuum. <BR>
attoniti micuere sinus gelidusque cucurrit, <BR>
&nbsp;&nbsp;&nbsp;&nbsp;&nbsp;ut mihi narrasti, dura per ossa tremor. <BR>
consului (neque enim modice terrebar) anusque <BR>
&nbsp;&nbsp;&nbsp;&nbsp;&nbsp;longaevosque senes:  constitit esse nefas. <BR>
Caesa abies sectaeque trabes et classe parata <BR>
&nbsp;&nbsp;&nbsp;&nbsp;&nbsp;caerula ceratas accipit unda rates. <BR>
flesti discedens.  hoc saltim parce negare;<BR>
&nbsp;&nbsp;&nbsp;&nbsp;&nbsp;praeterito magis est iste pudendus amor.<BR>
et flesti et nostros vidisti flentis ocellos;<BR>
&nbsp;&nbsp;&nbsp;&nbsp;&nbsp;miscuimus lacrimas maestus uterque suas. <BR>
non sic appositis vincitur vitibus ulmus, <BR>
&nbsp;&nbsp;&nbsp;&nbsp;&nbsp;ut tua sunt collo bracchia nexa meo. <BR>
ah quotiens, cum te vento quererere teneri, <BR>
&nbsp;&nbsp;&nbsp;&nbsp;&nbsp;riserunt comites&#151;ille secundus erat.<BR>
oscula dimissae quotiens repetita dedisti! <BR>
&nbsp;&nbsp;&nbsp;&nbsp;&nbsp;quam vix sustinuit dicere lingua "vale!"<BR>
Aura levis rigido pendentia lintea malo <BR>
&nbsp;&nbsp;&nbsp;&nbsp;&nbsp;suscitat et remis eruta canet aqua. <BR>
prosequor infelix oculis abeuntia vela, <BR>
&nbsp;&nbsp;&nbsp;&nbsp;&nbsp;qua licet, et lacrimis umet arena meis, <BR>
utque celer venias, virides Nereidas oro&#151;<BR>
&nbsp;&nbsp;&nbsp;&nbsp;&nbsp;scilicet ut venias in mea damna celer.<BR>
votis ergo meis, alii rediture, redisti? <BR>
&nbsp;&nbsp;&nbsp;&nbsp;&nbsp;ei mihi, pro dira paelice blanda fui! <BR>
Adspicit immensum moles nativa profundum<BR>
&nbsp;&nbsp;&nbsp;&nbsp;&nbsp;(mons fuit), aequoreis illa resistit aquis;<BR>
hinc ego vela tuae cognovi prima carinae<BR>
&nbsp;&nbsp;&nbsp;&nbsp;&nbsp;et mihi per fluctus impetus ire fuit. <BR>
dum moror, in summa fulsit mihi purpura prora.<BR>
&nbsp;&nbsp;&nbsp;&nbsp;&nbsp;pertimui:  cultus non erat ille tuus. <BR>
fit propior terrasque cita ratis attigit aura:<BR>
&nbsp;&nbsp;&nbsp;&nbsp;&nbsp;femineas vidi corde tremente genas. <BR>
non satis id fuerat&#151;quid enim furiosa morabar?&#151;<BR>
&nbsp;&nbsp;&nbsp;&nbsp;&nbsp;haerebat gremio turpis amica tuo! <BR>
tunc vero rupique sinus et pectora planxi&nbsp;&nbsp;&nbsp;&nbsp;&nbsp;<BR>
&nbsp;&nbsp;&nbsp;&nbsp;&nbsp;et secui madidas ungue rigente genas<BR>
implevique sacram querulis ululatibus Iden <BR>
&nbsp;&nbsp;&nbsp;&nbsp;&nbsp;illuc has lacrimas in mea saxa tuli. <BR>
sic Helene doleat defectaque coniuge ploret, <BR>
&nbsp;&nbsp;&nbsp;&nbsp;&nbsp;quaeque prior nobis intulit, ipsa ferat! <BR>
Nunc tibi conveniunt, quae te per aperta sequantur <BR>
&nbsp;&nbsp;&nbsp;&nbsp;&nbsp;aequora legitimos destituantque viros.<BR>
at cum pauper eras armentaque pastor agebas, <BR>
&nbsp;&nbsp;&nbsp;&nbsp;&nbsp;nulla nisi Oenone pauperis uxor erat. <BR>
non ego miror opes, nec me tua regia tangit <BR>
&nbsp;&nbsp;&nbsp;&nbsp;&nbsp;nec de tot Priami dicar ut una nurus,<BR>
non tamen ut Priamus nymphae socer esse recuset<BR>
&nbsp;&nbsp;&nbsp;&nbsp;&nbsp;aut Hecubae fuerim dissimulanda nurus. <BR>
dignaque sum et cupio fieri matrona potentis; <BR>
&nbsp;&nbsp;&nbsp;&nbsp;&nbsp;sunt mihi quas possint sceptra decere manus. <BR>
nec me, faginea quod tecum fronde iacebam, <BR>
&nbsp;&nbsp;&nbsp;&nbsp;&nbsp;despice; purpureo sum magis apta toro. <BR>
Denique tutus amor meus est; ibi nulla parantur <BR>
&nbsp;&nbsp;&nbsp;&nbsp;&nbsp;bella nec ultrices advehit unda rates. <BR>
Tyndaris infestis fugitiva reposcitur armis; <BR>
&nbsp;&nbsp;&nbsp;&nbsp;&nbsp;hac venit in thalamos dote superba tuos. <BR>
quae si sit Danais reddenda, vel Hectora fratrem, <BR>
&nbsp;&nbsp;&nbsp;&nbsp;&nbsp;vel cum Deiphobo Polydamanta roga; <BR>
quid gravis Antenor, Priamus quid suadeat ipse, <BR>
&nbsp;&nbsp;&nbsp;&nbsp;&nbsp;consule, quis aetas longa magistra fuit.<BR>
turpe rudimentum, patriae praeponere raptam. <BR>
&nbsp;&nbsp;&nbsp;&nbsp;&nbsp;causa pudenda tua est; iusta vir arma movet. <BR>
Nec tibi, si sapias, fidam promitte Lacaenam, <BR>
&nbsp;&nbsp;&nbsp;&nbsp;&nbsp;quae sit in amplexus tam cito versa tuos. <BR>
ut minor Atrides temerati foedera lecti <BR>
&nbsp;&nbsp;&nbsp;&nbsp;&nbsp;clamat et externo laesus amore dolet, <BR>
tu quoque clamabis.  nulla reparabilis arte <BR>
&nbsp;&nbsp;&nbsp;&nbsp;&nbsp;laesa pudicitia est; deperit illa semel. <BR>
ardet amore tui; sic et Menelaon amavit;<BR>
&nbsp;&nbsp;&nbsp;&nbsp;&nbsp;nunc iacet in viduo credulus ille toro. <BR>
felix Andromache certo bene nupta marito; <BR>
&nbsp;&nbsp;&nbsp;&nbsp;&nbsp;uxor ad exemplum fratris habenda fui.<BR>
tu levior foliis, tum cum sine pondere suci <BR>
&nbsp;&nbsp;&nbsp;&nbsp;&nbsp;mobilibus ventis arida facta volant.<BR>
et minus est in te quam summa pondus arista, <BR>
&nbsp;&nbsp;&nbsp;&nbsp;&nbsp;quae levis adsiduis solibus usta riget. <BR>
Hoc tua (nam recolo) quondam germana canebat <BR>
&nbsp;&nbsp;&nbsp;&nbsp;&nbsp;sic mihi diffusis vaticinata comis: <BR>
"quid facis, Oenone?  quid arenae semina mandas? <BR>
&nbsp;&nbsp;&nbsp;&nbsp;&nbsp;non profecturis litora bubus aras!<BR>
Graia iuvenca venit, quae te patriamque domumque <BR>
&nbsp;&nbsp;&nbsp;&nbsp;&nbsp;perdat!  io prohibe!  Graia iuvenca venit! <BR>
dum licet, obscenam ponto demergite puppim! <BR>
&nbsp;&nbsp;&nbsp;&nbsp;&nbsp;heu!  quantum Phrygii sanguinis illa vehit!"<BR>
dixerat; in cursu famulae rapuere furentem, <BR>
&nbsp;&nbsp;&nbsp;&nbsp;&nbsp;at mihi flaventes diriguere comae. <BR>
ah, nimium miserae vates mihi vera fuisti;<BR>
&nbsp;&nbsp;&nbsp;&nbsp;&nbsp;possidet en saltus Graia iuvenca meos! <BR>
sit facie quamvis insignis, adultera certe est; <BR>
&nbsp;&nbsp;&nbsp;&nbsp;&nbsp;deseruit socios hospite capta deos. <BR>
illam de patria Theseus, nisi nomine fallor,<BR>
&nbsp;&nbsp;&nbsp;&nbsp;&nbsp;nescioquis Theseus abstulit ante sua. <BR>
a iuvene, et cupido, credatur reddita virgo? <BR>
&nbsp;&nbsp;&nbsp;&nbsp;&nbsp;unde hoc compererim tam bene quaeris? amo!<BR>
vim licet appelles et culpam nomine veles; <BR>
&nbsp;&nbsp;&nbsp;&nbsp;&nbsp;quae totiens rapta est, praebuit ipsa rapi. <BR>
at manet Oenone fallenti casta marito&#151;<BR>
&nbsp;&nbsp;&nbsp;&nbsp;&nbsp;et poteras falli legibus ipse tuis:<BR>
Me Satyri celeres (silvis ego tecta latebam)<BR>
&nbsp;&nbsp;&nbsp;&nbsp;&nbsp;quaesierunt rapido, turba proterva, pede <BR>
cornigerumque caput pinu praecinctus acuta <BR>
&nbsp;&nbsp;&nbsp;&nbsp;&nbsp;Faunus, in immensis qua tumet Ida iugis.  <BR>
me fide conspicuus Troiae munitor amavit;<BR>
&nbsp;&nbsp;&nbsp;&nbsp;&nbsp;ille meae spolium virginitatis habet.<BR>
id quoque luctando; rupi tamen ungue capillos<BR>
&nbsp;&nbsp;&nbsp;&nbsp;&nbsp;oraque sunt digitis aspera facta meis.<BR>
nec pretium stupri gemmas aurumque poposci;<BR>
&nbsp;&nbsp;&nbsp;&nbsp;&nbsp;turpiter ingenuum munera corpus emunt.<BR>
Ipse ratus dignam medicas mihi tradidit artes<BR>
&nbsp;&nbsp;&nbsp;&nbsp;&nbsp;admisitque meas ad sua dona manus. <BR>
quaecumque herba potens ad opem radixque medendi <BR>
&nbsp;&nbsp;&nbsp;&nbsp;&nbsp;utilis in toto nascitur orbe, mea est. <BR>
me miseram, quod amor non est medicabilis herbis! <BR>
&nbsp;&nbsp;&nbsp;&nbsp;&nbsp;deficior prudens artis ab arte mea. <BR>
ipse repertor opis vaccas pavisse Pheraeas<BR>
&nbsp;&nbsp;&nbsp;&nbsp;&nbsp;fertur et e nostro saucius igne fuit.<BR>
Quod nec graminibus tellus fecunda creandis <BR>
&nbsp;&nbsp;&nbsp;&nbsp;&nbsp;nec deus, auxilium tu mihi ferre potes. <BR>
et potes et merui.  dignae miserere puellae! <BR>
&nbsp;&nbsp;&nbsp;&nbsp;&nbsp;non ego cum Danais arma cruenta fero.<BR>
sed tua sum tecumque fui puerilibus annis <BR>
&nbsp;&nbsp;&nbsp;&nbsp;&nbsp;et tua, quod superest temporis, esse precor.
</P>

<div class="footer">
	<p>
		<a href="/ovid.html">Ovid</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>

</BODY>
</HTML>