<html>
	<head>
		<title>
			Ovid: Heroides XXI
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>P. OVIDI NASONIS EPISTVLAE HEROIDVM
</p>

<P class=border></P>

<P>
<B>XXI. Cydippe Acontio</B>
</P>

<P>
Littera pervenit tua quo consuevit, Aconti<BR>
&nbsp;&nbsp;&nbsp;&nbsp;&nbsp;et paene est oculis insidiata meis.  <BR>
Pertimui scriptumque tuum sine murmure legi, <BR>
&nbsp;&nbsp;&nbsp;&nbsp;&nbsp;iuraret ne quos inscia lingua deos. <BR>
et, puto, captasses iterum, nisi ut ipse fateris, <BR>
&nbsp;&nbsp;&nbsp;&nbsp;&nbsp;promissam scires me satis esse semel. <BR>
nec lectura fui, sed si tibi dura fuissem, <BR>
&nbsp;&nbsp;&nbsp;&nbsp;&nbsp;aucta foret saevae forsitan ira deae. <BR>
omnia cum faciam, cum dem pia tura Dianae, <BR>
&nbsp;&nbsp;&nbsp;&nbsp;&nbsp;illa tamen iusta plus tibi parte favet<BR>
utque cupis credi, memori te vindicat ira:<BR>
&nbsp;&nbsp;&nbsp;&nbsp;&nbsp;talis in Hippolyto vix fuit illa suo.<BR>
at melius virgo favisset virginis annis, <BR>
&nbsp;&nbsp;&nbsp;&nbsp;&nbsp;quos vereor paucos ne velit esse mihi. <BR>
languor enim causis non apparentibus haeret,<BR>
&nbsp;&nbsp;&nbsp;&nbsp;&nbsp;adiuvor et nulla fessa medentis ope. <BR>
quam tibi nunc gracilem vix haec rescribere quamque <BR>
&nbsp;&nbsp;&nbsp;&nbsp;&nbsp;pallida vix cubito membra levare putas? <BR>
nunc timor accedit, ne quis nisi conscia nutrix <BR>
&nbsp;&nbsp;&nbsp;&nbsp;&nbsp;colloquii nobis sentiat esse vices. <BR>
ante fores sedet haec quid agamque rogantibus intus, <BR>
&nbsp;&nbsp;&nbsp;&nbsp;&nbsp;ut possim tuto scribere, 'dormit' ait.<BR>
mox, ubi, secreti longi causa optima, somnus <BR>
&nbsp;&nbsp;&nbsp;&nbsp;&nbsp;credibilis tarda desinit esse mora, <BR>
iamque venire videt quos non admittere durum est, <BR>
&nbsp;&nbsp;&nbsp;&nbsp;&nbsp;excreat et dicta dat mihi signa nota. <BR>
sicut erant, properans verba inperfecta relinquo, <BR>
&nbsp;&nbsp;&nbsp;&nbsp;&nbsp;et tegitur trepido littera coepta sinu. <BR>
inde meos digitos iterum repetita fatigat; <BR>
&nbsp;&nbsp;&nbsp;&nbsp;&nbsp;quantus sit nobis adspicis ipse labor. <BR>
quo peream si dignus eras, ut vera loquamur; <BR>
&nbsp;&nbsp;&nbsp;&nbsp;&nbsp;sed melior iusto quamque mereris ego.
</P>

<P>
ergo te propter totiens incerta salutis <BR>
&nbsp;&nbsp;&nbsp;&nbsp;&nbsp;commentis poenas doque dedique tuis? <BR>
haec nobis formae te laudatore superbae <BR>
&nbsp;&nbsp;&nbsp;&nbsp;&nbsp;contingit merces et placuisse nocet? <BR>
si tibi deformis, quod mallem, visa fuissem, <BR>
&nbsp;&nbsp;&nbsp;&nbsp;&nbsp;culpatum nulla corpus egeret ope; <BR>
nunc laudata gemo, nunc me certamine vestro <BR>
&nbsp;&nbsp;&nbsp;&nbsp;&nbsp;perditis et proprio vulneror ipsa bono. <BR>
dum neque tu cedis, nec se putat ille secundum, <BR>
&nbsp;&nbsp;&nbsp;&nbsp;&nbsp;tu votis obstas illius, ille tuis,<BR>
ipsa velut navis iactor, quam certus in altum <BR>
&nbsp;&nbsp;&nbsp;&nbsp;&nbsp;propellit Boreas, aestus et unda refert.<BR>
cumque dies caris optata parentibus instat, <BR>
&nbsp;&nbsp;&nbsp;&nbsp;&nbsp;immodicus pariter corporis ardor inest.<BR>
nunc mihi coniugii tempus crudelis ad ipsum <BR>
&nbsp;&nbsp;&nbsp;&nbsp;&nbsp;Persephone nostras pulsat acerba fores.<BR>
iam pudet et timeo, quamvis mihi conscia non sim, <BR>
&nbsp;&nbsp;&nbsp;&nbsp;&nbsp;offensos videar ne meruisse deos. <BR>
accidere haec aliquis casu contendit, et alter <BR>
&nbsp;&nbsp;&nbsp;&nbsp;&nbsp;acceptum superis hunc negat esse virum;<BR>
neve nihil credas in te quoque dicere famam, <BR>
&nbsp;&nbsp;&nbsp;&nbsp;&nbsp;facta veneficiis pars putat ista tuis. <BR>
causa latet, mala nostra patent; vos pace movetis <BR>
&nbsp;&nbsp;&nbsp;&nbsp;&nbsp;aspera submota proelia, plector ego.<BR>
dic mihi nunc, solitoque tibi ne decipe more;<BR>
&nbsp;&nbsp;&nbsp;&nbsp;&nbsp;quid facies odio, sic ubi amore noces? <BR>
si laedis quod amas, hostem sapienter amabis;<BR>
&nbsp;&nbsp;&nbsp;&nbsp;&nbsp;me, precor, ut serves, perdere velle velis! <BR>
aut tibi iam nulla est speratae cura puellae, <BR>
&nbsp;&nbsp;&nbsp;&nbsp;&nbsp;quam ferus indigna tabe perire sinis,<BR>
aut dea si frustra pro me tibi saeva rogatur, <BR>
&nbsp;&nbsp;&nbsp;&nbsp;&nbsp;quid mihi te iactas?  gratia nulla tua est. <BR>
elige, quid fingas: non vis placare Dianam.<BR>
&nbsp;&nbsp;&nbsp;&nbsp;&nbsp;immemor es nostri; non potes&#151;illa tui est.<BR>
vel numquam mallem vel non mihi tempore in illo <BR>
&nbsp;&nbsp;&nbsp;&nbsp;&nbsp;esset in Aegaeis cognita Delos aquis.<BR>
tunc mea difficili deducta est aequore navis<BR>
&nbsp;&nbsp;&nbsp;&nbsp;&nbsp;et fuit ad coeptas hora sinistra vias. <BR>
quo pede processi?  quo me pede limine movi?<BR>
&nbsp;&nbsp;&nbsp;&nbsp;&nbsp;picta citae tetigi quo pede texta ratis?<BR>
bis tamen adverso redierunt carbasa vento:<BR>
&nbsp;&nbsp;&nbsp;&nbsp;&nbsp;mentior, a demens! ille secundus erat.<BR>
ille secundus erat qui me referebat euntem<BR>
&nbsp;&nbsp;&nbsp;&nbsp;&nbsp;quique parum felix impediebat iter. <BR>
atque utinam constans contra mea vela fuisset!<BR>
&nbsp;&nbsp;&nbsp;&nbsp;&nbsp;sed stultum est venti de levitate queri. <BR>
mota loci fama properabam visere Delon <BR>
&nbsp;&nbsp;&nbsp;&nbsp;&nbsp;et facere ignava puppe videbar iter. <BR>
quam saepe ut tardis feci convicia remis<BR>
&nbsp;&nbsp;&nbsp;&nbsp;&nbsp;questaque sum vento lintea parca dari.<BR>
et iam transieram Myconon, iam Tenon et Andron, <BR>
&nbsp;&nbsp;&nbsp;&nbsp;&nbsp;inque meis oculis candida Delos erat; <BR>
quam procul ut vidi, 'quid me fugis, insula' dixi<BR>
&nbsp;&nbsp;&nbsp;&nbsp;&nbsp;'laberis in magno numquid ut ante mari?' <BR>
institeram terrae, cum iam prope luce peracta <BR>
&nbsp;&nbsp;&nbsp;&nbsp;&nbsp;demere purpureis sol iuga vellet equis. <BR>
quos idem solitos postquam revocavit ad ortus, <BR>
&nbsp;&nbsp;&nbsp;&nbsp;&nbsp;comuntur nostrae matre iubente comae. <BR>
ipsa dedit gemmas digitis et crinibus aurum<BR>
&nbsp;&nbsp;&nbsp;&nbsp;&nbsp;et vestes umeris induit ipsa meis.<BR>
protinus egressae superis, quibus insula sacra est, <BR>
&nbsp;&nbsp;&nbsp;&nbsp;&nbsp;flava salutatis tura merumque damus; <BR>
dumque parens aras votivo sanguine tingit<BR>
&nbsp;&nbsp;&nbsp;&nbsp;&nbsp;sectaque fumosis ingerit exta focis, <BR>
sedula me nutrix altas quoque ducit in aedes<BR>
&nbsp;&nbsp;&nbsp;&nbsp;&nbsp;erramusque vago per loca sacra pede;<BR>
et modo porticibus spatior modo munera regum <BR>
&nbsp;&nbsp;&nbsp;&nbsp;&nbsp;miror et in cunctis stantia signa locis.<BR>
miror et innumeris structam de cornibus aram<BR>
&nbsp;&nbsp;&nbsp;&nbsp;&nbsp;et de qua pariens arbore nixa dea est<BR>
et quae praeterea&#151;neque enim meminive libetve <BR>
&nbsp;&nbsp;&nbsp;&nbsp;&nbsp;quidquid ibi vidi dicere&#151;Delos habet. <BR>
forsitan haec spectans a te spectabar, Aconti, <BR>
&nbsp;&nbsp;&nbsp;&nbsp;&nbsp;visaque simplicitas est mea posse capi. <BR>
in templum redeo gradibus sublime Dianae&#151; <BR>
&nbsp;&nbsp;&nbsp;&nbsp;&nbsp;tutior hoc ecquis debuit esse locus? <BR>
mittitur ante pedes malum cum carmine tali&#151; <BR>
&nbsp;&nbsp;&nbsp;&nbsp;&nbsp;ei mihi!  iuravi nunc quoque paene tibi! <BR>
sustulit hoc nutrix mirataque 'perlege' dixit. <BR>
&nbsp;&nbsp;&nbsp;&nbsp;&nbsp;insidias legi, magne poeta, tuas.<BR>
nomine coniugii dicto confusa pudore, <BR>
&nbsp;&nbsp;&nbsp;&nbsp;&nbsp;sensi me totis erubuisse genis, <BR>
luminaque in gremio veluti defixa tenebam,<BR>
&nbsp;&nbsp;&nbsp;&nbsp;&nbsp;lumina propositi facta ministra tui. <BR>
improbe, quid gaudes aut quae tibi gloria parta est? <BR>
&nbsp;&nbsp;&nbsp;&nbsp;&nbsp;quidve vir elusa virgine laudis habes? <BR>
non ego constiteram sumpta peltata securi, <BR>
&nbsp;&nbsp;&nbsp;&nbsp;&nbsp;qualis in Iliaco Penthesilea solo; <BR>
nullus Amazonio caelatus balteus auro, <BR>
&nbsp;&nbsp;&nbsp;&nbsp;&nbsp;sicut ab Hippolyta, praeda relata tibi est.<BR>
verba quid exultas tua si mihi verba dederunt<BR>
&nbsp;&nbsp;&nbsp;&nbsp;&nbsp;sumque parum prudens capta puella dolis? <BR>
Cydippen pomum, pomum Schoeneida cepit; <BR>
&nbsp;&nbsp;&nbsp;&nbsp;&nbsp;tu nunc Hippomenes scilicet alter eris?<BR>
at fuerat melius, si te puer iste tenebat, <BR>
&nbsp;&nbsp;&nbsp;&nbsp;&nbsp;quem tu nescio quas dicis habere faces, <BR>
more bonis solito spem non corrumpere fraude; <BR>
&nbsp;&nbsp;&nbsp;&nbsp;&nbsp;exoranda tibi, non capienda fui.<BR>
cur, me cum peteres, ea non profitenda putabas, <BR>
&nbsp;&nbsp;&nbsp;&nbsp;&nbsp;propter quae nobis ipse petendus eras?<BR>
cogere cur potius quam persuadere volebas, <BR>
&nbsp;&nbsp;&nbsp;&nbsp;&nbsp;si poteram audita condicione capi? <BR>
quid tibi nunc prodest iurandi formula iuris <BR>
&nbsp;&nbsp;&nbsp;&nbsp;&nbsp;linguaque praesentem testificata deam? <BR>
quae iurat mens est.  nil coniuravimus illa; <BR>
&nbsp;&nbsp;&nbsp;&nbsp;&nbsp;illa fidem dictis addere sola potest. <BR>
consilium prudensque animi sententia iurat<BR>
&nbsp;&nbsp;&nbsp;&nbsp;&nbsp;et nisi iudicii vincula nulla valent. <BR>
si tibi coniugium volui promittere nostrum, <BR>
&nbsp;&nbsp;&nbsp;&nbsp;&nbsp;exige polliciti debita iura tori.<BR>
sed si nil dedimus praeter sine pectore vocem, <BR>
&nbsp;&nbsp;&nbsp;&nbsp;&nbsp;verba suis frustra viribus orba tenes. <BR>
non ego iuravi, legi iurantia verba; <BR>
&nbsp;&nbsp;&nbsp;&nbsp;&nbsp;vir mihi non isto more legendus eras. <BR>
decipe sic alias, succedat epistula pomo;<BR>
&nbsp;&nbsp;&nbsp;&nbsp;&nbsp;si valet hoc magnas ditibus aufer opes; <BR>
fac iurent reges sua se tibi regna daturos<BR>
&nbsp;&nbsp;&nbsp;&nbsp;&nbsp;sitque tuum toto quidquid in orbe placet! <BR>
maior es hoc ipsa multo, mihi crede, Diana, <BR>
&nbsp;&nbsp;&nbsp;&nbsp;&nbsp;si tua tam praesens littera numen habet.<BR>
cum tamen haec dixi, cum me tibi firma negavi, <BR>
&nbsp;&nbsp;&nbsp;&nbsp;&nbsp;cum bene promissi causa peracta mei est, <BR>
confiteor, timeo saevae Latoidos iram <BR>
&nbsp;&nbsp;&nbsp;&nbsp;&nbsp;et corpus laedi suspicor inde meum.<BR>
nam quare, quotiens socialia sacra parantur, <BR>
&nbsp;&nbsp;&nbsp;&nbsp;&nbsp;nupturae totiens languida membra cadunt? <BR>
ter mihi iam veniens positas Hymenaeus ad aras <BR>
&nbsp;&nbsp;&nbsp;&nbsp;&nbsp;fugit, et a thalami limine terga dedit<BR>
vixque manu pigra totiens infusa resurgunt <BR>
&nbsp;&nbsp;&nbsp;&nbsp;&nbsp;lumina, vix moto corripit igne faces.<BR>
saepe coronatis stillant unguenta capillis <BR>
&nbsp;&nbsp;&nbsp;&nbsp;&nbsp;et trahitur multo splendida palla croco. <BR>
cum tetigit limen, lacrimas mortisque timorem <BR>
&nbsp;&nbsp;&nbsp;&nbsp;&nbsp;cernit et a cultu multa remota suo, <BR>
proicit ipse sua deductas fronte coronas<BR>
&nbsp;&nbsp;&nbsp;&nbsp;&nbsp;spissaque de nitidis tergit amoma comis; <BR>
et pudet in tristi laetum consurgere turba, <BR>
&nbsp;&nbsp;&nbsp;&nbsp;&nbsp;quique erat in palla, transit in ora rubor. <BR>
at mihi, vae miserae! torrentur febribus artus <BR>
&nbsp;&nbsp;&nbsp;&nbsp;&nbsp;et gravius iusto pallia pondus habent.<BR>
nostraque plorantes video super ora parentes<BR>
&nbsp;&nbsp;&nbsp;&nbsp;&nbsp;et face pro thalami fax mihi mortis adest. <BR>
parce laboranti, picta dea laeta pharetra, <BR>
&nbsp;&nbsp;&nbsp;&nbsp;&nbsp;daque salutiferam iam mihi fratris opem. <BR>
turpe tibi est, illum causas depellere leti, <BR>
&nbsp;&nbsp;&nbsp;&nbsp;&nbsp;te contra titulum mortis habere meae. <BR>
numquid, in umbroso cum velles fonte lavari, <BR>
&nbsp;&nbsp;&nbsp;&nbsp;&nbsp;imprudens vultus ad tua labra tuli?<BR>
praeteriive tuas de tot caelestibus aras, <BR>
&nbsp;&nbsp;&nbsp;&nbsp;&nbsp;ave mea spreta est vestra parente parens?<BR>
nil ego peccavi, nisi quod periuria legi <BR>
&nbsp;&nbsp;&nbsp;&nbsp;&nbsp;inque parum fausto carmine docta fui. <BR>
tu quoque pro nobis, si non mentiris amorem, <BR>
&nbsp;&nbsp;&nbsp;&nbsp;&nbsp;tura feras; prosint quae nocuere manus! <BR>
cur, qui succenses quod adhuc tibi pacta puella <BR>
&nbsp;&nbsp;&nbsp;&nbsp;&nbsp;non tua sit, fieri ne tua possit, agis? <BR>
omnia de viva tibi sunt speranda; quid aufert <BR>
&nbsp;&nbsp;&nbsp;&nbsp;&nbsp;saeva mihi vitam, spem tibi diva mei? <BR>
nec tu credideris illum, cui destinor uxor, <BR>
&nbsp;&nbsp;&nbsp;&nbsp;&nbsp;aegra superposita membra fovere manu.<BR>
adsidet ille quidem, quantum permittitur ipsi;<BR>
&nbsp;&nbsp;&nbsp;&nbsp;&nbsp;sed meminit nostrum virginis esse torum. <BR>
iam quoque nescio quid de se sensisse videtur; <BR>
&nbsp;&nbsp;&nbsp;&nbsp;&nbsp;nam lacrimae causa saepe latente cadunt, <BR>
et minus audacter blanditur et oscula rara <BR>
&nbsp;&nbsp;&nbsp;&nbsp;&nbsp;applicat et timido me vocat ore suam. <BR>
nec miror sensisse, notis cum prodar apertis; <BR>
&nbsp;&nbsp;&nbsp;&nbsp;&nbsp;in dextrum vertor, cum venit ille, latus<BR>
nec loquor, et tecto simulatur lumine somnus<BR>
&nbsp;&nbsp;&nbsp;&nbsp;&nbsp;captantem tactus reicioque manum.<BR>
ingemit et tacito suspirat pectore, me quod<BR>
&nbsp;&nbsp;&nbsp;&nbsp;&nbsp;offensam, quamvis non mereatur, habet. <BR>
ei mihi, quod gaudes et te iuvat ista voluntas! <BR>
&nbsp;&nbsp;&nbsp;&nbsp;&nbsp;ei mihi, quod sensus sum tibi fassa meos! <BR>
tu mihi siqua foret, tu nostra iustius ira, <BR>
&nbsp;&nbsp;&nbsp;&nbsp;&nbsp;qui mihi tendebas retia, dignus eras. <BR>
scribis, ut invalidum liceat tibi visere corpus:<BR>
&nbsp;&nbsp;&nbsp;&nbsp;&nbsp;es procul a nobis, et tamen inde noces. <BR>
mirabar quare tibi nomen Acontius esset; <BR>
&nbsp;&nbsp;&nbsp;&nbsp;&nbsp;quod faciat longe vulnus, acumen habes.<BR>
certe ego convalui nondum de vulnere tali, <BR>
&nbsp;&nbsp;&nbsp;&nbsp;&nbsp;ut iaculo scriptis eminus icta tuis. <BR>
quid tamen huc venias? sane miserabile corpus, <BR>
&nbsp;&nbsp;&nbsp;&nbsp;&nbsp;ingenii videas magna tropaea tui! <BR>
concidimus macie; color est sine sanguine, qualem <BR>
&nbsp;&nbsp;&nbsp;&nbsp;&nbsp;in pomo refero mente fuisse tuo.<BR>
candida nec mixto sublucent ora rubore. <BR>
&nbsp;&nbsp;&nbsp;&nbsp;&nbsp;forma novi talis marmoris esse solet; <BR>
argenti color est inter convivia talis, <BR>
&nbsp;&nbsp;&nbsp;&nbsp;&nbsp;quod tactum gelidae frigore pallet aquae.<BR>
si me nunc videas, visam prius esse negabis;<BR>
&nbsp;&nbsp;&nbsp;&nbsp;&nbsp;'arte nec est' dices 'ista petita mea.' <BR>
promissique fidem, ne sim tibi iuncta, remittes<BR>
&nbsp;&nbsp;&nbsp;&nbsp;&nbsp;et cupies illud non meminisse deam. <BR>
forsitan et facies iurem ut contraria rursus, <BR>
&nbsp;&nbsp;&nbsp;&nbsp;&nbsp;quaeque legam mittes altera verba mihi. <BR>
sed tamen adspiceres vellem prout ipse rogabas, <BR>
&nbsp;&nbsp;&nbsp;&nbsp;&nbsp;et discas sponsae languida membra tuae!  <BR>
durius ut ferro iam sit tibi pectus, Aconti, <BR>
&nbsp;&nbsp;&nbsp;&nbsp;&nbsp;tu veniam nostris vocibus ipse petas.<BR>
ne tamen ignores: ope qua revalescere possim, <BR>
&nbsp;&nbsp;&nbsp;&nbsp;&nbsp;quaeritur a Delphis fata canente deo. <BR>
is quoque nescio quam, nunc ut vaga fama susurrat, <BR>
&nbsp;&nbsp;&nbsp;&nbsp;&nbsp;neglectam queritur testis habere fidem. <BR>
hoc deus, hoc vates, hoc edita carmina dicunt:<BR>
&nbsp;&nbsp;&nbsp;&nbsp;&nbsp;a, desunt voto numina nulla tuo! <BR>
unde tibi favor hic? nisi si nova forte reperta est,<BR>
&nbsp;&nbsp;&nbsp;&nbsp;&nbsp;quae capiat magnos littera lecta deos.<BR>
teque tenente deos numen sequor ipsa deorum<BR>
&nbsp;&nbsp;&nbsp;&nbsp;&nbsp;doque libens victas in tua vota manus;<BR>
fassaque sum matri deceptae foedera linguae <BR>
&nbsp;&nbsp;&nbsp;&nbsp;&nbsp;lumina fixa tenens plena pudoris humo. <BR>
cetera cura tua est plus hoc quoque virgine factum;<BR>
&nbsp;&nbsp;&nbsp;&nbsp;&nbsp;non timuit tecum quod mea charta loqui. <BR>
iam satis invalidos calamo lassavimus artus;<BR>
&nbsp;&nbsp;&nbsp;&nbsp;&nbsp;et manus officium longius aegra negat. <BR>
quid nisi, si cupio mihi iam contingere tecum, <BR>
&nbsp;&nbsp;&nbsp;&nbsp;&nbsp;restat, ut adscribat littera nostra "Vale!"
</P>

<div class="footer">
	<p>
		<a href="/ovid.html">Ovid</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>

</BODY>
</HTML>
