<html>
	<head>
		<title>
			Ovid: Amores I
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>P. OVIDI NASONIS LIBER PRIMVS AMORES
</p>

<p class=border></P>

<p>
<b>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Epigramma Ipsius</B>
</P>

<p>
Qui modo Nasonis fueramus quinque libelli,<br>
&nbsp;&nbsp;&nbsp;&nbsp;tres sumus; hoc illi praetulit auctor opus.<br>
ut iam nulla tibi nos sit legisse voluptas,<br>
&nbsp;&nbsp;&nbsp;&nbsp;at levior demptis poena duobus erit.
</P>

<p>
<b>I</B>
</P>

<p>
Arma gravi numero violentaque bella parabam<br>
&nbsp;&nbsp;&nbsp;&nbsp;edere, materia conveniente modis.<br>
par erat inferior versus&#151;risisse Cupido<br>
&nbsp;&nbsp;&nbsp;&nbsp;dicitur atque unum surripuisse pedem.<br>
'Quis tibi, saeve puer, dedit hoc in carmina iuris?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
&nbsp;&nbsp;&nbsp;&nbsp;Pieridum vates, non tua turba sumus.<br>
quid, si praeripiat flavae Venus arma Minervae,<br>
&nbsp;&nbsp;&nbsp;&nbsp;ventilet accensas flava Minerva faces?<br>
quis probet in silvis Cererem regnare iugosis,<br>
&nbsp;&nbsp;&nbsp;&nbsp;lege pharetratae Virginis arva coli?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>10</FONT><br>
crinibus insignem quis acuta cuspide Phoebum<br>
&nbsp;&nbsp;&nbsp;&nbsp;instruat, Aoniam Marte movente lyram?<br>
sunt tibi magna, puer, nimiumque potentia regna;<br>
&nbsp;&nbsp;&nbsp;&nbsp;cur opus adfectas, ambitiose, novum?<br>
an, quod ubique, tuum est? tua sunt Heliconia tempe?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>15</FONT><br>
&nbsp;&nbsp;&nbsp;&nbsp;vix etiam Phoebo iam lyra tuta sua est?<br>
cum bene surrexit versu nova pagina primo,<br>
&nbsp;&nbsp;&nbsp;&nbsp;attenuat nervos proximus ille meos;<br>
nec mihi materia est numeris levioribus apta,<br>
&nbsp;&nbsp;&nbsp;&nbsp;aut puer aut longas compta puella comas.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>20</FONT><br>
Questus eram, pharetra cum protinus ille soluta<br>
&nbsp;&nbsp;&nbsp;&nbsp;legit in exitium spicula facta meum,<br>
lunavitque genu sinuosum fortiter arcum,<br>
&nbsp;&nbsp;&nbsp;&nbsp;'quod' que 'canas, vates, accipe' dixit 'opus!'<br>
Me miserum! certas habuit puer ille sagittas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>25</FONT><br>
&nbsp;&nbsp;&nbsp;&nbsp;uror, et in vacuo pectore regnat Amor.<br>
Sex mihi surgat opus numeris, in quinque residat:<br>
&nbsp;&nbsp;&nbsp;&nbsp;ferrea cum vestris bella valete modis!<br>
cingere litorea flaventia tempora myrto,<br>
&nbsp;&nbsp;&nbsp;&nbsp;Musa, per undenos emodulanda pedes!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>30</FONT>
</P>

<p class=SHORTBORDER></P>

<p>
<b>II</B>
</P>

<p>
Esse quid hoc dicam, quod tam mihi dura videntur<br>
&nbsp;&nbsp;&nbsp;&nbsp;strata, neque in lecto pallia nostra sedent,<br>
et vacuus somno noctem, quam longa, peregi,<br>
&nbsp;&nbsp;&nbsp;&nbsp;lassaque versati corporis ossa dolent?<br>
nam, puto, sentirem, siquo temptarer amore.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
&nbsp;&nbsp;&nbsp;&nbsp;an subit et tecta callidus arte nocet?<br>
sic erit; haeserunt tenues in corde sagittae,<br>
&nbsp;&nbsp;&nbsp;&nbsp;et possessa ferus pectora versat Amor.<br>
Cedimus, an subitum luctando accendimus ignem?<br>
&nbsp;&nbsp;&nbsp;&nbsp;cedamus! leve fit, quod bene fertur, onus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>10</FONT><br>
vidi ego iactatas mota face crescere flammas<br>
&nbsp;&nbsp;&nbsp;&nbsp;et rursus nullo concutiente mori.<br>
verbera plura ferunt, quam quos iuvat usus aratri,<br>
&nbsp;&nbsp;&nbsp;&nbsp;detractant prensi dum iuga prima boves.<br>
asper equus duris contunditur ora lupatis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>15</FONT><br>
&nbsp;&nbsp;&nbsp;&nbsp;frena minus sentit, quisquis ad arma facit.<br>
 acrius invitos multoque ferocius urget<br>
&nbsp;&nbsp;&nbsp;&nbsp;quam qui servitium ferre fatentur Amor.<br>
En ego confiteor! tua sum nova praeda, Cupido;<br>
&nbsp;&nbsp;&nbsp;&nbsp;porrigimus victas ad tua iura manus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>20</FONT><br>
nil opus est bello&#151;veniam pacemque rogamus;<br>
&nbsp;&nbsp;&nbsp;&nbsp;nec tibi laus armis victus inermis ero.<br>
necte comam myrto, maternas iunge columbas;<br>
&nbsp;&nbsp;&nbsp;&nbsp;qui deceat, currum vitricus ipse dabit,<br>
inque dato curru, populo clamante triumphum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>25</FONT><br>
&nbsp;&nbsp;&nbsp;&nbsp;stabis et adiunctas arte movebis aves.<br>
ducentur capti iuvenes captaeque puellae;<br>
&nbsp;&nbsp;&nbsp;&nbsp;haec tibi magnificus pompa triumphus erit.<br>
ipse ego, praeda recens, factum modo vulnus habebo<br>
&nbsp;&nbsp;&nbsp;&nbsp;et nova captiva vincula mente feram.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>30</FONT><br>
Mens Bona ducetur manibus post terga retortis,<br>
&nbsp;&nbsp;&nbsp;&nbsp;et Pudor, et castris quidquid Amoris obest.<br>
omnia te metuent; ad te sua bracchia tendens<br>
&nbsp;&nbsp;&nbsp;&nbsp;vulgus 'io' magna voce 'triumphe!' canet.<br>
blanditiae comites tibi erunt Errorque Furorque,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>35</FONT><br>
&nbsp;&nbsp;&nbsp;&nbsp;adsidue partes turba secuta tuas.<br>
his tu militibus superas hominesque deosque;<br>
&nbsp;&nbsp;&nbsp;&nbsp;haec tibi si demas commoda, nudus eris.<br>
Laeta triumphanti de summo mater Olympo<br>
&nbsp;&nbsp;&nbsp;&nbsp;plaudet et adpositas sparget in ora rosas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>40</FONT><br>
tu pinnas gemma, gemma variante capillos<br>
&nbsp;&nbsp;&nbsp;&nbsp;ibis in auratis aureus ipse rotis.<br>
tunc quoque non paucos, si te bene novimus, ures;<br>
&nbsp;&nbsp;&nbsp;&nbsp;tunc quoque praeteriens vulnera multa dabis.<br>
non possunt, licet ipse velis, cessare sagittae;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>45</FONT><br>
&nbsp;&nbsp;&nbsp;&nbsp;fervida vicino flamma vapore nocet.<br>
talis erat domita Bacchus Gangetide terra;<br>
&nbsp;&nbsp;&nbsp;&nbsp;tu gravis alitibus, tigribus ille fuit.<br>
Ergo cum possim sacri pars esse triumphi,<br>
&nbsp;&nbsp;&nbsp;&nbsp;parce tuas in me perdere, victor, opes!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>50</FONT><br>
adspice cognati felicia Caesaris arma&#151;<br>
&nbsp;&nbsp;&nbsp;&nbsp;qua vicit, victos protegit ille manu.
</P>

<p class=SHORTBORDER></P>

<p>
<b>III</B>
</P>

<p>
Iusta precor: quae me nuper praedata puella est,<br>
&nbsp;&nbsp;&nbsp;&nbsp;aut amet aut faciat, cur ego semper amem!<br>
a, nimium volui&#151;tantum patiatur amari;<br>
&nbsp;&nbsp;&nbsp;&nbsp;audierit nostras tot Cytherea preces!<br>
Accipe, per longos tibi qui deserviat annos;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
&nbsp;&nbsp;&nbsp;&nbsp;accipe, qui pura norit amare fide!<br>
si me non veterum commendant magna parentum<br>
&nbsp;&nbsp;&nbsp;&nbsp;nomina, si nostri sanguinis auctor eques,<br>
nec meus innumeris renovatur campus aratris,<br>
&nbsp;&nbsp;&nbsp;&nbsp;temperat et sumptus parcus uterque parens&#151;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>10</FONT><br>
at Phoebus comitesque novem vitisque repertor<br>
&nbsp;&nbsp;&nbsp;&nbsp;hac faciunt, et me qui tibi donat, Amor,<br>
et nulli cessura fides, sine crimine mores<br>
&nbsp;&nbsp;&nbsp;&nbsp;nudaque simplicitas purpureusque pudor.<br>
non mihi mille placent, non sum desultor amoris:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>15</FONT><br>
&nbsp;&nbsp;&nbsp;&nbsp;tu mihi, siqua fides, cura perennis eris.<br>
tecum, quos dederint annos mihi fila sororum,<br>
&nbsp;&nbsp;&nbsp;&nbsp;vivere contingat teque dolente mori!<br>
 te mihi materiem felicem in carmina praebe&#151;<br>
&nbsp;&nbsp;&nbsp;&nbsp;provenient causa carmina digna sua.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>20</FONT><br>
carmine nomen habent exterrita cornibus Io<br>
&nbsp;&nbsp;&nbsp;&nbsp;et quam fluminea lusit adulter ave,<br>
quaeque super pontum simulato vecta iuvenco<br>
&nbsp;&nbsp;&nbsp;&nbsp;virginea tenuit cornua vara manu.<br>
nos quoque per totum pariter cantabimur orbem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>25</FONT><br>
&nbsp;&nbsp;&nbsp;&nbsp;iunctaque semper erunt nomina nostra tuis.
</P>

<p class=SHORTBORDER></P>

<p>
<b>IV</B>
</P>

<p>
Vir tuus est epulas nobis aditurus easdem&#151;<br>
&nbsp;&nbsp;&nbsp;&nbsp;ultima coena tuo sit, precor, illa viro!<br>
ergo ego dilectam tantum conviva puellam<br>
&nbsp;&nbsp;&nbsp;&nbsp;adspiciam? tangi quem iuvet, alter erit,<br>
alteriusque sinus apte subiecta fovebis?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
&nbsp;&nbsp;&nbsp;&nbsp;iniciet collo, cum volet, ille manum?<br>
desino mirari, posito quod candida vino<br>
&nbsp;&nbsp;&nbsp;&nbsp;Atracis ambiguos traxit in arma viros.<br>
nec mihi silva domus, nec equo mea membra cohaerent&#151;<br>
&nbsp;&nbsp;&nbsp;&nbsp;vix a te videor posse tenere manus!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>10</FONT><br>
Quae tibi sint facienda tamen cognosce, nec Euris<br>
&nbsp;&nbsp;&nbsp;&nbsp;da mea nec tepidis verba ferenda Notis!<br>
ante veni, quam vir&#151;nec quid, si veneris ante,<br>
&nbsp;&nbsp;&nbsp;&nbsp;possit agi video; sed tamen ante veni.<br>
cum premet ille torum, vultu comes ipsa modesto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>15</FONT><br>
&nbsp;&nbsp;&nbsp;&nbsp;ibis, ut accumbas&#151;clam mihi tange pedem!<br>
me specta nutusque meos vultumque loquacem;<br>
&nbsp;&nbsp;&nbsp;&nbsp;excipe furtivas et refer ipsa notas.<br>
verba superciliis sine voce loquentia dicam;<br>
&nbsp;&nbsp;&nbsp;&nbsp;verba leges digitis, verba notata mero.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>20</FONT><br>
cum tibi succurret Veneris lascivia nostrae,<br>
&nbsp;&nbsp;&nbsp;&nbsp;purpureas tenero pollice tange genas.<br>
siquid erit, de me tacita quod mente queraris,<br>
&nbsp;&nbsp;&nbsp;&nbsp;pendeat extrema mollis ab aure manus.<br>
cum tibi, quae faciam, mea lux, dicamve, placebunt,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>25</FONT><br>
&nbsp;&nbsp;&nbsp;&nbsp;versetur digitis anulus usque tuis.<br>
tange manu mensam, tangunt quo more precantes,<br>
&nbsp;&nbsp;&nbsp;&nbsp;optabis merito cum mala multa viro.<br>
Quod tibi miscuerit, sapias, bibat ipse, iubeto;<br>
&nbsp;&nbsp;&nbsp;&nbsp;tu puerum leviter posce, quod ipsa voles.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>30</FONT><br>
quae tu reddideris ego primus pocula sumam,<br>
&nbsp;&nbsp;&nbsp;&nbsp;et, qua tu biberis, hac ego parte bibam.<br>
si tibi forte dabit, quod praegustaverit ipse,<br>
&nbsp;&nbsp;&nbsp;&nbsp;reice libatos illius ore cibos.<br>
nec premat inpositis sinito tua colla lacertis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>35</FONT><br>
&nbsp;&nbsp;&nbsp;&nbsp;mite nec in rigido pectore pone caput;<br>
nec sinus admittat digitos habilesve papillae;<br>
&nbsp;&nbsp;&nbsp;&nbsp;oscula praecipue nulla dedisse velis!<br>
oscula si dederis, fiam manifestus amator<br>
&nbsp;&nbsp;&nbsp;&nbsp;et dicam 'mea sunt!' iniciamque manum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>40</FONT><br>
Haec tamen adspiciam, sed quae bene pallia celant,<br>
&nbsp;&nbsp;&nbsp;&nbsp;illa mihi caeci causa timoris erunt.<br>
nec femori committe femur nec crure cohaere<br>
&nbsp;&nbsp;&nbsp;&nbsp;nec tenerum duro cum pede iunge pedem.<br>
multa miser timeo, quia feci multa proterve,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>45</FONT><br>
&nbsp;&nbsp;&nbsp;&nbsp;exemplique metu torqueor, ecce, mei.<br>
 saepe mihi dominaeque meae properata voluptas<br>
&nbsp;&nbsp;&nbsp;&nbsp;veste sub iniecta dulce peregit opus.<br>
hoc tu non facies; sed, ne fecisse puteris,<br>
&nbsp;&nbsp;&nbsp;&nbsp;conscia de tergo pallia deme tuo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>50</FONT><br>
vir bibat usque roga&#151;precibus tamen oscula desint!&#151;<br>
&nbsp;&nbsp;&nbsp;&nbsp;dumque bibit, furtim si potes, adde merum.<br>
si bene conpositus somno vinoque iacebit,<br>
&nbsp;&nbsp;&nbsp;&nbsp;consilium nobis resque locusque dabunt.<br>
cum surges abitura domum, surgemus et omnes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>55</FONT><br>
&nbsp;&nbsp;&nbsp;&nbsp;in medium turbae fac memor agmen eas.<br>
agmine me invenies aut invenieris in illo:<br>
&nbsp;&nbsp;&nbsp;&nbsp;quidquid ibi poteris tangere, tange, mei.<br>
Me miserum! monui, paucas quod prosit in horas;<br>
&nbsp;&nbsp;&nbsp;&nbsp;separor a domina nocte iubente mea.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>60</FONT><br>
nocte vir includet, lacrimis ego maestus obortis,<br>
&nbsp;&nbsp;&nbsp;&nbsp;qua licet, ad saevas prosequar usque fores.<br>
oscula iam sumet, iam non tantum oscula sumet:<br>
&nbsp;&nbsp;&nbsp;&nbsp;quod mihi das furtim, iure coacta dabis.<br>
verum invita dato&#151;potes hoc&#151;similisque coactae;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>65</FONT><br>
&nbsp;&nbsp;&nbsp;&nbsp;blanditiae taceant, sitque maligna Venus.<br>
si mea vota valent, illum quoque ne iuvet, opto;<br>
&nbsp;&nbsp;&nbsp;&nbsp;si minus, at certe te iuvet inde nihil.<br>
sed quaecumque tamen noctem fortuna sequetur,<br>
&nbsp;&nbsp;&nbsp;&nbsp;cras mihi constanti voce dedisse nega!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>70</FONT>
</P>

<p class=SHORTBORDER></P>

<p>
<b>V</B>
</P>

<p>
Aestus erat, mediamque dies exegerat horam;<br>
&nbsp;&nbsp;&nbsp;&nbsp;adposui medio membra levanda toro.<br>
pars adaperta fuit, pars altera clausa fenestrae;<br>
&nbsp;&nbsp;&nbsp;&nbsp;quale fere silvae lumen habere solent,<br>
qualia sublucent fugiente crepuscula Phoebo,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
&nbsp;&nbsp;&nbsp;&nbsp;aut ubi nox abiit, nec tamen orta dies.<br>
illa verecundis lux est praebenda puellis,<br>
&nbsp;&nbsp;&nbsp;&nbsp;qua timidus latebras speret habere pudor.<br>
ecce, Corinna venit, tunica velata recincta,<br>
&nbsp;&nbsp;&nbsp;&nbsp;candida dividua colla tegente coma&#151;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>10</FONT><br>
qualiter in thalamos famosa Semiramis isse<br>
&nbsp;&nbsp;&nbsp;&nbsp;dicitur, et multis Lais amata viris.<br>
Deripui tunicam&#151;nec multum rara nocebat;<br>
&nbsp;&nbsp;&nbsp;&nbsp;pugnabat tunica sed tamen illa tegi.<br>
quae cum ita pugnaret, tamquam quae vincere nollet,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>15</FONT><br>
&nbsp;&nbsp;&nbsp;&nbsp;victa est non aegre proditione sua.<br>
ut stetit ante oculos posito velamine nostros,<br>
&nbsp;&nbsp;&nbsp;&nbsp;in toto nusquam corpore menda fuit.<br>
quos umeros, quales vidi tetigique lacertos!<br>
&nbsp;&nbsp;&nbsp;&nbsp;forma papillarum quam fuit apta premi!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>20</FONT><br>
quam castigato planus sub pectore venter!<br>
&nbsp;&nbsp;&nbsp;&nbsp;quantum et quale latus! quam iuvenale femur!<br>
Singula quid referam? nil non laudabile vidi<br>
&nbsp;&nbsp;&nbsp;&nbsp;et nudam pressi corpus ad usque meum.<br>
Cetera quis nescit? lassi requievimus ambo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>25</FONT><br>
&nbsp;&nbsp;&nbsp;&nbsp;proveniant medii sic mihi saepe dies!
</P>

<p class=SHORTBORDER></P>

<p>
<b>VI</B>
</P>

<p>
Ianitor&#151;indignum!&#151;dura religate catena,<br>
&nbsp;&nbsp;&nbsp;&nbsp;difficilem moto cardine pande forem!<br>
quod precor, exiguum est&#151;aditu fac ianua parvo<br>
&nbsp;&nbsp;&nbsp;&nbsp;obliquum capiat semiadaperta latus.<br>
longus amor tales corpus tenuavit in usus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
&nbsp;&nbsp;&nbsp;&nbsp;aptaque subducto pondere membra dedit.<br>
ille per excubias custodum leniter ire<br>
&nbsp;&nbsp;&nbsp;&nbsp;monstrat: inoffensos derigit ille pedes.<br>
At quondam noctem simulacraque vana timebam;<br>
&nbsp;&nbsp;&nbsp;&nbsp;mirabar, tenebris quisquis iturus erat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>10</FONT><br>
risit, ut audirem, tenera cum matre Cupido<br>
&nbsp;&nbsp;&nbsp;&nbsp;et leviter 'fies tu quoque fortis' ait.<br>
nec mora, venit amor&#151;non umbras nocte volantis,<br>
&nbsp;&nbsp;&nbsp;&nbsp;non timeo strictas in mea fata manus.<br>
te nimium lentum timeo, tibi blandior uni;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>15</FONT><br>
&nbsp;&nbsp;&nbsp;&nbsp;tu, me quo possis perdere, fulmen habes.<br>
Adspice&#151;uti videas, inmitia claustra relaxa&#151;<br>
&nbsp;&nbsp;&nbsp;&nbsp;uda sit ut lacrimis ianua facta meis!<br>
certe ego, cum posita stares ad verbera veste,<br>
&nbsp;&nbsp;&nbsp;&nbsp;ad dominam pro te verba tremente tuli.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>20</FONT><br>
ergo quae valuit pro te quoque gratia quondam&#151;<br>
&nbsp;&nbsp;&nbsp;&nbsp;heu facinus!&#151;pro me nunc valet illa parum?<br>
redde vicem meritis! grato licet esse quod optas.<br>
&nbsp;&nbsp;&nbsp;&nbsp;tempora noctis eunt; excute poste seram!<br>
Excute! sic, inquam, longa relevere catena,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>25</FONT><br>
&nbsp;&nbsp;&nbsp;&nbsp;nec tibi perpetuo serva bibatur aqua!<br>
ferreus orantem nequiquam, ianitor, audis,<br>
&nbsp;&nbsp;&nbsp;&nbsp;roboribus duris ianua fulta riget.<br>
urbibus obsessis clausae munimina portae<br>
&nbsp;&nbsp;&nbsp;&nbsp;prosunt; in media pace quid arma times?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>30</FONT><br>
quid facies hosti, qui sic excludis amantem?<br>
&nbsp;&nbsp;&nbsp;&nbsp;tempora noctis eunt; excute poste seram!<br>
Non ego militibus venio comitatus et armis;<br>
&nbsp;&nbsp;&nbsp;&nbsp;solus eram, si non saevus adesset Amor.<br>
hunc ego, si cupiam, nusquam dimittere possum;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>35</FONT><br>
&nbsp;&nbsp;&nbsp;&nbsp;ante vel a membris dividar ipse meis.<br>
ergo Amor et modicum circa mea tempora vinum<br>
&nbsp;&nbsp;&nbsp;&nbsp;mecum est et madidis lapsa corona comis.<br>
arma quis haec timeat? quis non eat obvius illis?<br>
&nbsp;&nbsp;&nbsp;&nbsp;tempora noctis eunt; excute poste seram!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>40</FONT><br>
Lentus es: an somnus, qui te male perdat, amantis<br>
&nbsp;&nbsp;&nbsp;&nbsp;verba dat in ventos aure repulsa tua?<br>
at, memini, primo, cum te celare volebam,<br>
&nbsp;&nbsp;&nbsp;&nbsp;pervigil in mediae sidera noctis eras.<br>
forsitan et tecum tua nunc requiescit amica&#151;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>45</FONT><br>
&nbsp;&nbsp;&nbsp;&nbsp;heu, melior quanto sors tua sorte mea!<br>
dummodo sic, in me durae transite catenae!<br>
&nbsp;&nbsp;&nbsp;&nbsp;tempora noctis eunt; excute poste seram!<br>
Fallimur, an verso sonuerunt cardine postes,<br>
&nbsp;&nbsp;&nbsp;&nbsp;raucaque concussae signa dedere fores?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>50</FONT><br>
fallimur&#151;inpulsa est animoso ianua vento.<br>
&nbsp;&nbsp;&nbsp;&nbsp;ei mihi, quam longe spem tulit aura meam!<br>
 si satis es raptae, Borea, memor Orithyiae,<br>
&nbsp;&nbsp;&nbsp;&nbsp;huc ades et surdas flamine tunde foris!<br>
urbe silent tota, vitreoque madentia rore&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>55</FONT><br>
&nbsp;&nbsp;&nbsp;&nbsp;tempora noctis eunt; excute poste seram!<br>
Aut ego iam ferroque ignique paratior ipse,<br>
&nbsp;&nbsp;&nbsp;&nbsp;quem face sustineo, tecta superba petam.<br>
nox et Amor vinumque nihil moderabile suadent;<br>
&nbsp;&nbsp;&nbsp;&nbsp;illa pudore vacat, Liber Amorque metu.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>60</FONT><br>
omnia consumpsi, nec te precibusque minisque<br>
&nbsp;&nbsp;&nbsp;&nbsp;movimus, o foribus durior ipse tuis.<br>
non te formosae decuit servare puellae<br>
&nbsp;&nbsp;&nbsp;&nbsp;limina, sollicito carcere dignus eras.<br>
Iamque pruinosus molitur Lucifer axes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>65</FONT><br>
&nbsp;&nbsp;&nbsp;&nbsp;inque suum miseros excitat ales opus.<br>
at tu, non laetis detracta corona capillis,<br>
&nbsp;&nbsp;&nbsp;&nbsp;dura super tota limina nocte iace!<br>
tu dominae, cum te proiectam mane videbit,<br>
&nbsp;&nbsp;&nbsp;&nbsp;temporis absumpti tam male testis eris.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>70</FONT><br>
Qualiscumque vale sentique abeuntis honorem;<br>
&nbsp;&nbsp;&nbsp;&nbsp;lente nec admisso turpis amante, vale!<br>
vos quoque, crudeles rigido cum limine postes<br>
&nbsp;&nbsp;&nbsp;&nbsp;duraque conservae ligna, valete, fores!
</P>

<p class=SHORTBORDER></P>

<p>
<b>VII</B>
</P>

<p>
Adde manus in vincla meas&#151;meruere catenas&#151;<br>
&nbsp;&nbsp;&nbsp;&nbsp;dum furor omnis abit, siquis amicus ades!<br>
nam furor in dominam temeraria bracchia movit;<br>
&nbsp;&nbsp;&nbsp;&nbsp;flet mea vaesana laesa puella manu.<br>
tunc ego vel caros potui violare parentes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
&nbsp;&nbsp;&nbsp;&nbsp;saeva vel in sanctos verbera ferre deos!<br>
Quid? non et clipei dominus septemplicis Aiax<br>
&nbsp;&nbsp;&nbsp;&nbsp;stravit deprensos lata per arva greges,<br>
et, vindex in matre patris, malus ultor, Orestes<br>
&nbsp;&nbsp;&nbsp;&nbsp;ausus in arcanas poscere tela deas?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>10</FONT><br>
ergo ego digestos potui laniare capillos?<br>
&nbsp;&nbsp;&nbsp;&nbsp;nec dominam motae dedecuere comae.<br>
sic formosa fuit. talem Schoeneida dicam<br>
&nbsp;&nbsp;&nbsp;&nbsp;Maenalias arcu sollicitasse feras;<br>
talis periuri promissaque velaque Thesei&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>15</FONT><br>
&nbsp;&nbsp;&nbsp;&nbsp;flevit praecipites Cressa tulisse Notos;<br>
sic, nisi vittatis quod erat Cassandra capillis,<br>
&nbsp;&nbsp;&nbsp;&nbsp;procubuit templo, casta Minerva, tuo.<br>
Quis mihi non 'demens!' quis non mihi 'barbare!' dixit?<br>
&nbsp;&nbsp;&nbsp;&nbsp;ipsa nihil; pavido est lingua retenta metu.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>20</FONT><br>
sed taciti fecere tamen convicia vultus;<br>
&nbsp;&nbsp;&nbsp;&nbsp;egit me lacrimis ore silente reum.<br>
ante meos umeris vellem cecidisse lacertos;<br>
&nbsp;&nbsp;&nbsp;&nbsp;utiliter potui parte carere mei.<br>
in mea vaesanas habui dispendia vires&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>25</FONT><br>
&nbsp;&nbsp;&nbsp;&nbsp;et valui poenam fortis in ipse meam.<br>
quid mihi vobiscum, caedis scelerumque ministrae?<br>
&nbsp;&nbsp;&nbsp;&nbsp;debita sacrilegae vincla subite manus!<br>
an, si pulsassem minimum de plebe Quiritem,<br>
&nbsp;&nbsp;&nbsp;&nbsp;plecterer&#151;in dominam ius mihi maius erit?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>30</FONT><br>
pessima Tydides scelerum monimenta reliquit.<br>
&nbsp;&nbsp;&nbsp;&nbsp;ille deam primus perculit&#151;alter ego!<br>
 et minus ille nocens. mihi, quam profitebar amare<br>
&nbsp;&nbsp;&nbsp;&nbsp;laesa est; Tydides saevus in hoste fuit.<br>
I nunc, magnificos victor molire triumphos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>35</FONT><br>
&nbsp;&nbsp;&nbsp;&nbsp;cinge comam lauro votaque redde Iovi,<br>
quaeque tuos currus comitantum turba sequetur,<br>
&nbsp;&nbsp;&nbsp;&nbsp;clamet 'io! forti victa puella viro est!'<br>
ante eat effuso tristis captiva capillo,<br>
&nbsp;&nbsp;&nbsp;&nbsp;si sinerent laesae, candida tota, genae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>40</FONT><br>
aptius impressis fuerat livere labellis<br>
&nbsp;&nbsp;&nbsp;&nbsp;et collum blandi dentis habere notam.<br>
denique, si tumidi ritu torrentis agebar,<br>
&nbsp;&nbsp;&nbsp;&nbsp;caecaque me praedam fecerat ira suam,<br>
nonne satis fuerat timidae inclamasse puellae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>45</FONT><br>
&nbsp;&nbsp;&nbsp;&nbsp;nec nimium rigidas intonuisse minas,<br>
aut tunicam a summa diducere turpiter ora<br>
&nbsp;&nbsp;&nbsp;&nbsp;ad mediam?&#151;mediae zona tulisset opem.<br>
At nunc sustinui raptis a fronte capillis<br>
&nbsp;&nbsp;&nbsp;&nbsp;ferreus ingenuas ungue notare genas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>50</FONT><br>
adstitit illa amens albo et sine sanguine vultu,<br>
&nbsp;&nbsp;&nbsp;&nbsp;caeduntur Pariis qualia saxa iugis.<br>
exanimis artus et membra trementia vidi&#151;<br>
&nbsp;&nbsp;&nbsp;&nbsp;ut cum populeas ventilat aura comas,<br>
ut leni Zephyro gracilis vibratur harundo,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>55</FONT><br>
&nbsp;&nbsp;&nbsp;&nbsp;summave cum tepido stringitur unda Noto;<br>
suspensaeque diu lacrimae fluxere per ora,<br>
&nbsp;&nbsp;&nbsp;&nbsp;qualiter abiecta de nive manat aqua.<br>
tunc ego me primum coepi sentire nocentem&#151;<br>
&nbsp;&nbsp;&nbsp;&nbsp;sanguis erant lacrimae, quas dabat illa, meus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>60</FONT><br>
ter tamen ante pedes volui procumbere supplex;<br>
&nbsp;&nbsp;&nbsp;&nbsp;ter formidatas reppulit illa manus.<br>
At tu ne dubita&#151;minuet vindicta dolorem&#151;<br>
&nbsp;&nbsp;&nbsp;&nbsp;protinus in vultus unguibus ire meos.<br>
nec nostris oculis nec nostris parce capillis:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>65</FONT><br>
&nbsp;&nbsp;&nbsp;&nbsp;quamlibet infirmas adiuvat ira manus;<br>
neve mei sceleris tam tristia signa supersint,<br>
&nbsp;&nbsp;&nbsp;&nbsp;pone recompositas in statione comas!
</P>

<p class=SHORTBORDER></P>

<p>
<b>VIII</B>
</P>

<p>
Est quaedam&#151;quicumque volet cognoscere lenam,<br>
&nbsp;&nbsp;&nbsp;&nbsp;audiat!&#151;est quaedam nomine Dipsas anus.<br>
ex re nomen habet&#151;nigri non illa parentem<br>
&nbsp;&nbsp;&nbsp;&nbsp;Memnonis in roseis sobria vidit equis.<br>
illa magas artes Aeaeaque carmina novit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
&nbsp;&nbsp;&nbsp;&nbsp;inque caput liquidas arte recurvat aquas;<br>
scit bene, quid gramen, quid torto concita rhombo<br>
&nbsp;&nbsp;&nbsp;&nbsp;licia, quid valeat virus amantis equae.<br>
cum voluit, toto glomerantur nubila caelo;<br>
&nbsp;&nbsp;&nbsp;&nbsp;cum voluit, puro fulget in orbe dies.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>10</FONT><br>
sanguine, siqua fides, stillantia sidera vidi;<br>
&nbsp;&nbsp;&nbsp;&nbsp;purpureus Lunae sanguine vultus erat.<br>
hanc ego nocturnas versam volitare per umbras<br>
&nbsp;&nbsp;&nbsp;&nbsp;suspicor et pluma corpus anile tegi.<br>
suspicor, et fama est. oculis quoque pupula duplex&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>15</FONT><br>
&nbsp;&nbsp;&nbsp;&nbsp;fulminat, et gemino lumen ab orbe venit.<br>
evocat antiquis proavos atavosque sepulcris<br>
&nbsp;&nbsp;&nbsp;&nbsp;et solidam longo carmine findit humum.<br>
 Haec sibi proposuit thalamos temerare pudicos;<br>
&nbsp;&nbsp;&nbsp;&nbsp;nec tamen eloquio lingua nocente caret.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>20</FONT><br>
fors me sermoni testem dedit; illa monebat<br>
&nbsp;&nbsp;&nbsp;&nbsp;talia&#151;me duplices occuluere fores:<br>
'scis here te, mea lux, iuveni placuisse beato?<br>
&nbsp;&nbsp;&nbsp;&nbsp;haesit et in vultu constitit usque tuo.<br>
et cur non placeas? nulli tua forma secunda est;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>25</FONT><br>
&nbsp;&nbsp;&nbsp;&nbsp;me miseram, dignus corpore cultus abest!<br>
tam felix esses quam formosissima, vellem&#151;<br>
&nbsp;&nbsp;&nbsp;&nbsp;non ego, te facta divite, pauper ero.<br>
stella tibi oppositi nocuit contraria Martis.<br>
&nbsp;&nbsp;&nbsp;&nbsp;Mars abiit; signo nunc Venus apta suo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>30</FONT><br>
prosit ut adveniens, en adspice! dives amator<br>
&nbsp;&nbsp;&nbsp;&nbsp;te cupiit; curae, quid tibi desit, habet.<br>
est etiam facies, qua se tibi conparet, illi;<br>
&nbsp;&nbsp;&nbsp;&nbsp;si te non emptam vellet, emendus erat.'<br>
Erubuit. 'decet alba quidem pudor ora, sed iste,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>35</FONT><br>
&nbsp;&nbsp;&nbsp;&nbsp;si simules, prodest; verus obesse solet.<br>
cum bene deiectis gremium spectabis ocellis,<br>
&nbsp;&nbsp;&nbsp;&nbsp;quantum quisque ferat, respiciendus erit.<br>
forsitan inmundae Tatio regnante Sabinae<br>
&nbsp;&nbsp;&nbsp;&nbsp;noluerint habiles pluribus esse viris;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>40</FONT><br>
nunc Mars externis animos exercet in armis,<br>
&nbsp;&nbsp;&nbsp;&nbsp;at Venus Aeneae regnat in urbe sui.<br>
ludunt formosae; casta est, quam nemo rogavit&#151;<br>
&nbsp;&nbsp;&nbsp;&nbsp;aut, si rusticitas non vetat, ipsa rogat.<br>
has quoque, quae frontis rugas in vertice portant,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>45</FONT><br>
&nbsp;&nbsp;&nbsp;&nbsp;excute; de rugis crimina multa cadent.<br>
Penelope iuvenum vires temptabat in arcu;<br>
&nbsp;&nbsp;&nbsp;&nbsp;qui latus argueret, corneus arcus erat.<br>
labitur occulte fallitque volubilis aetas,<br>
&nbsp;&nbsp;&nbsp;&nbsp;ut celer admissis labitur amnis aquis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>50</FONT><br>
aera nitent usu, vestis bona quaerit haberi,<br>
&nbsp;&nbsp;&nbsp;&nbsp;canescunt turpi tecta relicta situ&#151;<br>
forma, nisi admittas, nullo exercente senescit.<br>
&nbsp;&nbsp;&nbsp;&nbsp;nec satis effectus unus et alter habent;<br>
certior e multis nec tam invidiosa rapina est.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>55</FONT><br>
&nbsp;&nbsp;&nbsp;&nbsp;plena venit canis de grege praeda lupis.<br>
Ecce, quid iste tuus praeter nova carmina vates<br>
&nbsp;&nbsp;&nbsp;&nbsp;donat? amatoris milia multa leges.<br>
ipse deus vatum palla spectabilis aurea<br>
&nbsp;&nbsp;&nbsp;&nbsp;tractat inauratae consona fila lyrae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>60</FONT><br>
qui dabit, ille tibi magno sit maior Homero;<br>
&nbsp;&nbsp;&nbsp;&nbsp;crede mihi, res est ingeniosa dare.<br>
nec tu, siquis erit capitis mercede redemptus,<br>
&nbsp;&nbsp;&nbsp;&nbsp;despice; gypsati crimen inane pedis.<br>
nec te decipiant veteres circum atria cerae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>65</FONT><br>
&nbsp;&nbsp;&nbsp;&nbsp;tolle tuos tecum, pauper amator, avos!<br>
qui, quia pulcher erit, poscet sine munere noctem,<br>
&nbsp;&nbsp;&nbsp;&nbsp;quod det, amatorem flagitet ante suum!<br>
Parcius exigito pretium, dum retia tendis,<br>
&nbsp;&nbsp;&nbsp;&nbsp;ne fugiant; captos legibus ure tuis!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>70</FONT><br>
nec nocuit simulatus amor; sine, credat amari,<br>
&nbsp;&nbsp;&nbsp;&nbsp;et cave ne gratis hic tibi constet amor!<br>
saepe nega noctes. capitis modo finge dolorem,<br>
&nbsp;&nbsp;&nbsp;&nbsp; et modo, quae causas praebeat, Isis erit.<br>
mox recipe, ut nullum patiendi colligat usum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>75</FONT><br>
&nbsp;&nbsp;&nbsp;&nbsp;neve relentescat saepe repulsus amor.<br>
surda sit oranti tua ianua, laxa ferenti;<br>
&nbsp;&nbsp;&nbsp;&nbsp;audiat exclusi verba receptus amans;<br>
et, quasi laesa prior, nonnumquam irascere laeso&#151;<br>
&nbsp;&nbsp;&nbsp;&nbsp;vanescit culpa culpa repensa tua.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>80</FONT><br>
sed numquam dederis spatiosum tempus in iram:<br>
&nbsp;&nbsp;&nbsp;&nbsp;saepe simultates ira morata facit.<br>
quin etiam discant oculi lacrimare coacti,<br>
&nbsp;&nbsp;&nbsp;&nbsp;et faciant udas illa vel ille genas;<br>
nec, siquem falles, tu periurare timeto&#151;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>85</FONT><br>
&nbsp;&nbsp;&nbsp;&nbsp;commodat in lusus numina surda Venus.<br>
servus et ad partes sollers ancilla parentur,<br>
&nbsp;&nbsp;&nbsp;&nbsp;qui doceant, apte quid tibi possit emi;<br>
et sibi pauca rogent&#151;multos si pauca rogabunt,<br>
&nbsp;&nbsp;&nbsp;&nbsp;postmodo de stipula grandis acervus erit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>90</FONT><br>
et soror et mater, nutrix quoque carpat amantem;<br>
&nbsp;&nbsp;&nbsp;&nbsp;fit cito per multas praeda petita manus.<br>
cum te deficient poscendi munera causae,<br>
&nbsp;&nbsp;&nbsp;&nbsp;natalem libo testificare tuum!<br>
Ne securus amet nullo rivale, caveto;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>95</FONT><br>
&nbsp;&nbsp;&nbsp;&nbsp;non bene, si tollas proelia, durat amor.<br>
ille viri videat toto vestigia lecto<br>
&nbsp;&nbsp;&nbsp;&nbsp;factaque lascivis livida colla notis.<br>
munera praecipue videat, quae miserit alter.<br>
&nbsp;&nbsp;&nbsp;&nbsp;si dederit nemo, Sacra roganda Via est.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>100</FONT><br>
cum multa abstuleris, ut non tamen omnia donet,<br>
&nbsp;&nbsp;&nbsp;&nbsp;quod numquam reddas, commodet, ipsa roga!<br>
lingua iuvet mentemque tegat&#151;blandire noceque;<br>
&nbsp;&nbsp;&nbsp;&nbsp;inpia sub dulci melle venena latent.<br>
Haec si praestiteris usu mihi cognita longo,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>105</FONT><br>
&nbsp;&nbsp;&nbsp;&nbsp;nec tulerint voces ventus et aura meas,<br>
saepe mihi dices vivae bene, saepe rogabis,<br>
&nbsp;&nbsp;&nbsp;&nbsp;ut mea defunctae molliter ossa cubent.'<br>
Vox erat in cursu, cum me mea prodidit umbra,<br>
&nbsp;&nbsp;&nbsp;&nbsp;at nostrae vix se continuere manus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>110</FONT><br>
quin albam raramque comam lacrimosaque vino<br>
&nbsp;&nbsp;&nbsp;&nbsp;lumina rugosas distraherentque genas.<br>
di tibi dent nullosque Lares inopemque senectam,<br>
&nbsp;&nbsp;&nbsp;&nbsp;et longas hiemes perpetuamque sitim!
</P>

<p class=SHORTBORDER></P>

<p>
<b>IX</B>
</P>

<p>
Militat omnis amans, et habet sua castra Cupido;<br>
&nbsp;&nbsp;&nbsp;&nbsp;Attice, crede mihi, militat omnis amans.<br>
quae bello est habilis, Veneri quoque convenit aetas.<br>
&nbsp;&nbsp;&nbsp;&nbsp;turpe senex miles, turpe senilis amor.<br>
quos petiere duces animos in milite forti,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
&nbsp;&nbsp;&nbsp;&nbsp;hos petit in socio bella puella viro.<br>
pervigilant ambo; terra requiescit uterque&#151;<br>
&nbsp;&nbsp;&nbsp;&nbsp; ille fores dominae servat, at ille ducis.<br>
militis officium longa est via; mitte puellam,<br>
&nbsp;&nbsp;&nbsp;&nbsp;strenuus exempto fine sequetur amans.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>10</FONT><br>
ibit in adversos montes duplicataque nimbo<br>
&nbsp;&nbsp;&nbsp;&nbsp;flumina, congestas exteret ille nives,<br>
nec freta pressurus tumidos causabitur Euros<br>
&nbsp;&nbsp;&nbsp;&nbsp;aptaque verrendis sidera quaeret aquis.<br>
quis nisi vel miles vel amans et frigora noctis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>15</FONT><br>
&nbsp;&nbsp;&nbsp;&nbsp;et denso mixtas perferet imbre nives?<br>
mittitur infestos alter speculator in hostes;<br>
&nbsp;&nbsp;&nbsp;&nbsp;in rivale oculos alter, ut hoste, tenet.<br>
ille graves urbes, hic durae limen amicae<br>
&nbsp;&nbsp;&nbsp;&nbsp;obsidet; hic portas frangit, at ille fores.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>20</FONT><br>
Saepe soporatos invadere profuit hostes<br>
&nbsp;&nbsp;&nbsp;&nbsp;caedere et armata vulgus inerme manu.<br>
sic fera Threicii ceciderunt agmina Rhesi,<br>
&nbsp;&nbsp;&nbsp;&nbsp;et dominum capti deseruistis equi.<br>
nempe maritorum somnis utuntur amantes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>25</FONT><br>
&nbsp;&nbsp;&nbsp;&nbsp;et sua sopitis hostibus arma movent.<br>
custodum transire manus vigilumque catervas<br>
&nbsp;&nbsp;&nbsp;&nbsp;militis et miseri semper amantis opus.<br>
Mars dubius nec certa Venus; victique resurgunt,<br>
&nbsp;&nbsp;&nbsp;&nbsp;quosque neges umquam posse iacere, cadunt.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>30</FONT><br>
Ergo desidiam quicumque vocabat amorem,<br>
&nbsp;&nbsp;&nbsp;&nbsp;desinat. ingenii est experientis amor.<br>
ardet in abducta Briseide magnus Achilles&#151;<br>
&nbsp;&nbsp;&nbsp;&nbsp;dum licet, Argeas frangite, Troes, opes!<br>
Hector ab Andromaches conplexibus ibat ad arma,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>35</FONT><br>
&nbsp;&nbsp;&nbsp;&nbsp;et, galeam capiti quae daret, uxor erat.<br>
summa ducum, Atrides, visa Priameide fertur<br>
&nbsp;&nbsp;&nbsp;&nbsp;Maenadis effusis obstipuisse comis.<br>
Mars quoque deprensus fabrilia vincula sensit;<br>
&nbsp;&nbsp;&nbsp;&nbsp;notior in caelo fabula nulla fuit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>40</FONT><br>
ipse ego segnis eram discinctaque in otia natus;<br>
&nbsp;&nbsp;&nbsp;&nbsp;mollierant animos lectus et umbra meos.<br>
inpulit ignavum formosae cura puellae<br>
&nbsp;&nbsp;&nbsp;&nbsp;iussit et in castris aera merere suis.<br>
inde vides agilem nocturnaque bella gerentem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>45</FONT><br>
&nbsp;&nbsp;&nbsp;&nbsp;qui nolet fieri desidiosus, amet!
</P>

<p class=SHORTBORDER></P>

<p>
<b>X</B>
</P>

<p>
Qualis ab Eurota Phrygiis avecta carinis<br>
&nbsp;&nbsp;&nbsp;&nbsp;coniugibus belli causa duobus erat,<br>
qualis erat Lede, quam plumis abditus albis<br>
&nbsp;&nbsp;&nbsp;&nbsp;callidus in falsa lusit adulter ave,<br>
qualis Amymone siccis erravit in agris,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
&nbsp;&nbsp;&nbsp;&nbsp;cum premeret summi verticis urna comas&#151;<br>
talis eras; aquilamque in te taurumque timebam,<br>
&nbsp;&nbsp;&nbsp;&nbsp;et quidquid magno de Iove fecit amor.<br>
Nunc timor omnis abest, animique resanuit error,<br>
&nbsp;&nbsp;&nbsp;&nbsp;nec facies oculos iam capit ista meos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>10</FONT><br>
cur sim mutatus, quaeris? quia munera poscis.<br>
&nbsp;&nbsp;&nbsp;&nbsp;haec te non patitur causa placere mihi.<br>
donec eras simplex, animum cum corpore amavi;<br>
&nbsp;&nbsp;&nbsp;&nbsp;nunc mentis vitio laesa figura tua est.<br>
et puer est et nudus Amor; sine sordibus annos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>15</FONT><br>
&nbsp;&nbsp;&nbsp;&nbsp; et nullas vestes, ut sit apertus, habet.<br>
quid puerum Veneris pretio prostare iubetis?<br>
&nbsp;&nbsp;&nbsp;&nbsp;quo pretium condat, non habet ille sinum!<br>
nec Venus apta feris Veneris nec filius armis&#151;<br>
&nbsp;&nbsp;&nbsp;&nbsp;non decet inbelles aera merere deos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>20</FONT><br>
Stat meretrix certo cuivis mercabilis aere,<br>
&nbsp;&nbsp;&nbsp;&nbsp;et miseras iusso corpore quaerit opes;<br>
devovet imperium tamen haec lenonis avari<br>
&nbsp;&nbsp;&nbsp;&nbsp;et, quod vos facitis sponte, coacta facit.<br>
Sumite in exemplum pecudes ratione carentes;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>25</FONT><br>
&nbsp;&nbsp;&nbsp;&nbsp;turpe erit, ingenium mitius esse feris.<br>
non equa munus equum, non taurum vacca poposcit;<br>
&nbsp;&nbsp;&nbsp;&nbsp;non aries placitam munere captat ovem.<br>
sola viro mulier spoliis exultat ademptis,<br>
&nbsp;&nbsp;&nbsp;&nbsp;sola locat noctes, sola licenda venit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>30</FONT><br>
et vendit quod utrumque iuvat quod uterque petebat,<br>
&nbsp;&nbsp;&nbsp;&nbsp;et pretium, quanti gaudeat ipsa, facit.<br>
quae Venus ex aequo ventura est grata duobus,<br>
&nbsp;&nbsp;&nbsp;&nbsp;altera cur illam vendit et alter emit?<br>
cur mihi sit damno, tibi sit lucrosa voluptas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>35</FONT><br>
&nbsp;&nbsp;&nbsp;&nbsp;quam socio motu femina virque ferunt?<br>
Non bene conducti vendunt periuria testes,<br>
&nbsp;&nbsp;&nbsp;&nbsp;non bene selecti iudicis arca patet.<br>
turpe reos empta miseros defendere lingua;<br>
&nbsp;&nbsp;&nbsp;&nbsp;quod faciat magni, turpe tribunal, opes;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>40</FONT><br>
turpe tori reditu census augere paternos,<br>
&nbsp;&nbsp;&nbsp;&nbsp;et faciem lucro prostituisse suam.<br>
gratia pro rebus merito debetur inemptis;<br>
&nbsp;&nbsp;&nbsp;&nbsp;pro male conducto gratia nulla toro.<br>
omnia conductor solvit; mercede soluta&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>45</FONT><br>
&nbsp;&nbsp;&nbsp;&nbsp;non manet officio debitor ille tuo.<br>
parcite, formosae, pretium pro nocte pacisci;<br>
&nbsp;&nbsp;&nbsp;&nbsp;non habet eventus sordida praeda bonos.<br>
non fuit armillas tanti pepigisse Sabinas,<br>
&nbsp;&nbsp;&nbsp;&nbsp;ut premerent sacrae virginis arma caput;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>50</FONT><br>
e quibus exierat, traiecit viscera ferro<br>
&nbsp;&nbsp;&nbsp;&nbsp;filius, et poenae causa monile fuit.<br>
Nec tamen indignum est a divite praemia posci;<br>
&nbsp;&nbsp;&nbsp;&nbsp;munera poscenti quod dare possit, habet.<br>
carpite de plenis pendentes vitibus uvas;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>55</FONT><br>
&nbsp;&nbsp;&nbsp;&nbsp;praebeat Alcinoi poma benignus ager!<br>
officium pauper numeret studiumque fidemque;<br>
&nbsp;&nbsp;&nbsp;&nbsp;quod quis habet, dominae conferat omne suae.<br>
est quoque carminibus meritas celebrare puellas<br>
&nbsp;&nbsp;&nbsp;&nbsp;dos mea; quam volui, nota fit arte mea.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>60</FONT><br>
scindentur vestes, gemmae frangentur et aurum;<br>
&nbsp;&nbsp;&nbsp;&nbsp;carmina quam tribuent, fama perennis erit.<br>
nec dare, sed pretium posci dedignor et odi;<br>
&nbsp;&nbsp;&nbsp;&nbsp;quod nego poscenti, desine velle, dabo!
</P>

<p class=SHORTBORDER></P>

<p>
<b>XI</B>
</P>

<p>
Colligere incertos et in ordine ponere crines<br>
&nbsp;&nbsp;&nbsp;&nbsp;docta neque ancillas inter habenda Nape,<br>
inque ministeriis furtivae cognita noctis<br>
&nbsp;&nbsp;&nbsp;&nbsp;utilis et dandis ingeniosa notis<br>
saepe venire ad me dubitantem hortata Corinnam,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
&nbsp;&nbsp;&nbsp;&nbsp; saepe laboranti fida reperta mihi&#151;<br>
accipe et ad dominam peraratas mane tabellas<br>
&nbsp;&nbsp;&nbsp;&nbsp;perfer et obstantes sedula pelle moras!<br>
nec silicum venae nec durum in pectore ferrum,<br>
&nbsp;&nbsp;&nbsp;&nbsp;nec tibi simplicitas ordine maior adest.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>10</FONT><br>
credibile est et te sensisse Cupidinis arcus&#151;<br>
&nbsp;&nbsp;&nbsp;&nbsp;in me militiae signa tuere tuae!<br>
si quaeret quid agam, spe noctis vivere dices;<br>
&nbsp;&nbsp;&nbsp;&nbsp;cetera fert blanda cera notata manu.<br>
Dum loquor, hora fugit. vacuae bene redde tabellas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>15</FONT><br>
&nbsp;&nbsp;&nbsp;&nbsp;verum continuo fac tamen illa legat.<br>
adspicias oculos mando frontemque legentis;<br>
&nbsp;&nbsp;&nbsp;&nbsp;et tacito vultu scire futura licet.<br>
nec mora, perlectis rescribat multa, iubeto;<br>
&nbsp;&nbsp;&nbsp;&nbsp;odi, cum late splendida cera vacat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>20</FONT><br>
conprimat ordinibus versus, oculosque moretur<br>
&nbsp;&nbsp;&nbsp;&nbsp;margine in extremo littera rasa meos.<br>
Quid digitos opus est graphio lassare tenendo?<br>
&nbsp;&nbsp;&nbsp;&nbsp;hoc habeat scriptum tota tabella 'veni!'<br>
non ego victrices lauro redimire tabellas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>25</FONT><br>
&nbsp;&nbsp;&nbsp;&nbsp;nec Veneris media ponere in aede morer.<br>
subscribam: '<font size=2>VENERI FIDAS SIBI NASO MINISTRAS<br>
&nbsp;&nbsp;&nbsp;&nbsp;DEDICAT, AT NUPER VILE FUISTIS ACER.'</FONT>
</P>

<p class=SHORTBORDER></P>

<p>
<b>XII</B>
</P>

<p>
Flete meos casus&#151;tristes rediere tabellae<br>
&nbsp;&nbsp;&nbsp;&nbsp;infelix hodie littera posse negat.<br>
omina sunt aliquid; modo cum discedere vellet,<br>
&nbsp;&nbsp;&nbsp;&nbsp;ad limen digitos restitit icta Nape.<br>
missa foras iterum limen transire memento&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
&nbsp;&nbsp;&nbsp;&nbsp;cautius atque alte sobria ferre pedem!<br>
Ite hinc, difficiles, funebria ligna, tabellae,<br>
&nbsp;&nbsp;&nbsp;&nbsp;tuque, negaturis cera referta notis!&#151;<br>
quam, puto, de longae collectam flore cicutae<br>
&nbsp;&nbsp;&nbsp;&nbsp;melle sub infami Corsica misit apis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>10</FONT><br>
at tamquam minio penitus medicata rubebas&#151;<br>
&nbsp;&nbsp;&nbsp;&nbsp;ille color vere sanguinolentus erat.<br>
proiectae triviis iaceatis, inutile lignum,<br>
&nbsp;&nbsp;&nbsp;&nbsp;vosque rotae frangat praetereuntis onus!<br>
illum etiam, qui vos ex arbore vertit in usum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>15</FONT><br>
&nbsp;&nbsp;&nbsp;&nbsp;convincam puras non habuisse manus.<br>
praebuit illa arbor misero suspendia collo,<br>
&nbsp;&nbsp;&nbsp;&nbsp;carnifici diras praebuit illa cruces;<br>
illa dedit turpes raucis bubonibus umbras,<br>
&nbsp;&nbsp;&nbsp;&nbsp;vulturis in ramis et strigis ova tulit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>20</FONT><br>
his ego commisi nostros insanus amores<br>
&nbsp;&nbsp;&nbsp;&nbsp;molliaque ad dominam verba ferenda dedi?<br>
aptius hae capiant vadimonia garrula cerae,<br>
&nbsp;&nbsp;&nbsp;&nbsp;quas aliquis duro cognitor ore legat;<br>
inter ephemeridas melius tabulasque iacerent,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>25</FONT><br>
&nbsp;&nbsp;&nbsp;&nbsp;in quibus absumptas fleret avarus opes.<br>
Ergo ego vos rebus duplices pro nomine sensi.<br>
&nbsp;&nbsp;&nbsp;&nbsp;auspicii numerus non erat ipse boni.<br>
quid precer iratus, nisi vos cariosa senectus<br>
&nbsp;&nbsp;&nbsp;&nbsp;rodat, et inmundo cera sit alba situ?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>30</FONT>
</P>

<p class=SHORTBORDER></P>

<p>
<b>XIII</B>
</P>

<p>
 Iam super oceanum venit a seniore marito<br>
&nbsp;&nbsp;&nbsp;&nbsp;flava pruinoso quae vehit axe diem.<br>
'Quo properas, Aurora? mane!&#151;sic Memnonis umbris<br>
&nbsp;&nbsp;&nbsp;&nbsp;annua sollemni caede parentet avis!<br>
nunc iuvat in teneris dominae iacuisse lacertis;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
&nbsp;&nbsp;&nbsp;&nbsp;si quando, lateri nunc bene iuncta meo est.<br>
nunc etiam somni pingues et frigidus aer,<br>
&nbsp;&nbsp;&nbsp;&nbsp;et liquidum tenui gutture cantat avis.<br>
quo properas, ingrata viris, ingrata puellis?<br>
&nbsp;&nbsp;&nbsp;&nbsp;roscida purpurea supprime lora manu!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>10</FONT><br>
Ante tuos ortus melius sua sidera servat<br>
&nbsp;&nbsp;&nbsp;&nbsp;navita nec media nescius errat aqua;<br>
te surgit quamvis lassus veniente viator,<br>
&nbsp;&nbsp;&nbsp;&nbsp;et miles saevas aptat ad arma manus.<br>
prima bidente vides oneratos arva colentes;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>15</FONT><br>
&nbsp;&nbsp;&nbsp;&nbsp;prima vocas tardos sub iuga panda boves.<br>
tu pueros somno fraudas tradisque magistris,<br>
&nbsp;&nbsp;&nbsp;&nbsp;ut subeant tenerae verbera saeva manus;<br>
atque eadem sponsum incautos ante atria mittis,<br>
&nbsp;&nbsp;&nbsp;&nbsp;unius ut verbi grandia damna ferant.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>20</FONT><br>
nec tu consulto, nec tu iucunda diserto;<br>
&nbsp;&nbsp;&nbsp;&nbsp;cogitur ad lites surgere uterque novas.<br>
tu, cum feminei possint cessare labores,<br>
&nbsp;&nbsp;&nbsp;&nbsp;lanificam revocas ad sua pensa manum.<br>
Omnia perpeterer&#151;sed surgere mane puellas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>25</FONT><br>
&nbsp;&nbsp;&nbsp;&nbsp;quis nisi cui non est ulla puella ferat?<br>
optavi quotiens, ne nox tibi cedere vellet,<br>
&nbsp;&nbsp;&nbsp;&nbsp;ne fugerent vultus sidera mota tuos!<br>
optavi quotiens, aut ventus frangeret axem,<br>
&nbsp;&nbsp;&nbsp;&nbsp;aut caderet spissa nube retentus equus!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>30</FONT><br>
[quid, si Cephalio numquam flagraret amore?<br>
&nbsp;&nbsp;&nbsp;&nbsp;an putat ignotam nequitiam esse suam?<br>
invida, quo properas? quod erat tibi filius ater,<br>
&nbsp;&nbsp;&nbsp;&nbsp;materni fuerat pectoris ille color.<br>
Tithono vellem de te narrare liceret;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>35</FONT><br>
&nbsp;&nbsp;&nbsp;&nbsp;fabula non caelo turpior ulla foret.<br>
illum dum refugis, longo quia grandior aevo,<br>
&nbsp;&nbsp;&nbsp;&nbsp;surgis ad invisas a sene mane rotas.<br>
at si, quem mavis, Cephalum conplexa teneres,<br>
&nbsp;&nbsp;&nbsp;&nbsp;clamares: "lente currite, noctis equi!"&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>40</FONT><br>
Cur ego plectar amans, si vir tibi marcet ab annis?<br>
&nbsp;&nbsp;&nbsp;&nbsp;num me nupsisti conciliante seni?<br>
adspice, quot somnos iuveni donarit amato<br>
&nbsp;&nbsp;&nbsp;&nbsp;Luna!&#151;neque illius forma secunda tuae.<br>
ipse deum genitor, ne te tam saepe videret,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>45</FONT><br>
&nbsp;&nbsp;&nbsp;&nbsp;commisit noctes in sua vota duas.'<br>
Iurgia finieram. scires audisse: rubebat&#151;<br>
&nbsp;&nbsp;&nbsp;&nbsp;nec tamen adsueto tardius orta dies!
</P>

<p class=SHORTBORDER></P>

<p>
<b>XIV</B>
</P>

<p>
Dicebam 'medicare tuos desiste capillos!'<br>
&nbsp;&nbsp;&nbsp;&nbsp;tingere quam possis, iam tibi nulla coma est.<br>
at si passa fores, quid erat spatiosius illis?<br>
&nbsp;&nbsp;&nbsp;&nbsp;contigerant imum, qua patet usque, latus.<br>
quid, quod erant tenues, et quos ornare timeres?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
&nbsp;&nbsp;&nbsp;&nbsp;vela colorati qualia Seres habent,<br>
vel pede quod gracili deducit aranea filum,<br>
&nbsp;&nbsp;&nbsp;&nbsp;cum leve deserta sub trabe nectit opus.<br>
 nec tamen ater erat nec erat tamen aureus ille,<br>
&nbsp;&nbsp;&nbsp;&nbsp;sed, quamvis neuter, mixtus uterque color&#151;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>10</FONT><br>
qualem clivosae madidis in vallibus Idae<br>
&nbsp;&nbsp;&nbsp;&nbsp;ardua derepto cortice cedrus habet.<br>
Adde, quod et dociles et centum flexibus apti<br>
&nbsp;&nbsp;&nbsp;&nbsp;et tibi nullius causa doloris erant.<br>
non acus abrupit, non vallum pectinis illos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>15</FONT><br>
&nbsp;&nbsp;&nbsp;&nbsp;ornatrix tuto corpore semper erat;<br>
ante meos saepe est oculos ornata nec umquam<br>
&nbsp;&nbsp;&nbsp;&nbsp;bracchia derepta saucia fecit acu.<br>
saepe etiam nondum digestis mane capillis<br>
&nbsp;&nbsp;&nbsp;&nbsp;purpureo iacuit semisupina toro.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>20</FONT><br>
tum quoque erat neclecta decens, ut Threcia Bacche,<br>
&nbsp;&nbsp;&nbsp;&nbsp;cum temere in viridi gramine lassa iacet.<br>
Cum graciles essent tamen et lanuginis instar,<br>
&nbsp;&nbsp;&nbsp;&nbsp;heu, male vexatae quanta tulere comae!<br>
quam se praebuerunt ferro patienter et igni,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>25</FONT><br>
&nbsp;&nbsp;&nbsp;&nbsp;ut fieret torto nexilis orbe sinus!<br>
clamabam: 'scelus est istos, scelus urere crines!<br>
&nbsp;&nbsp;&nbsp;&nbsp;sponte decent; capiti, ferrea, parce tuo!<br>
vim procul hinc remove! non est, qui debeat uri;<br>
&nbsp;&nbsp;&nbsp;&nbsp;erudit admotas ipse capillus acus.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>30</FONT><br>
Formosae periere comae&#151;quas vellet Apollo,<br>
&nbsp;&nbsp;&nbsp;&nbsp;quas vellet capiti Bacchus inesse suo!<br>
illis contulerim, quas quondam nuda Dione<br>
&nbsp;&nbsp;&nbsp;&nbsp;pingitur umenti sustinuisse manu.<br>
quid male dispositos quereris periisse capillos?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>35</FONT><br>
&nbsp;&nbsp;&nbsp;&nbsp;quid speculum maesta ponis, inepta, manu?<br>
non bene consuetis a te spectaris ocellis;<br>
&nbsp;&nbsp;&nbsp;&nbsp;ut placeas, debes inmemor esse tui.<br>
non te cantatae laeserunt paelicis herbae,<br>
&nbsp;&nbsp;&nbsp;&nbsp;non anus Haemonia perfida lavit aqua;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>40</FONT><br>
nec tibi vis morbi nocuit&#151;procul omen abesto!&#151;<br>
&nbsp;&nbsp;&nbsp;&nbsp;nec minuit densas invida lingua comas.<br>
facta manu culpaque tua dispendia sentis;<br>
&nbsp;&nbsp;&nbsp;&nbsp;ipsa dabas capiti mixta venena tuo.<br>
Nunc tibi captivos mittet Germania crines;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>45</FONT><br>
&nbsp;&nbsp;&nbsp;&nbsp;tuta triumphatae munere gentis eris.<br>
o quam saepe comas aliquo mirante rubebis,<br>
&nbsp;&nbsp;&nbsp;&nbsp;et dices: 'empta nunc ego merce probor,<br>
nescio quam pro me laudat nunc iste Sygambram.<br>
&nbsp;&nbsp;&nbsp;&nbsp;fama tamen memini cum fuit ista mea.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>50</FONT><br>
Me miserum! lacrimas male continet oraque dextra<br>
&nbsp;&nbsp;&nbsp;&nbsp;protegit ingenuas picta rubore genas.<br>
sustinet antiquos gremio spectatque capillos,<br>
&nbsp;&nbsp;&nbsp;&nbsp;ei mihi, non illo munera digna loco!<br>
Collige cum vultu mentem! reparabile damnum est.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>55</FONT><br>
&nbsp;&nbsp;&nbsp;&nbsp;postmodo nativa conspiciere coma.
</P>

<p class=SHORTBORDER></P>

<p>
<b>XV</B>
</P>

<p>
Quid mihi Livor edax, ignavos obicis annos,<br>
&nbsp;&nbsp;&nbsp;&nbsp;ingeniique vocas carmen inertis opus;<br>
non me more patrum, dum strenua sustinet aetas,<br>
&nbsp;&nbsp;&nbsp;&nbsp;praemia militiae pulverulenta sequi,<br>
nec me verbosas leges ediscere nec me&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
&nbsp;&nbsp;&nbsp;&nbsp;ingrato vocem prostituisse foro?<br>
 Mortale est, quod quaeris, opus. mihi fama perennis<br>
&nbsp;&nbsp;&nbsp;&nbsp;quaeritur, in toto semper ut orbe canar.<br>
vivet Maeonides, Tenedos dum stabit et Ide,<br>
&nbsp;&nbsp;&nbsp;&nbsp;dum rapidas Simois in mare volvet aquas;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>10</FONT><br>
vivet et Ascraeus, dum mustis uva tumebit,<br>
&nbsp;&nbsp;&nbsp;&nbsp;dum cadet incurva falce resecta Ceres.<br>
Battiades semper toto cantabitur orbe;<br>
&nbsp;&nbsp;&nbsp;&nbsp;quamvis ingenio non valet, arte valet.<br>
nulla Sophocleo veniet iactura cothurno;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>15</FONT><br>
&nbsp;&nbsp;&nbsp;&nbsp;cum sole et luna semper Aratus erit;<br>
dum fallax servus, durus pater, inproba lena<br>
&nbsp;&nbsp;&nbsp;&nbsp;vivent et meretrix blanda, Menandros erit;<br>
Ennius arte carens animosique Accius oris<br>
&nbsp;&nbsp;&nbsp;&nbsp;casurum nullo tempore nomen habent.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>20</FONT><br>
Varronem primamque ratem quae nesciet aetas,<br>
&nbsp;&nbsp;&nbsp;&nbsp;aureaque Aesonio terga petita duci?<br>
carmina sublimis tunc sunt peritura Lucreti,<br>
&nbsp;&nbsp;&nbsp;&nbsp;exitio terras cum dabit una dies;<br>
Tityrus et segetes Aeneiaque arma legentur,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>25</FONT><br>
&nbsp;&nbsp;&nbsp;&nbsp;Roma triumphati dum caput orbis erit;<br>
donec erunt ignes arcusque Cupidinis arma,<br>
&nbsp;&nbsp;&nbsp;&nbsp;discentur numeri, culte Tibulle, tui;<br>
Gallus et Hesperiis et Gallus notus Eois,<br>
&nbsp;&nbsp;&nbsp;&nbsp;et sua cum Gallo nota Lycoris erit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>30</FONT><br>
Ergo, cum silices, cum dens patientis aratri<br>
&nbsp;&nbsp;&nbsp;&nbsp;depereant aevo, carmina morte carent.<br>
cedant carminibus reges regumque triumphi,<br>
&nbsp;&nbsp;&nbsp;&nbsp;cedat et auriferi ripa benigna Tagi!<br>
vilia miretur vulgus; mihi flavus Apollo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>35</FONT><br>
&nbsp;&nbsp;&nbsp;&nbsp;pocula Castalia plena ministret aqua,<br>
sustineamque coma metuentem frigora myrtum,<br>
&nbsp;&nbsp;&nbsp;&nbsp;atque a sollicito multus amante legar!<br>
pascitur in vivis Livor; post fata quiescit,<br>
&nbsp;&nbsp;&nbsp;&nbsp;cum suus ex merito quemque tuetur honos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>40</FONT><br>
ergo etiam cum me supremus adederit ignis,<br>
&nbsp;&nbsp;&nbsp;&nbsp;vivam, parsque mei multa superstes erit.
</P>

<div class="footer">
	<p>
		<a href="/ovid.html">Ovid</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>

</BODY>
</HTML>