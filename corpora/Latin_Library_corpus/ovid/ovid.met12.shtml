<html>
	<head>
		<title>
			Ovid: Metamorposes XII
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>P. OVIDI NASONIS METAMORPHOSEN LIBER DVODECIMVS
</p>

<P class=border></P>

<p>
&nbsp;&nbsp;&nbsp;&nbsp;&nbsp;Nescius adsumptis Priamus pater Aesacon alis<BR>
vivere lugebat: tumulo quoque nomen habenti<BR>
inferias dederat cum fratribus Hector inanes;<BR>
defuit officio Paridis praesentia tristi,<BR>
postmodo qui rapta longum cum coniuge bellum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR>
attulit in patriam: coniurataeque sequuntur<BR>
mille rates gentisque simul commune Pelasgae;<BR>
nec dilata foret vindicta, nisi aequora saevi<BR>
invia fecissent venti, Boeotaque tellus<BR>
Aulide piscosa puppes tenuisset ituras.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>
hic patrio de more Iovi cum sacra parassent,<BR>
ut vetus accensis incanduit ignibus ara,<BR>
serpere caeruleum Danai videre draconem<BR>
in platanum, coeptis quae stabat proxima sacris.<BR>
nidus erat volucrum bis quattuor arbore summa:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR>
quas simul et matrem circum sua damna volantem<BR>
corripuit serpens avidoque recondidit ore,<BR>
obstipuere omnes, at veri providus augur<BR>
Thestorides 'vincemus'; ait, 'gaudete, Pelasgi!<BR>
Troia cadet, sed erit nostri mora longa laboris,'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT><BR>
atque novem volucres in belli digerit annos.<BR>
ille, ut erat virides amplexus in arbore ramos,<BR>
fit lapis et signat serpentis imagine saxum. <BR>
&nbsp;&nbsp;&nbsp;&nbsp;&nbsp;Permanet Aoniis Boreas violentus in undis<BR>
bellaque non transfert, et sunt, qui parcere Troiae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>25</FONT><BR>
Neptunum credant, quia moenia fecerat urbi;<BR>
at non Thestorides: nec enim nescitve tacetve<BR>
sanguine virgineo placandam virginis iram<BR>
esse deae. postquam pietatem publica causa<BR>
rexque patrem vicit, castumque datura cruorem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>30</FONT><BR>
flentibus ante aram stetit Iphigenia ministris,<BR>
victa dea est nubemque oculis obiecit et inter<BR>
officium turbamque sacri vocesque precantum<BR>
supposita fertur mutasse Mycenida cerva.<BR>
ergo ubi, qua decuit, lenita est caede Diana,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>35</FONT><BR>
et pariter Phoebes, pariter maris ira recessit,<BR>
accipiunt ventos a tergo mille carinae<BR>
multaque perpessae Phrygia potiuntur harena. <BR>
&nbsp;&nbsp;&nbsp;&nbsp;&nbsp;Orbe locus medio est inter terrasque fretumque<BR>
caelestesque plagas, triplicis confinia mundi;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>40</FONT><BR>
unde quod est usquam, quamvis regionibus absit,<BR>
inspicitur, penetratque cavas vox omnis ad aures:<BR>
Fama tenet summaque domum sibi legit in arce,<BR>
innumerosque aditus ac mille foramina tectis<BR>
addidit et nullis inclusit limina portis;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>45</FONT><BR>
nocte dieque patet: tota est ex aere sonanti,<BR>
tota fremit vocesque refert iteratque quod audit;<BR>
nulla quies intus nullaque silentia parte,<BR>
nec tamen est clamor, sed parvae murmura vocis,<BR>
qualia de pelagi, siquis procul audiat, undis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>50</FONT><BR>
esse solent, qualemve sonum, cum Iuppiter atras<BR>
increpuit nubes, extrema tonitrua reddunt.<BR>
atria turba tenet: veniunt, leve vulgus, euntque<BR>
mixtaque cum veris passim commenta vagantur<BR>
milia rumorum confusaque verba volutant;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>55</FONT><BR>
e quibus hi vacuas inplent sermonibus aures,<BR>
hi narrata ferunt alio, mensuraque ficti<BR>
crescit, et auditis aliquid novus adicit auctor.<BR>
illic Credulitas, illic temerarius Error<BR>
vanaque Laetitia est consternatique Timores&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>60</FONT><BR>
Seditioque repens dubioque auctore Susurri;<BR>
ipsa, quid in caelo rerum pelagoque geratur<BR>
et tellure, videt totumque inquirit in orbem. <BR>
&nbsp;&nbsp;&nbsp;&nbsp;&nbsp;Fecerat haec notum, Graias cum milite forti<BR>
adventare rates, neque inexspectatus in armis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>65</FONT><BR>
hostis adest: prohibent aditus litusque tuentur<BR>
Troes, et Hectorea primus fataliter hasta,<BR>
Protesilae, cadis, commissaque proelia magno<BR>
stant Danais, fortisque animae nece cognitus Hector.<BR>
nec Phryges exiguo, quid Achaica dextera posset,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>70</FONT><BR>
sanguine senserunt, et iam Sigea rubebant<BR>
litora, iam leto proles Neptunia, Cycnus,<BR>
mille viros dederat, iam curru instabat Achilles<BR>
totaque Peliacae sternebat cuspidis ictu<BR>
agmina perque acies aut Cycnum aut Hectora quaerens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>75</FONT><BR>
congreditur Cycno (decimum dilatus in annum<BR>
Hector erat): tum colla iugo candentia pressos<BR>
exhortatus equos currum derexit in hostem<BR>
concutiensque suis vibrantia tela lacertis<BR>
'quisquis es, o iuvenis,' dixit 'solamen habeto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>80</FONT><BR>
mortis, ab Haemonio quod sis iugulatus Achille!'<BR>
hactenus Aeacides: vocem gravis hasta secuta est,<BR>
sed quamquam certa nullus fuit error in hasta,<BR>
nil tamen emissi profecit acumine ferri<BR>
utque hebeti pectus tantummodo contudit ictu.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>85</FONT><BR>
'nate dea, nam te fama praenovimus,' inquit<BR>
ille 'quid a nobis vulnus miraris abesse?'<BR>
(mirabatur enim.) 'non haec, quam cernis, equinis<BR>
fulva iubis cassis neque onus, cava parma, sinistrae<BR>
auxilio mihi sunt: decor est quaesitus ab istis;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>90</FONT><BR>
Mars quoque ob hoc capere arma solet! removebitur huius<BR>
tegminis officium: tamen indestrictus abibo;<BR>
est aliquid non esse satum Nereide, sed qui<BR>
Nereaque et natas et totum temperat aequor.'<BR>
dixit et haesurum clipei curvamine telum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>95</FONT><BR>
misit in Aeaciden, quod et aes et proxima rupit<BR>
terga novena boum, decimo tamen orbe moratum est.<BR>
excutit hoc heros rursusque trementia forti<BR>
tela manu torsit: rursus sine vulnere corpus<BR>
sincerumque fuit; nec tertia cuspis apertum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>100</FONT><BR>
et se praebentem valuit destringere Cycnum.<BR>
haut secus exarsit, quam circo taurus aperto,<BR>
cum sua terribili petit inritamina cornu,<BR>
poeniceas vestes, elusaque vulnera sentit;<BR>
num tamen exciderit ferrum considerat hastae:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>105</FONT><BR>
haerebat ligno. 'manus est mea debilis ergo,<BR>
quasque' ait 'ante habuit vires, effudit in uno?<BR>
nam certe valuit, vel cum Lyrnesia primus<BR>
moenia deieci, vel cum Tenedonque suoque<BR>
Eetioneas inplevi sanguine Thebas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>110</FONT><BR>
vel cum purpureus populari caede Caicus<BR>
fluxit, opusque meae bis sensit Telephus hastae.<BR>
hic quoque tot caesis, quorum per litus acervos<BR>
et feci et video, valuit mea dextra valetque.'<BR>
dixit et, ante actis veluti male crederet, hastam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>115</FONT><BR>
misit in adversum Lycia de plebe Menoeten<BR>
loricamque simul subiectaque pectora rupit.<BR>
quo plangente gravem moribundo vertice terram<BR>
extrahit illud idem calido de vulnere telum<BR>
atque ait: 'haec manus est, haec, qua modo vicimus, hasta:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>120</FONT><BR>
utar in hoc isdem; sit in hoc, precor, exitus idem!'<BR>
sic fatus Cycnum repetit, nec fraxinus errat<BR>
inque umero sonuit non evitata sinistro,<BR>
inde velut muro solidaque a caute repulsa est;<BR>
qua tamen ictus erat, signatum sanguine Cycnum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>125</FONT><BR>
viderat et frustra fuerat gavisus Achilles:<BR>
vulnus erat nullum, sanguis fuit ille Menoetae!<BR>
tum vero praeceps curru fremebundus ab alto<BR>
desilit et nitido securum comminus hostem<BR>
ense petens parmam gladio galeamque cavari&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>130</FONT><BR>
cernit, at in duro laedi quoque corpore ferrum.<BR>
haut tulit ulterius clipeoque adversa reducto<BR>
ter quater ora viri, capulo et cava tempora pulsat<BR>
cedentique sequens instat turbatque ruitque<BR>
attonitoque negat requiem: pavor occupat illum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>135</FONT><BR>
ante oculosque natant tenebrae retroque ferenti<BR>
aversos passus medio lapis obstitit arvo;<BR>
quem super inpulsum resupino corpore Cycnum<BR>
vi multa vertit terraeque adflixit Achilles.<BR>
tum clipeo genibusque premens praecordia duris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>140</FONT><BR>
vincla trahit galeae, quae presso subdita mento<BR>
elidunt fauces et respiramen iterque<BR>
eripiunt animae. victum spoliare parabat:<BR>
arma relicta videt; corpus deus aequoris albam<BR>
contulit in volucrem, cuius modo nomen habebat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>145</FONT><BR>
&nbsp;&nbsp;&nbsp;&nbsp;&nbsp;Hic labor, haec requiem multorum pugna dierum<BR>
attulit et positis pars utraque substitit armis.<BR>
dumque vigil Phrygios servat custodia muros,<BR>
et vigil Argolicas servat custodia fossas,<BR>
festa dies aderat, qua Cycni victor Achilles&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>150</FONT><BR>
Pallada mactatae placabat sanguine vaccae;<BR>
cuius ut inposuit prosecta calentibus aris,<BR>
et dis acceptus penetravit in aethera nidor,<BR>
sacra tulere suam, pars est data cetera mensis.<BR>
discubuere toris proceres et corpora tosta&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>155</FONT><BR>
carne replent vinoque levant curasque sitimque.<BR>
non illos citharae, non illos carmina vocum<BR>
longave multifori delectat tibia buxi,<BR>
sed noctem sermone trahunt, virtusque loquendi<BR>
materia est: pugnas referunt hostisque suasque,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>160</FONT><BR>
inque vices adita atque exhausta pericula saepe<BR>
commemorare iuvat; quid enim loqueretur Achilles,<BR>
aut quid apud magnum potius loquerentur Achillem?<BR>
proxima praecipue domito victoria Cycno<BR>
in sermone fuit: visum mirabile cunctis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>165</FONT><BR>
quod iuveni corpus nullo penetrabile telo<BR>
invictumque a vulnere erat ferrumque terebat.<BR>
hoc ipse Aeacides, hoc mirabantur Achivi,<BR>
cum sic Nestor ait: 'vestro fuit unicus aevo<BR>
contemptor ferri nulloque forabilis ictu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>170</FONT><BR>
Cycnus. at ipse olim patientem vulnera mille<BR>
corpore non laeso Perrhaebum Caenea vidi,<BR>
Caenea Perrhaebum, qui factis inclitus Othryn<BR>
incoluit, quoque id mirum magis esset in illo,<BR>
femina natus erat.' monstri novitate moventur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>175</FONT><BR>
quisquis adest, narretque rogant: quos inter Achilles:<BR>
'dic age! nam cunctis eadem est audire voluntas,<BR>
o facunde senex, aevi prudentia nostri,<BR>
quis fuerit Caeneus, cur in contraria versus,<BR>
qua tibi militia, cuius certamine pugnae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>180</FONT><BR>
cognitus, a quo sit victus, si victus ab ullo est.'<BR>
tum senior: 'quamvis obstet mihi tarda vetustas,<BR>
multaque me fugiant primis spectata sub annis,<BR>
plura tamen memini. nec quae magis haereat ulla<BR>
pectore res nostro est inter bellique domique&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>185</FONT><BR>
acta tot, ac si quem potuit spatiosa senectus<BR>
spectatorem operum multorum reddere, vixi<BR>
annos bis centum; nunc tertia vivitur aetas. <BR>
&nbsp;&nbsp;&nbsp;&nbsp;&nbsp;'Clara decore fuit proles Elateia Caenis,<BR>
Thessalidum virgo pulcherrima, perque propinquas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>190</FONT><BR>
perque tuas urbes (tibi enim popularis, Achille),<BR>
multorum frustra votis optata procorum.<BR>
temptasset Peleus thalamos quoque forsitan illos:<BR>
sed iam aut contigerant illi conubia matris<BR>
aut fuerant promissa tuae, nec Caenis in ullos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>195</FONT><BR>
denupsit thalamos secretaque litora carpens<BR>
aequorei vim passa dei est (ita fama ferebat),<BR>
utque novae Veneris Neptunus gaudia cepit,<BR>
"sint tua vota licet" dixit "secura repulsae:<BR>
elige, quid voveas!" (eadem hoc quoque fama ferebat)&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>200</FONT><BR>
"magnum" Caenis ait "facit haec iniuria votum,<BR>
tale pati iam posse nihil; da, femina ne sim:<BR>
omnia praestiteris." graviore novissima dixit<BR>
verba sono poteratque viri vox illa videri,<BR>
sicut erat; nam iam voto deus aequoris alti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>205</FONT><BR>
adnuerat dederatque super, nec saucius ullis<BR>
vulneribus fieri ferrove occumbere posset.<BR>
munere laetus abit studiisque virilibus aevum<BR>
exigit Atracides Peneiaque arva pererrat. <BR>
&nbsp;&nbsp;&nbsp;&nbsp;&nbsp;'Duxerat Hippodamen audaci Ixione natus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>210</FONT><BR>
nubigenasque feros positis ex ordine mensis<BR>
arboribus tecto discumbere iusserat antro.<BR>
Haemonii proceres aderant, aderamus et ipsi,<BR>
festaque confusa resonabat regia turba.<BR>
ecce canunt Hymenaeon, et ignibus atria fumant,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>215</FONT><BR>
cinctaque adest virgo matrum nuruumque caterva,<BR>
praesignis facie; felicem diximus illa<BR>
coniuge Pirithoum, quod paene fefellimus omen.<BR>
nam tibi, saevorum saevissime Centaurorum,<BR>
Euryte, quam vino pectus, tam virgine visa&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>220</FONT><BR>
ardet, et ebrietas geminata libidine regnat.<BR>
protinus eversae turbant convivia mensae,<BR>
raptaturque comis per vim nova nupta prehensis.<BR>
Eurytus Hippodamen, alii, quam quisque probabant<BR>
aut poterant, rapiunt, captaeque erat urbis imago.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>225</FONT><BR>
femineo clamore sonat domus: ocius omnes<BR>
surgimus, et primus "quae te vecordia," Theseus<BR>
"Euryte, pulsat," ait, "qui me vivente lacessas<BR>
Pirithoum violesque duos ignarus in uno?"<BR>
[neve ea magnanimus frustra memoraverit ore,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>230</FONT><BR>
submovet instantes raptamque furentibus aufert.]<BR>
ille nihil contra, (neque enim defendere verbis<BR>
talia facta potest) sed vindicis ora protervis<BR>
insequitur manibus generosaque pectora pulsat.<BR>
forte fuit iuxta signis exstantibus asper&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>235</FONT><BR>
antiquus crater; quem vastum vastior ipse<BR>
sustulit Aegides adversaque misit in ora:<BR>
sanguinis ille globos pariter cerebrumque merumque<BR>
vulnere et ore vomens madida resupinus harena<BR>
calcitrat. ardescunt germani caede bimembres&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>240</FONT><BR>
certatimque omnes uno ore "arma, arma" loquuntur.<BR>
vina dabant animos, et prima pocula pugna<BR>
missa volant fragilesque cadi curvique lebetes,<BR>
res epulis quondam, tum bello et caedibus aptae. <BR>
&nbsp;&nbsp;&nbsp;&nbsp;&nbsp;'Primus Ophionides Amycus penetralia donis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>245</FONT><BR>
haut timuit spoliare suis et primus ab aede<BR>
lampadibus densum rapuit funale coruscis<BR>
elatumque alte, veluti qui candida tauri<BR>
rumpere sacrifica molitur colla securi,<BR>
inlisit fronti Lapithae Celadontis et ossa&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>250</FONT><BR>
non cognoscendo confusa relinquit in ore.<BR>
exsiluere oculi, disiectisque ossibus oris<BR>
acta retro naris medioque est fixa palato.<BR>
hunc pede convulso mensae Pellaeus acernae<BR>
stravit humi Pelates deiecto in pectora mento&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>255</FONT><BR>
cumque atro mixtos sputantem sanguine dentes<BR>
vulnere Tartareas geminato mittit ad umbras. <BR>
&nbsp;&nbsp;&nbsp;&nbsp;&nbsp;'Proximus ut steterat spectans altaria vultu<BR>
fumida terribili "cur non" ait "utimur istis?"<BR>
cumque suis Gryneus inmanem sustulit aram&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>260</FONT><BR>
ignibus et medium Lapitharum iecit in agmen<BR>
depressitque duos, Brotean et Orion: Orio<BR>
mater erat Mycale, quam deduxisse canendo<BR>
saepe reluctanti constabat cornua lunae.<BR>
"non impune feres, teli modo copia detur!"&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>265</FONT><BR>
dixerat Exadius telique habet instar, in alta<BR>
quae fuerant pinu votivi cornua cervi.<BR>
figitur hinc duplici Gryneus in lumina ramo<BR>
eruiturque oculos, quorum pars cornibus haeret,<BR>
pars fluit in barbam concretaque sanguine pendet.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>270</FONT><BR>
&nbsp;&nbsp;&nbsp;&nbsp;&nbsp;'Ecce rapit mediis flagrantem Rhoetus ab aris<BR>
pruniceum torrem dextraque a parte Charaxi<BR>
tempora perfringit fulvo protecta capillo.<BR>
correpti rapida, veluti seges arida, flamma<BR>
arserunt crines, et vulnere sanguis inustus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>275</FONT><BR>
terribilem stridore sonum dedit, ut dare ferrum<BR>
igne rubens plerumque solet, quod forcipe curva<BR>
cum faber eduxit, lacubus demittit: at illud<BR>
stridet et in trepida submersum sibilat unda.<BR>
saucius hirsutis avidum de crinibus ignem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>280</FONT><BR>
excutit inque umeros limen tellure revulsum<BR>
tollit, onus plaustri, quod ne permittat in hostem,<BR>
ipsa facit gravitas: socium quoque saxea moles<BR>
oppressit spatio stantem propiore Cometen.<BR>
gaudia nec retinet Rhoetus: "sic, conprecor," inquit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>285</FONT><BR>
"cetera sit fortis castrorum turba tuorum!"<BR>
semicremoque novat repetitum stipite vulnus<BR>
terque quaterque gravi iuncturas verticis ictu<BR>
rupit, et in liquido sederunt ossa cerebro. <BR>
&nbsp;&nbsp;&nbsp;&nbsp;&nbsp;'Victor ad Euagrum Corythumque Dryantaque transit;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>290</FONT><BR>
e quibus ut prima tectus lanugine malas<BR>
procubuit Corythus, "puero quae gloria fuso<BR>
parta tibi est?" Euagrus ait, nec dicere Rhoetus<BR>
plura sinit rutilasque ferox in aperta loquentis<BR>
condidit ora viri perque os in pectora flammas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>295</FONT><BR>
te quoque, saeve Drya, circum caput igne rotato<BR>
insequitur, sed non in te quoque constitit idem<BR>
exitus: adsiduae successu caedis ovantem,<BR>
qua iuncta est umero cervix, sude figis obusta.<BR>
ingemuit duroque sudem vix osse revulsit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>300</FONT><BR>
Rhoetus et ipse suo madefactus sanguine fugit.<BR>
fugit et Orneus Lycabasque et saucius armo<BR>
dexteriore Medon et cum Pisenore Thaumas,<BR>
quique pedum nuper certamine vicerat omnes<BR>
Mermeros, accepto tum vulnere tardius ibat;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>305</FONT><BR>
et Pholus et Melaneus et Abas praedator aprorum,<BR>
quique suis frustra bellum dissuaserat augur<BR>
Asbolus: ille etiam metuenti vulnera Nesso<BR>
"ne fuge! ad Herculeos" inquit "servaberis arcus."<BR>
at non Eurynomus Lycidasque et Areos et Imbreus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>310</FONT><BR>
effugere necem; quos omnes dextra Dryantis<BR>
perculit adversos. adversum tu quoque, quamvis<BR>
terga fugae dederas, vulnus, Crenaee, tulisti:<BR>
nam grave respiciens inter duo lumina ferrum,<BR>
qua naris fronti committitur, accipis, imae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>315</FONT><BR>
&nbsp;&nbsp;&nbsp;&nbsp;&nbsp;'In tanto fremitu cunctis sine fine iacebat<BR>
sopitus venis et inexperrectus Aphidas<BR>
languentique manu carchesia mixta tenebat,<BR>
fusus in Ossaeae villosis pellibus ursae;<BR>
quem procul ut vidit frustra nulla arma moventem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>320</FONT><BR>
inserit amento digitos "miscenda" que dixit<BR>
"cum Styge vina bibes" Phorbas; nec plura moratus<BR>
in iuvenem torsit iaculum, ferrataque collo<BR>
fraxinus, ut casu iacuit resupinus, adacta est.<BR>
mors caruit sensu, plenoque e gutture fluxit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>325</FONT><BR>
inque toros inque ipsa niger carchesia sanguis. <BR>
&nbsp;&nbsp;&nbsp;&nbsp;&nbsp;'Vidi ego Petraeum conantem tollere terra<BR>
glandiferam quercum; quam dum conplexibus ambit<BR>
et quatit huc illuc labefactaque robora iactat,<BR>
lancea Pirithoi costis inmissa Petraei&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>330</FONT><BR>
pectora cum duro luctantia robore fixit.<BR>
Pirithoi virtute Lycum cecidisse ferebant,<BR>
Pirithoi virtute Chromin, sed uterque minorem<BR>
victori titulum quam Dictys Helopsque dederunt,<BR>
fixus Helops iaculo, quod pervia tempora fecit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>335</FONT><BR>
et missum a dextra laevam penetravit ad aurem,<BR>
Dictys ab ancipiti delapsus acumine montis,<BR>
dum fugit instantem trepidans Ixione natum,<BR>
decidit in praeceps et pondere corporis ornum<BR>
ingentem fregit suaque induit ilia fractae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>340</FONT><BR>
&nbsp;&nbsp;&nbsp;&nbsp;&nbsp;'Ultor adest Aphareus saxumque e monte revulsum<BR>
mittere conatur; conantem stipite querno<BR>
occupat Aegides cubitique ingentia frangit<BR>
ossa nec ulterius dare corpus inutile leto<BR>
aut vacat aut curat tergoque Bienoris alti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>345</FONT><BR>
insilit, haut solito quemquam portare nisi ipsum,<BR>
opposuitque genu costis prensamque sinistra<BR>
caesariem retinens vultum minitantiaque ora<BR>
robore nodoso praeduraque tempora fregit.<BR>
robore Nedymnum iaculatoremque Lycopen&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>350</FONT><BR>
sternit et inmissa protectum pectora barba<BR>
Hippason et summis exstantem Riphea silvis<BR>
Thereaque, Haemoniis qui prensos montibus ursos<BR>
ferre domum vivos indignantesque solebat.<BR>
haut tulit utentem pugnae successibus ultra&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>355</FONT><BR>
Thesea Demoleon: solidoque revellere trunco<BR>
annosam pinum magno molimine temptat;<BR>
quod quia non potuit, praefractam misit in hostem,<BR>
sed procul a telo Theseus veniente recessit<BR>
Pallados admonitu: credi sic ipse volebat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2> 360</FONT><BR>
non tamen arbor iners cecidit; nam Crantoris alti<BR>
abscidit iugulo pectusque umerumque sinistrum:<BR>
armiger ille tui fuerat genitoris, Achille,<BR>
quem Dolopum rector, bello superatus, Amyntor<BR>
Aeacidae dederat pacis pignusque fidemque.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>365</FONT><BR>
Hunc procul ut foedo disiectum vulnere Peleus<BR>
vidit, "at inferias, iuvenum gratissime Crantor,<BR>
accipe" ait validoque in Demoleonta lacerto<BR>
fraxineam misit contentis viribus hastam,<BR>
quae laterum cratem praerupit et ossibus haerens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>370</FONT><BR>
intremuit: trahit ille manu sine cuspide lignum<BR>
(id quoque vix sequitur), cuspis pulmone retenta est;<BR>
ipse dolor vires animo dabat: aeger in hostem<BR>
erigitur pedibusque virum proculcat equinis.<BR>
excipit ille ictus galea clipeoque sonantes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>375</FONT><BR>
defensatque umeros praetentaque sustinet arma<BR>
perque armos uno duo pectora perforat ictu.<BR>
ante tamen leto dederat Phlegraeon et Hylen<BR>
eminus, Iphinoum conlato Marte Claninque;<BR>
additur his Dorylas, qui tempora tecta gerebat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>380</FONT><BR>
pelle lupi saevique vicem praestantia teli<BR>
cornua vara boum multo rubefacta cruore. <BR>
&nbsp;&nbsp;&nbsp;&nbsp;&nbsp;'Huic ego (nam viris animus dabat) "aspice," dixi<BR>
"quantum concedant nostro tua cornua ferro"<BR>
et iaculum torsi: quod cum vitare nequiret,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>385</FONT><BR>
opposuit dextram passurae vulnera fronti:<BR>
adfixa est cum fronte manus; fit clamor, at illum<BR>
haerentem Peleus et acerbo vulnere victum<BR>
(stabat enim propior) mediam ferit ense sub alvum.<BR>
prosiluit terraque ferox sua viscera traxit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>390</FONT><BR>
tractaque calcavit calcataque rupit et illis<BR>
crura quoque inpediit et inani concidit alvo. <BR>
&nbsp;&nbsp;&nbsp;&nbsp;&nbsp;'Nec te pugnantem tua, Cyllare, forma redemit,<BR>
si modo naturae formam concedimus illi.<BR>
barba erat incipiens, barbae color aureus, aurea&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>395</FONT><BR>
ex umeris medios coma dependebat in armos.<BR>
gratus in ore vigor; cervix umerique manusque<BR>
pectoraque artificum laudatis proxima signis,<BR>
et quacumque vir est; nec equi mendosa sub illo<BR>
deteriorque viro facies; da colla caputque,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>400</FONT><BR>
Castore dignus erit: sic tergum sessile, sic sunt<BR>
pectora celsa toris. totus pice nigrior atra,<BR>
candida cauda tamen; color est quoque cruribus albus.<BR>
multae illum petiere sua de gente, sed una<BR>
abstulit Hylonome, qua nulla decentior inter&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>405</FONT><BR>
semiferos altis habitavit femina silvis;<BR>
haec et blanditiis et amando et amare fatendo<BR>
Cyllaron una tenet, cultu quoque, quantus in illis<BR>
esse potest membris, ut sit coma pectine levis,<BR>
ut modo rore maris, modo se violave rosave&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>410</FONT><BR>
inplicet, interdum candentia lilia gestet,<BR>
bisque die lapsis Pagasaeae vertice silvae<BR>
fontibus ora lavet, bis flumine corpora tinguat,<BR>
nec nisi quae deceant electarumque ferarum<BR>
aut umero aut lateri praetendat vellera laevo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2> 415</FONT><BR>
par amor est illis: errant in montibus una,<BR>
antra simul subeunt; et tum Lapitheia tecta<BR>
intrarant pariter, pariter fera bella gerebant:<BR>
(auctor in incerto est) iaculum de parte sinistra<BR>
venit et inferius quam collo pectora subsunt,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>420</FONT><BR>
Cyllare, te fixit; parvo cor vulnere laesum<BR>
corpore cum toto post tela educta refrixit.<BR>
protinus Hylonome morientes excipit artus<BR>
inpositaque manu vulnus fovet oraque ad ora<BR>
admovet atque animae fugienti obsistere temptat;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>425</FONT><BR>
ut videt exstinctum, dictis, quae clamor ad aures<BR>
arcuit ire meas, telo, quod inhaeserat illi,<BR>
incubuit moriensque suum conplexa maritum est. <BR>
&nbsp;&nbsp;&nbsp;&nbsp;&nbsp;'Ante oculos stat et ille meos, qui sena leonum<BR>
vinxerat inter se conexis vellera nodis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>430</FONT><BR>
Phaeocomes, hominemque simul protectus equumque;<BR>
caudice qui misso, quem vix iuga bina moverent,<BR>
Tectaphon Oleniden a summo vertice fregit;<BR>
[fracta volubilitas capitis latissima, perque os<BR>
perque cavas nares oculosque auresque cerebrum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>435</FONT><BR>
molle fluit, veluti concretum vimine querno<BR>
lac solet utve liquor rari sub pondere cribri<BR>
manat et exprimitur per densa foramina spissus.]<BR>
ast ego, dum parat hic armis nudare iacentem,<BR>
(scit tuus hoc genitor) gladium spoliantis in ima&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>440</FONT><BR>
ilia demisi. Cthonius quoque Teleboasque<BR>
ense iacent nostro: ramum prior ille bifurcum<BR>
gesserat, hic iaculum; iaculo mihi vulnera fecit:<BR>
signa vides! adparet adhuc vetus inde cicatrix.<BR>
tunc ego debueram capienda ad Pergama mitti;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>445</FONT><BR>
tum poteram magni, si non superare, morari<BR>
Hectoris arma meis! illo sed tempore nullus,<BR>
aut puer, Hector erat, nunc me mea deficit aetas.<BR>
quid tibi victorem gemini Periphanta Pyraethi,<BR>
Ampyca quid referam, qui quadrupedantis Echecli&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>450</FONT><BR>
fixit in adverso cornum sine cuspide vultu?<BR>
vecte Pelethronium Macareus in pectus adacto<BR>
stravit Erigdupum; memini et venabula condi<BR>
inguine Nesseis manibus coniecta Cymeli.<BR>
nec tu credideris tantum cecinisse futura&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>455</FONT><BR>
Ampyciden Mopsum: Mopso iaculante biformis<BR>
occubuit frustraque loqui temptavit Hodites<BR>
ad mentum lingua mentoque ad guttura fixo. <BR>
&nbsp;&nbsp;&nbsp;&nbsp;&nbsp;'Quinque neci Caeneus dederat Styphelumque Bromumque<BR>
Antimachumque Elymumque securiferumque Pyracmon:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>460</FONT><BR>
vulnera non memini, numerum nomenque notavi.<BR>
provolat Emathii spoliis armatus Halesi,<BR>
quem dederat leto, membris et corpore Latreus<BR>
maximus: huic aetas inter iuvenemque senemque,<BR>
vis iuvenalis erat, variabant tempora cani.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>465</FONT><BR>
qui clipeo galeaque Macedoniaque sarisa<BR>
conspicuus faciemque obversus in agmen utrumque<BR>
armaque concussit certumque equitavit in orbem<BR>
verbaque tot fudit vacuas animosus in auras:<BR>
"et te, Caeni, feram? nam tu mihi femina semper,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>470</FONT><BR>
tu mihi Caenis eris. nec te natalis origo<BR>
commonuit, mentemque subit, quo praemia facto<BR>
quaque viri falsam speciem mercede pararis?<BR>
quid sis nata, vide, vel quid sis passa, columque,<BR>
i, cape cum calathis et stamina pollice torque;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>475</FONT><BR>
bella relinque viris." iactanti talia Caeneus<BR>
extentum cursu missa latus eruit hasta,<BR>
qua vir equo commissus erat. furit ille dolore<BR>
nudaque Phyllei iuvenis ferit ora sarisa:<BR>
non secus haec resilit, quam tecti a culmine grando,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>480</FONT><BR>
aut siquis parvo feriat cava tympana saxo.<BR>
comminus adgreditur laterique recondere duro<BR>
luctatur gladium: gladio loca pervia non sunt.<BR>
"haut tamen effugies! medio iugulaberis ense,<BR>
quandoquidem mucro est hebes" inquit et in latus ensem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>485</FONT><BR>
obliquat longaque amplectitur ilia dextra.<BR>
plaga facit gemitus ut corpore marmoris icto,<BR>
fractaque dissiluit percusso lammina callo.<BR>
ut satis inlaesos miranti praebuit artus,<BR>
"nunc age" ait Caeneus "nostro tua corpora ferro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>490</FONT><BR>
temptemus!" capuloque tenus demisit in armos<BR>
ensem fatiferum caecamque in viscera movit<BR>
versavitque manum vulnusque in vulnere fecit.<BR>
ecce ruunt vasto rabidi clamore bimembres<BR>
telaque in hunc omnes unum mittuntque feruntque.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>495</FONT><BR>
tela retusa cadunt: manet inperfossus ab omni<BR>
inque cruentatus Caeneus Elateius ictu.<BR>
fecerat attonitos nova res. "heu dedecus ingens!"<BR>
Monychus exclamat. "populus superamur ab uno<BR>
vixque viro; quamquam ille vir est, nos segnibus actis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>500</FONT><BR>
quod fuit ille, sumus. quid membra inmania prosunt?<BR>
quid geminae vires et quod fortissima rerum<BR>
in nobis natura duplex animalia iunxit?<BR>
nec nos matre dea, nec nos Ixione natos<BR>
esse reor, qui tantus erat, Iunonis ut altae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>505</FONT><BR>
spem caperet: nos semimari superamur ab hoste!<BR>
saxa trabesque super totosque involvite montes<BR>
vivacemque animam missis elidite silvis!<BR>
massa premat fauces, et erit pro vulnere pondus."<BR>
dixit et insanis deiectam viribus austri&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>510</FONT><BR>
forte trabem nactus validum coniecit in hostem<BR>
exemplumque fuit, parvoque in tempore nudus<BR>
arboris Othrys erat, nec habebat Pelion umbras.<BR>
obrutus inmani cumulo sub pondere Caeneus<BR>
aestuat arboreo congestaque robora duris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>515</FONT><BR>
fert umeris, sed enim postquam super ora caputque<BR>
crevit onus neque habet, quas ducat, spiritus auras,<BR>
deficit interdum, modo se super aera frustra<BR>
tollere conatur iactasque evolvere silvas<BR>
interdumque movet, veluti, quam cernimus, ecce,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>520</FONT><BR>
ardua si terrae quatiatur motibus Ide.<BR>
exitus in dubio est: alii sub inania corpus<BR>
Tartara detrusum silvarum mole ferebant;<BR>
abnuit Ampycides medioque ex aggere fulvis<BR>
vidit avem pennis liquidas exire sub auras,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>525</FONT><BR>
quae mihi tum primum, tunc est conspecta supremum.<BR>
hanc ubi lustrantem leni sua castra volatu<BR>
Mopsus et ingenti circum clangore sonantem<BR>
adspexit pariterque animis oculisque secutus<BR>
"o salve," dixit "Lapithaeae gloria gentis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>530</FONT><BR>
maxime vir quondam, sed nunc avis unica, Caencu!"<BR>
credita res auctore suo est: dolor addidit iram,<BR>
oppressumque aegre tulimus tot ab hostibus unum;<BR>
nec prius abstitimus ferro exercere dolorem,<BR>
quam data pars leto, partem fuga noxque removit.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>535</FONT><BR>
&nbsp;&nbsp;&nbsp;&nbsp;&nbsp;Haec inter Lapithas et semihomines Centauros<BR>
proelia Tlepolemus Pylio referente dolorem<BR>
praeteriti Alcidae tacito non pertulit ore<BR>
atque ait: 'Herculeae mirum est oblivia laudis<BR>
acta tibi, senior; certe mihi saepe referre&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>540</FONT><BR>
nubigenas domitos a se pater esse solebat.'<BR>
tristis ad haec Pylius: 'quid me meminisse malorum<BR>
cogis et obductos annis rescindere luctus<BR>
inque tuum genitorem odium offensasque fateri?<BR>
ille quidem maiora fide, di! gessit et orbem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>545</FONT><BR>
inplevit meritis, quod mallem posse negare;<BR>
sed neque Deiphobum nec Pulydamanta nec ipsum<BR>
Hectora laudamus: quis enim laudaverit hostem?<BR>
ille tuus genitor Messenia moenia quondam<BR>
stravit et inmeritas urbes Elinque Pylonque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>550</FONT><BR>
diruit inque meos ferrum flammamque penatis<BR>
inpulit, utque alios taceam, quos ille peremit,<BR>
bis sex Nelidae fuimus, conspecta iuventus,<BR>
bis sex Herculeis ceciderunt me minus uno<BR>
viribus; atque alios vinci potuisse ferendum est:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>555</FONT><BR>
mira Periclymeni mors est, cui posse figuras<BR>
sumere, quas vellet, rursusque reponere sumptas<BR>
Neptunus dederat, Nelei sanguinis auctor.<BR>
hic ubi nequiquam est formas variatus in omnes,<BR>
vertitur in faciem volucris, quae fulmina curvis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>560</FONT><BR>
ferre solet pedibus divum gratissima regi;<BR>
viribus usus avis pennis rostroque redunco<BR>
hamatisque viri laniaverat unguibus ora.<BR>
tendit in hanc nimium certos Tirynthius arcus<BR>
atque inter nubes sublimia membra ferentem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>565</FONT><BR>
pendentemque ferit, lateri qua iungitur ala;<BR>
nec grave vulnus erat, sed rupti vulnere nervi<BR>
deficiunt motumque negant viresque volandi.<BR>
decidit in terram, non concipientibus auras<BR>
infirmis pennis, et qua levis haeserat alae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>570</FONT><BR>
corporis adflicti pressa est gravitate sagitta<BR>
perque latus summum iugulo est exacta sinistro.<BR>
nunc videor debere tui praeconia rebus<BR>
Herculis, o Rhodiae ductor pulcherrime classis?<BR>
nec tamen ulterius, quam fortia facta silendo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>575</FONT><BR>
ulciscor fratres: solida est mihi gratia tecum.' <BR>
&nbsp;&nbsp;&nbsp;&nbsp;&nbsp;Haec postquam dulci Neleius edidit ore,<BR>
a sermone senis repetito munere Bacchi<BR>
surrexere toris: nox est data cetera somno. <BR>
&nbsp;&nbsp;&nbsp;&nbsp;&nbsp;At deus, aequoreas qui cuspide temperat undas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>580</FONT><BR>
in volucrem corpus nati Phaethontida versum<BR>
mente dolet patria saevumque perosus Achillem<BR>
exercet memores plus quam civiliter iras.<BR>
iamque fere tracto duo per quinquennia bello<BR>
talibus intonsum conpellat Sminthea dictis:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>585</FONT><BR>
'o mihi de fratris longe gratissime natis,<BR>
inrita qui mecum posuisti moenia Troiae,<BR>
ecquid, ubi has iamiam casuras adspicis arces,<BR>
ingemis? aut ecquid tot defendentia muros<BR>
milia caesa doles? ecquid, ne persequar omnes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>590</FONT><BR>
Hectoris umbra subit circum sua Pergama tracti?<BR>
cum tamen ille ferox belloque cruentior ipso<BR>
vivit adhuc, operis nostri populator, Achilles.<BR>
det mihi se: faxo, triplici quid cuspide possim,<BR>
sentiat; at quoniam concurrere comminus hosti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>595</FONT><BR>
non datur, occulta necopinum perde sagitta!'<BR>
adnuit atque animo pariter patruique suoque<BR>
Delius indulgens nebula velatus in agmen<BR>
pervenit Iliacum mediaque in caede virorum<BR>
rara per ignotos spargentem cernit Achivos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>600</FONT><BR>
tela Parin fassusque deum, 'quid spicula perdis<BR>
sanguine plebis?' ait. 'siqua est tibi cura tuorum,<BR>
vertere in Aeaciden caesosque ulciscere fratres!'<BR>
dixit et ostendens sternentem Troica ferro<BR>
corpora Peliden, arcus obvertit in illum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>605</FONT><BR>
certaque letifera derexit spicula dextra.<BR>
quod Priamus gaudere senex post Hectora posset,<BR>
hoc fuit; ille igitur tantorum victor, Achille,<BR>
victus es a timido Graiae raptore maritae!<BR>
at si femineo fuerat tibi Marte cadendum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>610</FONT><BR>
Thermodontiaca malles cecidisse bipenni. <BR>
&nbsp;&nbsp;&nbsp;&nbsp;&nbsp;Iam timor ille Phrygum, decus et tutela Pelasgi<BR>
nominis, Aeacides, caput insuperabile bello,<BR>
arserat: armarat deus idem idemque cremarat;<BR>
iam cinis est, et de tam magno restat Achille&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>615</FONT><BR>
nescio quid parvum, quod non bene conpleat urnam,<BR>
at vivit totum quae gloria conpleat orbem.<BR>
haec illi mensura viro respondet, et hac est<BR>
par sibi Pelides nec inania Tartara sentit.<BR>
ipse etiam, ut, cuius fuerit, cognoscere posses,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>620</FONT><BR>
bella movet clipeus, deque armis arma feruntur.<BR>
non ea Tydides, non audet Oileos Aiax,<BR>
non minor Atrides, non bello maior et aevo<BR>
poscere, non alii: solis Telamone creatis<BR>
Laertaque fuit tantae fiducia laudis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>625</FONT><BR>
a se Tantalides onus invidiamque removit<BR>
Argolicosque duces mediis considere castris<BR>
iussit et arbitrium litis traiecit in omnes.
</P>

<div class="footer">
	<p>
		<a href="/ovid.html">Ovid</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>

</BODY>
</HTML>