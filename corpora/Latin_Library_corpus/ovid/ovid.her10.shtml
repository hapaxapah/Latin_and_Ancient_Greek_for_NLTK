<html>
	<head>
		<title>
			Ovid: Heroides X
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>P. OVIDI NASONIS EPISTVLAE HEROIDVM
</p>

<P class=border></P>

<P>
<B>X. Ariadne Theseo</B>
</P>

<P>
Illa relicta feris etiam nunc, improbe Theseu<BR>
vivit.  Et haec aequa mente tulisse velis?
</P>

<P>
Mitius inveni quam te genus omne ferarum; <BR>
&nbsp;&nbsp;&nbsp;&nbsp;&nbsp;credita non ulli quam tibi peius eram.
</P>

<P>
quae legis, ex illo, Theseu, tibi litore mitto <BR>
&nbsp;&nbsp;&nbsp;&nbsp;&nbsp;unde tuam sine me vela tulere ratem, <BR>
in quo me somnusque meus male prodidit et tu, <BR>
&nbsp;&nbsp;&nbsp;&nbsp;&nbsp;per facinus somnis insidiate meis. <BR>
Tempus erat, vitrea quo primum terra pruina <BR>
&nbsp;&nbsp;&nbsp;&nbsp;&nbsp;spargitur et tectae fronde queruntur aves;<BR>
incertum vigilans ac somno languida movi <BR>
&nbsp;&nbsp;&nbsp;&nbsp;&nbsp;Thesea prensuras semisupina manus:<BR>
nullus erat.  referoque manus iterumque retempto<BR>
&nbsp;&nbsp;&nbsp;&nbsp;&nbsp;perque torum moveo bracchia:  nullus erat.<BR>
excussere metus somnum; conterrita surgo<BR>
&nbsp;&nbsp;&nbsp;&nbsp;&nbsp;membraque sunt viduo praecipitata toro. <BR>
protinus adductis sonuerunt pectora palmis<BR>
&nbsp;&nbsp;&nbsp;&nbsp;&nbsp;utque erat e somno turbida, rupta coma est. <BR>
Luna fuit; specto siquid nisi litora cernam;<BR>
&nbsp;&nbsp;&nbsp;&nbsp;&nbsp;quod videant oculi, nil nisi litus habent. <BR>
nunc huc, nunc illuc et utroque sine ordine, curro,<BR>
&nbsp;&nbsp;&nbsp;&nbsp;&nbsp;alta puellares tardat harena pedes. <BR>
interea toto clamanti litore "Theseu!"<BR>
&nbsp;&nbsp;&nbsp;&nbsp;&nbsp;reddebant nomen concava saxa tuum<BR>
et quotiens ego te, totiens locus ipse vocabat;<BR>
&nbsp;&nbsp;&nbsp;&nbsp;&nbsp;ipse locus miserae ferre volebat opem. <BR>
Mons fuit; apparent frutices in vertice rari; <BR>
&nbsp;&nbsp;&nbsp;&nbsp;&nbsp;hinc scopulus raucis pendet adesus aquis. <BR>
adscendo; vires animus dabat; atque ita late <BR>
&nbsp;&nbsp;&nbsp;&nbsp;&nbsp;aequora prospectu metior alta meo. <BR>
inde ego&#151;nam ventis quoque sum crudelibus usa&#151;<BR>
&nbsp;&nbsp;&nbsp;&nbsp;&nbsp;vidi praecipiti carbasa tenta Noto. <BR>
aut vidi aut fuerant quae me vidisse putarem;<BR>
&nbsp;&nbsp;&nbsp;&nbsp;&nbsp;frigidior glacie semianimisque fui. <BR>
nec languere diu patitur dolor.  excitor illo, <BR>
&nbsp;&nbsp;&nbsp;&nbsp;&nbsp;excitor et summa Thesea voce voco. <BR>
"quo fugis?" exclamo "scelerate revertere Theseu! <BR>
&nbsp;&nbsp;&nbsp;&nbsp;&nbsp;flecte ratem!  numerum non habet illa suum!"<BR>
Haec ego.  quod voci deerat, plangore replebam; <BR>
&nbsp;&nbsp;&nbsp;&nbsp;&nbsp;verbera cum verbis mixta fuere meis. <BR>
si non audires, ut saltem cernere posses:<BR>
&nbsp;&nbsp;&nbsp;&nbsp;&nbsp;iactatae late signa dedere manus.<BR>
candidaque imposui longae velamina virgae<BR>
&nbsp;&nbsp;&nbsp;&nbsp;&nbsp;scilicet oblitos admonitura mei.<BR>
iamque oculis ereptus eras.  tum denique flevi; <BR>
&nbsp;&nbsp;&nbsp;&nbsp;&nbsp;torpuerant molles ante dolore genae. <BR>
quid potius facerent, quam me mea lumina flerent, <BR>
&nbsp;&nbsp;&nbsp;&nbsp;&nbsp;postquam desieram vela videre tua? <BR>
aut ego diffusis erravi sola capillis, <BR>
&nbsp;&nbsp;&nbsp;&nbsp;&nbsp;qualis ab Ogygio concita Baccha deo;<BR>
aut mare prospiciens in saxo frigida sedi, <BR>
&nbsp;&nbsp;&nbsp;&nbsp;&nbsp;quamque lapis sedes, tam lapis ipsa fui. <BR>
saepe torum repeto qui nos acceperat ambos, <BR>
&nbsp;&nbsp;&nbsp;&nbsp;&nbsp;sed non acceptos exhibiturus erat<BR>
et tua quae possum pro te vestigia tango <BR>
&nbsp;&nbsp;&nbsp;&nbsp;&nbsp;strataque quae membris intepuere tuis. <BR>
incumbo lacrimisque toro manante profusis<BR>
&nbsp;&nbsp;&nbsp;&nbsp;&nbsp;"pressimus" exclamo "te duo, redde duos! <BR>
venimus huc ambo; cur non discedimus ambo? <BR>
&nbsp;&nbsp;&nbsp;&nbsp;&nbsp;perfide, pars nostri, lectule, maior ubi est?"<BR>
Quid faciam?  quo sola ferar?  vacat insula cultu;<BR>
&nbsp;&nbsp;&nbsp;&nbsp;&nbsp;non hominum video, non ego facta boum. <BR>
omne latus terrae cingit mare; navita nusquam.<BR>
&nbsp;&nbsp;&nbsp;&nbsp;&nbsp;nulla per ambiguas puppis itura vias. <BR>
finge dari comitesque mihi ventosque ratemque,<BR>
&nbsp;&nbsp;&nbsp;&nbsp;&nbsp;quid sequar?  accessus terra paterna negat.<BR>
ut rate felici pacata per aequora labar, <BR>
&nbsp;&nbsp;&nbsp;&nbsp;&nbsp;temperet ut ventos Aeolus; exul ero.<BR>
non ego te, Crete, centum digesta per urbes, <BR>
&nbsp;&nbsp;&nbsp;&nbsp;&nbsp;adspiciam, puero cognita terra Iovi.<BR>
at pater et tellus iusto regnata parenti <BR>
&nbsp;&nbsp;&nbsp;&nbsp;&nbsp;prodita sunt facto, nomina cara, meo,<BR>
cum tibi, ne victor tecto morerere recurvo, <BR>
&nbsp;&nbsp;&nbsp;&nbsp;&nbsp;quae regerent passus, pro duce fila dedi.<BR>
tum mihi dicebas:  "per ego ipsa pericula iuro<BR>
&nbsp;&nbsp;&nbsp;&nbsp;&nbsp;te fore, dum nostrum vivet uterque, meam."<BR>
Vivimus, et non sum, Theseu, tua, si modo vivis,<BR>
&nbsp;&nbsp;&nbsp;&nbsp;&nbsp;femina periuri fraude sepulta viri. <BR>
me quoque, qua fratrem mactasses, improbe, clava!<BR>
&nbsp;&nbsp;&nbsp;&nbsp;&nbsp;esset, quam dederas, morte soluta fides. <BR>
nunc ego non tantum, quae sum passura, recordor, <BR>
&nbsp;&nbsp;&nbsp;&nbsp;&nbsp;sed quaecumque potest ulla relicta pati.<BR>
occurrunt animo pereundi mille figurae, <BR>
&nbsp;&nbsp;&nbsp;&nbsp;&nbsp;morsque minus poenae quam mora mortis habet. <BR>
iam iam venturos aut hac aut suspicor illac, <BR>
&nbsp;&nbsp;&nbsp;&nbsp;&nbsp;qui lanient avido viscera dente lupos. <BR>
forsitan et fulvos tellus alat ista leones? <BR>
&nbsp;&nbsp;&nbsp;&nbsp;&nbsp;quis scit an et saevas tigridas insula habet.<BR>
et freta dicuntur magnas expellere phocas;<BR>
&nbsp;&nbsp;&nbsp;&nbsp;&nbsp;quis vetat et gladios per latus ire meum? <BR>
Tantum ne religer dura captiva catena, <BR>
&nbsp;&nbsp;&nbsp;&nbsp;&nbsp;neve traham serva grandia pensa manu,<BR>
cui pater est Minos, cui mater filia Phoebi, <BR>
&nbsp;&nbsp;&nbsp;&nbsp;&nbsp;quodque magis memini, quae tibi pacta fui! <BR>
si mare, si terras porrectaque litora vidi, <BR>
&nbsp;&nbsp;&nbsp;&nbsp;&nbsp;multa mihi terrae, multa minantur aquae. <BR>
caelum restabat; timeo simulacra deorum;<BR>
&nbsp;&nbsp;&nbsp;&nbsp;&nbsp;destituor rapidis praeda cibusque feris.<BR>
sive colunt habitantque viri, diffidimus illis;<BR>
&nbsp;&nbsp;&nbsp;&nbsp;&nbsp;externos didici laesa timere viros. <BR>
Viveret Androgeos utinam, nec facta luisses <BR>
&nbsp;&nbsp;&nbsp;&nbsp;&nbsp;impia funeribus, Cecropi terra, tuis; <BR>
nec tua mactasset nodoso stipite, Theseu, <BR>
&nbsp;&nbsp;&nbsp;&nbsp;&nbsp;ardua parte virum dextera, parte bovem; <BR>
nec tibi, quae reditus monstrarent, fila dedissem, <BR>
&nbsp;&nbsp;&nbsp;&nbsp;&nbsp;fila per adductas saepe recepta manus. <BR>
non equidem miror, si stat victoria tecum<BR>
&nbsp;&nbsp;&nbsp;&nbsp;&nbsp;strataque Cretaeam belua planxit humum. <BR>
non poterant figi praecordia ferrea cornu; <BR>
&nbsp;&nbsp;&nbsp;&nbsp;&nbsp;ut te non tegeres, pectore tutus eras. <BR>
illic tu silices, illic adamanta tulisti, <BR>
&nbsp;&nbsp;&nbsp;&nbsp;&nbsp;illic, qui silices, Thesea, vincat, habes. <BR>
Crudeles somni, quid me tenuistis inertem? <BR>
&nbsp;&nbsp;&nbsp;&nbsp;&nbsp;aut semel aeterna nocte premenda fui. <BR>
vos quoque crudeles venti, nimiumque parati <BR>
&nbsp;&nbsp;&nbsp;&nbsp;&nbsp;flaminaque in lacrimas officiosa meas;<BR>
dextera crudelis, quae me fratremque necavit, <BR>
&nbsp;&nbsp;&nbsp;&nbsp;&nbsp;et data poscenti, nomen inane, fides:<BR>
in me iurarunt somnus ventusque fidesque:<BR>
&nbsp;&nbsp;&nbsp;&nbsp;&nbsp;prodita sum causis una puella tribus.<BR>
Ergo ego nec lacrimas matris moritura videbo<BR>
&nbsp;&nbsp;&nbsp;&nbsp;&nbsp;nec mea qui digitis lumina condat, erit.<BR>
spiritus infelix peregrinas ibit in auras<BR>
&nbsp;&nbsp;&nbsp;&nbsp;&nbsp;nec positos artus unguet amica manus.<BR>
ossa superstabunt volucres inhumata marinae;<BR>
&nbsp;&nbsp;&nbsp;&nbsp;&nbsp;haec sunt officiis digna sepulcra meis.<BR>
ibis Cecropios portus patriaque receptus, <BR>
&nbsp;&nbsp;&nbsp;&nbsp;&nbsp;cum steteris urbis celsus in arce tuae <BR>
et bene narraris letum taurique virique <BR>
&nbsp;&nbsp;&nbsp;&nbsp;&nbsp;sectaque per dubias saxea tecta vias;<BR>
me quoque narrato sola tellure relictam;<BR>
&nbsp;&nbsp;&nbsp;&nbsp;&nbsp;non ego sum titulis subripienda tuis!<BR>
nec pater est Aegeus, nec tu Pittheidos Aethrae <BR>
&nbsp;&nbsp;&nbsp;&nbsp;&nbsp;filius; auctores saxa fretumque tui.<BR>
Di facerent ut me summa de puppe videres,<BR>
&nbsp;&nbsp;&nbsp;&nbsp;&nbsp;movisset vultus maesta figura tuos.<BR>
nunc quoque non oculis, sed qua potes, adspice mente <BR>
&nbsp;&nbsp;&nbsp;&nbsp;&nbsp;haerentem scopulo quem vaga pulsat aqua;<BR>
adspice demissos lugentis more capillos <BR>
&nbsp;&nbsp;&nbsp;&nbsp;&nbsp;et tunicas lacrimis sicut ab imbre graves!<BR>
corpus ut impulsae segetes aquilonibus horret<BR>
&nbsp;&nbsp;&nbsp;&nbsp;&nbsp;litteraque articulo pressa tremente labat. <BR>
non te per meritum, quoniam male cessit, adoro; <BR>
&nbsp;&nbsp;&nbsp;&nbsp;&nbsp;debita sit facto gratia nulla meo. <BR>
sed ne poena quidem.  si non ego causa salutis, <BR>
&nbsp;&nbsp;&nbsp;&nbsp;&nbsp;non tamen est cur sis tu mihi causa necis.<BR>
Has tibi plangendo lugubria pectora lassas <BR>
&nbsp;&nbsp;&nbsp;&nbsp;&nbsp;infelix tendo trans freta lata manus; <BR>
hos tibi qui superant ostendo maesta capillos;<BR>
&nbsp;&nbsp;&nbsp;&nbsp;&nbsp;per lacrimas oro, quas tua facta movent:<BR>
flecte ratem, Theseu, versoque relabere vento;<BR>
&nbsp;&nbsp;&nbsp;&nbsp;&nbsp;si prius occidero, tu tamen ossa feres.
</P>

<div class="footer">
	<p>
		<a href="/ovid.html">Ovid</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>

</BODY>
</HTML>