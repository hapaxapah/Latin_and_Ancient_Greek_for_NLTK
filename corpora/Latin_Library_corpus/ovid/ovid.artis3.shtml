<html>
	<head>
		<title>
			Ovid: Ars Amatoria III
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>P. OVIDI NASONIS LIBER TERTIVS ARTIS AMATORIAE
</p>

<P class=border></P>

<P>
Arma dedi Danais in Amazonas; arma supersunt,<BR>
&nbsp;&nbsp;&nbsp;&nbsp;&nbsp;Quae tibi dem et turmae, Penthesilea, tuae.<BR>
Ite in bella pares; vincant, quibus alma Dione<BR>
&nbsp;&nbsp;&nbsp;&nbsp;&nbsp;Faverit et toto qui volat orbe puer.<BR>
Non erat armatis aequum concurrere nudas;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR>
&nbsp;&nbsp;&nbsp;&nbsp;&nbsp;Sic etiam vobis vincere turpe, viri.<BR>
Dixerit e multis aliquis 'quid virus in angues<BR>
&nbsp;&nbsp;&nbsp;&nbsp;&nbsp;Adicis, et rabidae tradis ovile lupae?'<BR>
Parcite paucarum diffundere crimen in omnes;<BR>
&nbsp;&nbsp;&nbsp;&nbsp;&nbsp;Spectetur meritis quaeque puella suis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>
Si minor Atrides Helenen, Helenesque sororem<BR>
&nbsp;&nbsp;&nbsp;&nbsp;&nbsp;Quo premat Atrides crimine maior habet,<BR>
Si scelere Oeclides Talaioniae Eriphylae<BR>
&nbsp;&nbsp;&nbsp;&nbsp;&nbsp;Vivus et in vivis ad Styga venit equis,<BR>
Est pia Penelope lustris errante duobus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR>
&nbsp;&nbsp;&nbsp;&nbsp;&nbsp;Et totidem lustris bella gerente viro.<BR>
Respice Phylaciden et quae comes isse marito<BR>
&nbsp;&nbsp;&nbsp;&nbsp;&nbsp;Fertur et ante annos occubuisse suos.<BR>
Fata Pheretiadae coniunx Pagasaea redemit:<BR>
&nbsp;&nbsp;&nbsp;&nbsp;&nbsp;Proque viro est uxor funere lata viri.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT><BR>
'Accipe me, Capaneu! cineres miscebimus' inquit<BR>
&nbsp;&nbsp;&nbsp;&nbsp;&nbsp;Iphias, in medios desiluitque rogos.<BR>
Ipsa quoque et cultu est et nomine femina Virtus:<BR>
&nbsp;&nbsp;&nbsp;&nbsp;&nbsp;Non mirum, populo si placet illa suo.<BR>
Nec tamen hae mentes nostra poscuntur ab arte:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>25</FONT><BR>
&nbsp;&nbsp;&nbsp;&nbsp;&nbsp;Conveniunt cumbae vela minora meae.<BR>
Nil nisi lascivi per me discuntur amores;<BR>
&nbsp;&nbsp;&nbsp;&nbsp;&nbsp;Femina praecipiam quo sit amanda modo.<BR>
Femina nec flammas nec saevos excutit arcus;<BR>
&nbsp;&nbsp;&nbsp;&nbsp;&nbsp;Parcius haec video tela nocere viris.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>30</FONT><BR>
Saepe viri fallunt: tenerae non saepe puellae,<BR>
&nbsp;&nbsp;&nbsp;&nbsp;&nbsp;Paucaque, si quaeras, crimina fraudis habent.<BR>
Phasida iam matrem fallax dimisit Iason:<BR>
&nbsp;&nbsp;&nbsp;&nbsp;&nbsp;Venit in Aesonios altera nupta sinus.<BR>
Quantum in te, Theseu, volucres Ariadna marinas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>35</FONT><BR>
&nbsp;&nbsp;&nbsp;&nbsp;&nbsp;Pavit, in ignoto sola relicta loco!<BR>
Quaere, novem cur una viae dicantur, et audi<BR>
&nbsp;&nbsp;&nbsp;&nbsp;&nbsp;Depositis silvas Phyllida flesse comis.<BR>
Et famam pietatis habet, tamen hospes et ensem<BR>
&nbsp;&nbsp;&nbsp;&nbsp;&nbsp;Praebuit et causam mortis, Elissa, tuae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>40</FONT><BR>
Quid vos perdiderit, dicam? nescistis amare:<BR>
&nbsp;&nbsp;&nbsp;&nbsp;&nbsp;Defuit ars vobis; arte perennat amor.<BR>
Nunc quoque nescirent: sed me Cytherea docere<BR>
&nbsp;&nbsp;&nbsp;&nbsp;&nbsp;Iussit, et ante oculos constitit ipsa meos.<BR>
Tum mihi 'Quid miserae' dixit 'meruere puellae?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>45</FONT><BR>
&nbsp;&nbsp;&nbsp;&nbsp;&nbsp;Traditur armatis vulgus inerme viris.<BR>
Illos artifices gemini fecere libelli:<BR>
&nbsp;&nbsp;&nbsp;&nbsp;&nbsp;Haec quoque pars monitis erudienda tuis.<BR>
Probra Therapnaeae qui dixerat ante maritae,<BR>
&nbsp;&nbsp;&nbsp;&nbsp;&nbsp;Mox cecinit laudes prosperiore lyra.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>50</FONT><BR>
Si bene te novi (cultas ne laede puellas!)<BR>
&nbsp;&nbsp;&nbsp;&nbsp;&nbsp;Gratia, dum vives, ista petenda tibi est.'<BR>
Dixit, et e myrto (myrto nam vincta capillos<BR>
&nbsp;&nbsp;&nbsp;&nbsp;&nbsp;Constiterat) folium granaque pauca dedit;<BR>
Sensimus acceptis numen quoque: purior aether&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>55</FONT><BR>
&nbsp;&nbsp;&nbsp;&nbsp;&nbsp;Fulsit, et e toto pectore cessit onus.<BR>
Dum facit ingenium, petite hinc praecepta, puellae,<BR>
&nbsp;&nbsp;&nbsp;&nbsp;&nbsp;Quas pudor et leges et sua iura sinunt.<BR>
Venturae memores iam nunc estote senectae:<BR>
&nbsp;&nbsp;&nbsp;&nbsp;&nbsp;Sic nullum vobis tempus abibit iners.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>60</FONT><BR>
Dum licet, et vernos etiamnum educitis annos,<BR>
&nbsp;&nbsp;&nbsp;&nbsp;&nbsp;Ludite: eunt anni more fluentis aquae;<BR>
Nec quae praeteriit, iterum revocabitur unda,<BR>
&nbsp;&nbsp;&nbsp;&nbsp;&nbsp;Nec quae praeteriit, hora redire potest.<BR>
Utendum est aetate: cito pede labitur aetas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>65</FONT><BR>
&nbsp;&nbsp;&nbsp;&nbsp;&nbsp;Nec bona tam sequitur, quam bona prima fuit.<BR>
Hos ego, qui canent, frutices violaria vidi:<BR>
&nbsp;&nbsp;&nbsp;&nbsp;&nbsp;Hac mihi de spina grata corona data est.<BR>
Tempus erit, quo tu, quae nunc excludis amantes,<BR>
&nbsp;&nbsp;&nbsp;&nbsp;&nbsp;Frigida deserta nocte iacebis anus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>70</FONT><BR>
Nec tua frangetur nocturna ianua rixa,<BR>
&nbsp;&nbsp;&nbsp;&nbsp;&nbsp;Sparsa nec invenies limina mane rosa.<BR>
Quam cito (me miserum!) laxantur corpora rugis,<BR>
&nbsp;&nbsp;&nbsp;&nbsp;&nbsp;Et perit in nitido qui fuit ore color.<BR>
Quasque fuisse tibi canas a virgine iuras,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>75</FONT><BR>
&nbsp;&nbsp;&nbsp;&nbsp;&nbsp;Spargentur subito per caput omne comae.<BR>
Anguibus exuitur tenui cum pelle vetustas,<BR>
&nbsp;&nbsp;&nbsp;&nbsp;&nbsp;Nec faciunt cervos cornua iacta senes:<BR>
Nostra sine auxilio fugiunt bona; carpite florem,<BR>
&nbsp;&nbsp;&nbsp;&nbsp;&nbsp;Qui, nisi carptus erit, turpiter ipse cadet.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>80</FONT><BR>
Adde, quod et partus faciunt breviora iuventae<BR>
&nbsp;&nbsp;&nbsp;&nbsp;&nbsp;Tempora: continua messe senescit ager.<BR>
Latmius Endymion non est tibi, Luna, rubori,<BR>
&nbsp;&nbsp;&nbsp;&nbsp;&nbsp;Nec Cephalus roseae praeda pudenda deae.<BR>
Ut Veneri, quem luget adhuc, donetur Adonis:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>85</FONT><BR>
&nbsp;&nbsp;&nbsp;&nbsp;&nbsp;Unde habet Aenean Harmoniamque suos?<BR>
Ite per exemplum, genus o mortale, dearum,<BR>
&nbsp;&nbsp;&nbsp;&nbsp;&nbsp;Gaudia nec cupidis vestra negate viris.<BR>
Ut iam decipiant, quid perditis? omnia constant;<BR>
&nbsp;&nbsp;&nbsp;&nbsp;&nbsp;Mille licet sumant, deperit inde nihil.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>90</FONT><BR>
Conteritur ferrum, silices tenuantur ab usu:<BR>
&nbsp;&nbsp;&nbsp;&nbsp;&nbsp;Sufficit et damni pars caret illa metu.<BR>
Quis vetet adposito lumen de lumine sumi?<BR>
&nbsp;&nbsp;&nbsp;&nbsp;&nbsp;Quisve cavo vastas in mare servet aquas?<BR>
Et tamen ulla viro mulier 'non expedit' inquit?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>95</FONT><BR>
&nbsp;&nbsp;&nbsp;&nbsp;&nbsp;Quid, nisi quam sumes, dic mihi, perdis aquam?<BR>
Nec vos prostituit mea vox, sed vana timere<BR>
&nbsp;&nbsp;&nbsp;&nbsp;&nbsp;Damna vetat: damnis munera vestra carent.<BR>
Sed me flaminibus venti maioris iturum,<BR>
&nbsp;&nbsp;&nbsp;&nbsp;&nbsp;Dum sumus in portu, provehat aura levis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>100</FONT><BR>
Ordior a cultu; cultis bene Liber ab uvis<BR>
&nbsp;&nbsp;&nbsp;&nbsp;&nbsp;Provenit, et culto stat seges alta solo.<BR>
Forma dei munus: forma quota quaeque superbit?<BR>
&nbsp;&nbsp;&nbsp;&nbsp;&nbsp;Pars vestrum tali munere magna caret.<BR>
Cura dabit faciem; facies neglecta peribit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>105</FONT><BR>
&nbsp;&nbsp;&nbsp;&nbsp;&nbsp;Idaliae similis sit licet illa deae.<BR>
Corpora si veteres non sic coluere puellae,<BR>
&nbsp;&nbsp;&nbsp;&nbsp;&nbsp;Nec veteres cultos sic habuere viros;<BR>
Si fuit Andromache tunicas induta valentes,<BR>
&nbsp;&nbsp;&nbsp;&nbsp;&nbsp;Quid mirum? duri militis uxor erat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>110</FONT><BR>
Scilicet Aiaci coniunx ornata venires,<BR>
&nbsp;&nbsp;&nbsp;&nbsp;&nbsp;Cui tegumen septem terga fuere boum?<BR>
Simplicitas rudis ante fuit: nunc aurea Roma est,<BR>
&nbsp;&nbsp;&nbsp;&nbsp;&nbsp;Et domiti magnas possidet orbis opes.<BR>
Aspice quae nunc sunt Capitolia, quaeque fuerunt:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>115</FONT><BR>
&nbsp;&nbsp;&nbsp;&nbsp;&nbsp;Alterius dices illa fuisse Iovis.<BR>
Curia, concilio quae nunc dignissima tanto,<BR>
&nbsp;&nbsp;&nbsp;&nbsp;&nbsp;De stipula Tatio regna tenente fuit.<BR>
Quae nunc sub Phoebo ducibusque Palatia fulgent,<BR>
&nbsp;&nbsp;&nbsp;&nbsp;&nbsp;Quid nisi araturis pascua bubus erant?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>120</FONT><BR>
Prisca iuvent alios: ego me nunc denique natum<BR>
&nbsp;&nbsp;&nbsp;&nbsp;&nbsp;Gratulor: haec aetas moribus apta meis.<BR>
Non quia nunc terrae lentum subducitur aurum,<BR>
&nbsp;&nbsp;&nbsp;&nbsp;&nbsp;Lectaque diverso litore concha venit:<BR>
Nec quia decrescunt effosso marmore montes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>125</FONT><BR>
&nbsp;&nbsp;&nbsp;&nbsp;&nbsp;Nec quia caeruleae mole fugantur aquae:<BR>
Sed quia cultus adest, nec nostros mansit in annos<BR>
&nbsp;&nbsp;&nbsp;&nbsp;&nbsp;Rusticitas, priscis illa superstes avis.<BR>
Vos quoque nec caris aures onerate lapillis,<BR>
&nbsp;&nbsp;&nbsp;&nbsp;&nbsp;Quos legit in viridi decolor Indus aqua,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>130</FONT><BR>
Nec prodite graves insuto vestibus auro,<BR>
&nbsp;&nbsp;&nbsp;&nbsp;&nbsp;Per quas nos petitis, saepe fugatis, opes.<BR>
Munditiis capimur: non sint sine lege capilli:<BR>
&nbsp;&nbsp;&nbsp;&nbsp;&nbsp;Admotae formam dantque negantque manus.<BR>
Nec genus ornatus unum est: quod quamque decebit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>135</FONT><BR>
&nbsp;&nbsp;&nbsp;&nbsp;&nbsp;Eligat, et speculum consulate ante suum.<BR>
Longa probat facies capitis discrimina puri:<BR>
&nbsp;&nbsp;&nbsp;&nbsp;&nbsp;Sic erat ornatis Laodamia comis.<BR>
Exiguum summa nodum sibi fronte relinqui,<BR>
&nbsp;&nbsp;&nbsp;&nbsp;&nbsp;Ut pateant aures, ora rotunda volunt.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2> 140</FONT><BR>
Alterius crines umero iactentur utroque:<BR>
&nbsp;&nbsp;&nbsp;&nbsp;&nbsp;Talis es adsumpta, Phoebe canore, lyra.<BR>
Altera succinctae religetur more Dianae,<BR>
&nbsp;&nbsp;&nbsp;&nbsp;&nbsp;Ut solet, attonitas cum petit illa feras.<BR>
Huic decet inflatos laxe iacuisse capillos:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>145</FONT><BR>
&nbsp;&nbsp;&nbsp;&nbsp;&nbsp;Illa sit adstrictis impedienda comis;<BR>
Hanc placet ornari testudine Cyllenea:<BR>
&nbsp;&nbsp;&nbsp;&nbsp;&nbsp;Sustineat similes fluctibus illa sinus.<BR>
Sed neque ramosa numerabis in ilice glandes,<BR>
&nbsp;&nbsp;&nbsp;&nbsp;&nbsp;Nec quot apes Hyblae, nec quot in Alpe ferae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>150</FONT><BR>
Nec mihi tot positus numero conprendere fas est:<BR>
&nbsp;&nbsp;&nbsp;&nbsp;&nbsp;Adicit ornatus proxima quaeque dies.<BR>
Et neglecta decet multas coma; saepe iacere<BR>
&nbsp;&nbsp;&nbsp;&nbsp;&nbsp;Hesternam credas; illa repexa modo est.<BR>
Ars casum simulat; sic capta vidit ut urbe&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>155</FONT><BR>
&nbsp;&nbsp;&nbsp;&nbsp;&nbsp;Alcides Iolen, 'hanc ego' dixit 'amo.'<BR>
Talem te Bacchus Satyris clamantibus euhoe<BR>
&nbsp;&nbsp;&nbsp;&nbsp;&nbsp;Sustulit in currus, Cnosi relicta, suos.<BR>
O quantum indulget vestro natura decori,<BR>
&nbsp;&nbsp;&nbsp;&nbsp;&nbsp;Quarum sunt multis damna pianda modis!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>160</FONT><BR>
Nos male detegimur, raptique aetate capilli,<BR>
&nbsp;&nbsp;&nbsp;&nbsp;&nbsp;Ut Borea frondes excutiente, cadunt.<BR>
Femina canitiem Germanis inficit herbis,<BR>
&nbsp;&nbsp;&nbsp;&nbsp;&nbsp;Et melior vero quaeritur arte color:<BR>
Femina procedit densissima crinibus emptis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>165</FONT><BR>
&nbsp;&nbsp;&nbsp;&nbsp;&nbsp;Proque suis alios efficit aere suos.<BR>
Nec rubor est emisse; palam venire videmus<BR>
&nbsp;&nbsp;&nbsp;&nbsp;&nbsp;Herculis ante oculos virgineumque chorum.<BR>
Quid de veste loquar? Nec vos, segmenta, requiro<BR>
&nbsp;&nbsp;&nbsp;&nbsp;&nbsp;Nec te, quae Tyrio murice, lana, rubes.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>170</FONT><BR>
Cum tot prodierint pretio leviore colores,<BR>
&nbsp;&nbsp;&nbsp;&nbsp;&nbsp;Quis furor est census corpore ferre suos!<BR>
Aeris, ecce, color, tum cum sine nubibus aer,<BR>
&nbsp;&nbsp;&nbsp;&nbsp;&nbsp;Nec tepidus pluvias concitat auster aquas:<BR>
Ecce, tibi similis, quae quondam Phrixon et Hellen&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>175</FONT><BR>
&nbsp;&nbsp;&nbsp;&nbsp;&nbsp;Diceris Inois eripuisse dolis;<BR>
Hic undas imitatur, habet quoque nomen ab undis:<BR>
&nbsp;&nbsp;&nbsp;&nbsp;&nbsp;Crediderim nymphas hac ego veste tegi.<BR>
Ille crocum simulat: croceo velatur amictu,<BR>
&nbsp;&nbsp;&nbsp;&nbsp;&nbsp;Roscida luciferos cum dea iungit equos:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>180</FONT><BR>
Hic Paphias myrtos, hic purpureas amethystos,<BR>
&nbsp;&nbsp;&nbsp;&nbsp;&nbsp;Albentesve rosas, Threiciamve gruem;<BR>
Nec glandes, Amarylli, tuae, nec amygdala desunt;<BR>
&nbsp;&nbsp;&nbsp;&nbsp;&nbsp;Et sua velleribus nomina cera dedit.<BR>
Quot nova terra parit flores, cum vere tepenti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>185</FONT><BR>
&nbsp;&nbsp;&nbsp;&nbsp;&nbsp;Vitis agit gemmas pigraque fugit hiemps,<BR>
Lana tot aut plures sucos bibit; elige certos:<BR>
&nbsp;&nbsp;&nbsp;&nbsp;&nbsp;Nam non conveniens omnibus omnis erit.<BR>
Pulla decent niveas: Briseida pulla decebant:<BR>
&nbsp;&nbsp;&nbsp;&nbsp;&nbsp;Cum rapta est, pulla tum quoque veste fuit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>190</FONT><BR>
Alba decent fuscas: albis, Cephei, placebas:<BR>
&nbsp;&nbsp;&nbsp;&nbsp;&nbsp;Sic tibi vestitae pressa Seriphos erat.<BR>
Quam paene admonui, ne trux caper iret in alas,<BR>
&nbsp;&nbsp;&nbsp;&nbsp;&nbsp;Neve forent duris aspera crura pilis!<BR>
Sed non Caucasea doceo de rupe puellas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>195</FONT><BR>
&nbsp;&nbsp;&nbsp;&nbsp;&nbsp;Quaeque bibant undas, Myse Caice, tuas.<BR>
Quid si praecipiam ne fuscet inertia dentes,<BR>
&nbsp;&nbsp;&nbsp;&nbsp;&nbsp;Oraque suscepta mane laventur aqua?<BR>
Scitis et inducta candorem quaerere creta:<BR>
&nbsp;&nbsp;&nbsp;&nbsp;&nbsp;Sanguine quae vero non rubet, arte rubet.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>200</FONT><BR>
Arte supercilii confinia nuda repletis,<BR>
&nbsp;&nbsp;&nbsp;&nbsp;&nbsp;Parvaque sinceras velat aluta genas.<BR>
Nec pudor est oculos tenui signare favilla,<BR>
&nbsp;&nbsp;&nbsp;&nbsp;&nbsp;Vel prope te nato, lucide Cydne, croco.<BR>
Est mihi, quo dixi vestrae medicamina formae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>205</FONT><BR>
&nbsp;&nbsp;&nbsp;&nbsp;&nbsp;Parvus, sed cura grande, libellus, opus;<BR>
Hinc quoque praesidium laesae petitote figurae;<BR>
&nbsp;&nbsp;&nbsp;&nbsp;&nbsp;Non est pro vestris ars mea rebus iners.<BR>
Non tamen expositas mensa deprendat amator<BR>
&nbsp;&nbsp;&nbsp;&nbsp;&nbsp;Pyxidas: ars faciem dissimulata iuvat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>210</FONT><BR>
Quem non offendat toto faex inlita vultu,<BR>
&nbsp;&nbsp;&nbsp;&nbsp;&nbsp;Cum fluit in tepidos pondere lapsa sinus?<BR>
Oesypa quid redolent? quamvis mittatur Athenis<BR>
&nbsp;&nbsp;&nbsp;&nbsp;&nbsp;Demptus ab inmundo vellere sucus ovis.<BR>
Nec coram mixtas cervae sumpsisse medullas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>215</FONT><BR>
&nbsp;&nbsp;&nbsp;&nbsp;&nbsp;Nec coram dentes defricuisse probem;<BR>
Ista dabunt formam, sed erunt deformia visu:<BR>
&nbsp;&nbsp;&nbsp;&nbsp;&nbsp;Multaque, dum fiunt, turpia, facta placent;<BR>
Quae nunc nomen habent operosi signa Myronis<BR>
&nbsp;&nbsp;&nbsp;&nbsp;&nbsp;Pondus iners quondam duraque massa fuit;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2> 220</FONT><BR>
Anulus ut fiat, primo conliditur aurum;<BR>
&nbsp;&nbsp;&nbsp;&nbsp;&nbsp;Quas geritis vestis, sordida lana fuit;<BR>
Cum fieret, lapis asper erat: nunc, nobile signum,<BR>
&nbsp;&nbsp;&nbsp;&nbsp;&nbsp;Nuda Venus madidas exprimit imbre comas.<BR>
Tu quoque dum coleris, nos te dormire putemus;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>225</FONT><BR>
&nbsp;&nbsp;&nbsp;&nbsp;&nbsp;Aptius a summa conspiciere manu.<BR>
Cur mihi nota tuo causa est candoris in ore?<BR>
&nbsp;&nbsp;&nbsp;&nbsp;&nbsp;Claude forem thalami! quid rude prodis opus?<BR>
Multa viros nescire decet; pars maxima rerum<BR>
&nbsp;&nbsp;&nbsp;&nbsp;&nbsp;Offendat, si non interiora tegas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>230</FONT><BR>
Aurea quae splendent ornato signa theatro,<BR>
&nbsp;&nbsp;&nbsp;&nbsp;&nbsp;Inspice, contemnes: brattea ligna tegit;<BR>
Sed neque ad illa licet populo, nisi facta, venire,<BR>
&nbsp;&nbsp;&nbsp;&nbsp;&nbsp;Nec nisi summotis forma paranda viris.<BR>
At non pectendos coram praebere capillos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>235</FONT><BR>
&nbsp;&nbsp;&nbsp;&nbsp;&nbsp;Ut iaceant fusi per tua terga, veto.<BR>
Illo praecipue ne sis morosa caveto<BR>
&nbsp;&nbsp;&nbsp;&nbsp;&nbsp;Tempore, nec lapsas saepe resolve comas.<BR>
Tuta sit ornatrix; odi, quae sauciat ora<BR>
&nbsp;&nbsp;&nbsp;&nbsp;&nbsp;Unguibus et rapta brachia figit acu.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>240</FONT><BR>
Devovet, ut tangit, dominae caput illa, simulque<BR>
&nbsp;&nbsp;&nbsp;&nbsp;&nbsp;Plorat in invisas sanguinolenta comas.<BR>
Quae male crinita est, custodem in limine ponat,<BR>
&nbsp;&nbsp;&nbsp;&nbsp;&nbsp;Orneturve Bonae semper in aede deae.<BR>
Dictus eram subito cuidam venisse puellae:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>245</FONT><BR>
&nbsp;&nbsp;&nbsp;&nbsp;&nbsp;Turbida perversas induit illa comas.<BR>
Hostibus eveniat tam foedi causa pudoris,<BR>
&nbsp;&nbsp;&nbsp;&nbsp;&nbsp;Inque nurus Parthas dedecus illud eat.<BR>
Turpe pecus mutilum, turpis sine gramine campus,<BR>
&nbsp;&nbsp;&nbsp;&nbsp;&nbsp;Et sine fronde frutex, et sine crine caput.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2> 250</FONT><BR>
Non mihi venistis, Semele Ledeve, docendae,<BR>
&nbsp;&nbsp;&nbsp;&nbsp;&nbsp;Perque fretum falso, Sidoni, vecta bove,<BR>
Aut Helene, quam non stulte, Menelae, reposcis,<BR>
&nbsp;&nbsp;&nbsp;&nbsp;&nbsp;Tu quoque non stulte, Troice raptor, habes.<BR>
Turba docenda venit, pulchrae turpesque puellae:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>255</FONT><BR>
&nbsp;&nbsp;&nbsp;&nbsp;&nbsp;Pluraque sunt semper deteriora bonis.<BR>
Formosae non artis opem praeceptaque quaerunt:<BR>
&nbsp;&nbsp;&nbsp;&nbsp;&nbsp;Est illis sua dos, forma sine arte potens;<BR>
Cum mare compositum est, securus navita cessat:<BR>
&nbsp;&nbsp;&nbsp;&nbsp;&nbsp;Cum tumet, auxiliis adsidet ille suis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>260</FONT><BR>
Rara tamen mendo facies caret: occule mendas,<BR>
&nbsp;&nbsp;&nbsp;&nbsp;&nbsp;Quaque potes vitium corporis abde tui.<BR>
Si brevis es, sedeas, ne stans videare sedere:<BR>
&nbsp;&nbsp;&nbsp;&nbsp;&nbsp;Inque tuo iaceas quantulacumque toro;<BR>
Hic quoque, ne possit fieri mensura cubantis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>265</FONT><BR>
&nbsp;&nbsp;&nbsp;&nbsp;&nbsp;Iniecta lateant fac tibi veste pedes.<BR>
Quae nimium gracilis, pleno velamina filo<BR>
&nbsp;&nbsp;&nbsp;&nbsp;&nbsp;Sumat, et ex umeris laxus amictus eat.<BR>
Pallida purpureis spargat sua corpora virgis,<BR>
&nbsp;&nbsp;&nbsp;&nbsp;&nbsp;Nigrior ad Pharii confuge piscis opem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>270</FONT><BR>
Pes malus in nivea semper celetur aluta:<BR>
&nbsp;&nbsp;&nbsp;&nbsp;&nbsp;Arida nec vinclis crura resolve suis.<BR>
Conveniunt tenues scapulis analemptrides altis:<BR>
&nbsp;&nbsp;&nbsp;&nbsp;&nbsp;Angustum circa fascia pectus eat.<BR>
Exiguo signet gestu, quodcumque loquetur,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>275</FONT><BR>
&nbsp;&nbsp;&nbsp;&nbsp;&nbsp;Cui digiti pingues et scaber unguis erit.<BR>
Cui gravis oris odor numquam ieiuna loquatur,<BR>
&nbsp;&nbsp;&nbsp;&nbsp;&nbsp;Et semper spatio distet ab ore viri.<BR>
Si niger aut ingens aut non erit ordine natus<BR>
&nbsp;&nbsp;&nbsp;&nbsp;&nbsp;Dens tibi, ridendo maxima damna feres.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2> 280</FONT><BR>
Quis credat? discunt etiam ridere puellae,<BR>
&nbsp;&nbsp;&nbsp;&nbsp;&nbsp;Quaeritur aque illis hac quoque parte decor.<BR>
Sint modici rictus, parvaeque utrimque lacunae,<BR>
&nbsp;&nbsp;&nbsp;&nbsp;&nbsp;Et summos dentes ima labella tegant.<BR>
Nec sua perpetuo contendant ilia risu,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>285</FONT><BR>
&nbsp;&nbsp;&nbsp;&nbsp;&nbsp;Sed leve nescio quid femineumque sonent.<BR>
Est, quae perverso distorqueat ora cachinno:<BR>
&nbsp;&nbsp;&nbsp;&nbsp;&nbsp;Risu concussa est altera, flere putes.<BR>
Illa sonat raucum quiddam atque inamabile ridet,<BR>
&nbsp;&nbsp;&nbsp;&nbsp;&nbsp;Ut rudit a scabra turpis asella mola.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>290</FONT><BR>
Quo non ars penetrat? discunt lacrimare decenter,<BR>
&nbsp;&nbsp;&nbsp;&nbsp;&nbsp;Quoque volunt plorant tempore, quoque modo.<BR>
Quid, cum legitima fraudatur littera voce,<BR>
&nbsp;&nbsp;&nbsp;&nbsp;&nbsp;Blaesaque fit iusso lingua coacta sono?<BR>
In vitio decor est: quaerunt male reddere verba;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>295</FONT><BR>
&nbsp;&nbsp;&nbsp;&nbsp;&nbsp;Discunt posse minus, quam potuere, loqui.<BR>
Omnibus his, quoniam prosunt, inpendite curam:<BR>
&nbsp;&nbsp;&nbsp;&nbsp;&nbsp;Discite femineo corpora ferre gradu.<BR>
Est et in incessu pars non temnenda decoris:<BR>
&nbsp;&nbsp;&nbsp;&nbsp;&nbsp;Allicit ignotos ille fugatque viros.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>300</FONT><BR>
Haec movet arte latus, tunicisque fluentibus auras<BR>
&nbsp;&nbsp;&nbsp;&nbsp;&nbsp;Accipit, expensos fertque superba pedes:<BR>
Illa velut coniunx Umbri rubicunda mariti<BR>
&nbsp;&nbsp;&nbsp;&nbsp;&nbsp;Ambulat, ingentes varica fertque gradus.<BR>
Sed sit, ut in multis, modus hic quoque: rusticus alter&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>305</FONT><BR>
&nbsp;&nbsp;&nbsp;&nbsp;&nbsp;Motus, concesso mollior alter erit.<BR>
Pars umeri tamen ima tui, pars summa lacerti<BR>
&nbsp;&nbsp;&nbsp;&nbsp;&nbsp;Nuda sit, a laeva conspicienda manu.<BR>
Hoc vos praecipue, niveae, decet: hoc ubi vidi,<BR>
&nbsp;&nbsp;&nbsp;&nbsp;&nbsp;Oscula ferre umero, qua patet usque, libet.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2> 310</FONT><BR>
Monstra maris Sirenes erant, quae voce canora<BR>
&nbsp;&nbsp;&nbsp;&nbsp;&nbsp;Quamlibet admissas detinuere rates.<BR>
His sua Sisyphides auditis paene resolvit<BR>
&nbsp;&nbsp;&nbsp;&nbsp;&nbsp;Corpora, nam sociis inlita cera fuit.<BR>
Res est blanda canor: discant cantare puellae:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>315</FONT><BR>
&nbsp;&nbsp;&nbsp;&nbsp;&nbsp;Pro facie multis vox sua lena fuit.<BR>
Et modo marmoreis referant audita theatris,<BR>
&nbsp;&nbsp;&nbsp;&nbsp;&nbsp;Et modo Niliacis carmina lusa modis.<BR>
Nec plectrum dextra, citharam tenuisse sinistra<BR>
&nbsp;&nbsp;&nbsp;&nbsp;&nbsp;Nesciat arbitrio femina docta meo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>320</FONT><BR>
Saxa ferasque lyra movit Rhodopeius Orpheus,<BR>
&nbsp;&nbsp;&nbsp;&nbsp;&nbsp;Tartareosque lacus tergeminumque canem.<BR>
Saxa tuo cantu, vindex iustissime matris,<BR>
&nbsp;&nbsp;&nbsp;&nbsp;&nbsp;Fecerunt muros officiosa novos.<BR>
Quamvis mutus erat, voci favisse putatur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>325</FONT><BR>
&nbsp;&nbsp;&nbsp;&nbsp;&nbsp;Piscis, Arioniae fabula nota lyrae.<BR>
Disce etiam duplici genialia nablia palma<BR>
&nbsp;&nbsp;&nbsp;&nbsp;&nbsp;Verrere: conveniunt dulcibus illa iocis.<BR>
Sit tibi Callimachi, sit Coi nota poetae,<BR>
&nbsp;&nbsp;&nbsp;&nbsp;&nbsp;Sit quoque vinosi Teia Musa senis;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>330</FONT><BR>
Nota sit et Sappho (quid enim lascivius illa?),<BR>
&nbsp;&nbsp;&nbsp;&nbsp;&nbsp;Cuive pater vafri luditur arte Getae.<BR>
Et teneri possis carmen legisse Properti,<BR>
&nbsp;&nbsp;&nbsp;&nbsp;&nbsp;Sive aliquid Galli, sive, Tibulle, tuum:<BR>
Dictaque Varroni fulvis insignia villis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>335</FONT><BR>
&nbsp;&nbsp;&nbsp;&nbsp;&nbsp;Vellera, germanae, Phrixe, querenda tuae:<BR>
Et profugum Aenean, altae primordia Romae,<BR>
&nbsp;&nbsp;&nbsp;&nbsp;&nbsp;Quo nullum Latio clarius extat opus.<BR>
Forsitan et nostrum nomen miscebitur istis,<BR>
&nbsp;&nbsp;&nbsp;&nbsp;&nbsp;Nec mea Lethaeis scripta dabuntur aquis:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>340</FONT><BR>
Atque aliquis dicet 'nostri lege culta magistri<BR>
&nbsp;&nbsp;&nbsp;&nbsp;&nbsp;Carmina, quis partes instruit ille duas:<BR>
Deve tribus libris, titulus quos signat Amorum,<BR>
&nbsp;&nbsp;&nbsp;&nbsp;&nbsp;Elige, quod docili molliter ore legas:<BR>
Vel tibi composita cantetur Epistola voce:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>345</FONT><BR>
&nbsp;&nbsp;&nbsp;&nbsp;&nbsp;Ignotum hoc aliis ille novavit opus.'<BR>
O ita, Phoebe, velis! ita vos, pia numina vatum,<BR>
&nbsp;&nbsp;&nbsp;&nbsp;&nbsp;Insignis cornu Bacche, novemque deae!<BR>
Quis dubitet, quin scire velim saltare puellam,<BR>
&nbsp;&nbsp;&nbsp;&nbsp;&nbsp;Ut moveat posito brachia iussa mero?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>350</FONT><BR>
Artifices lateris, scenae spectacula, amantur:<BR>
&nbsp;&nbsp;&nbsp;&nbsp;&nbsp;Tantum mobilitas illa decoris habet.<BR>
Parva monere pudet, talorum dicere iactus<BR>
&nbsp;&nbsp;&nbsp;&nbsp;&nbsp;Ut sciat, et vires, tessera missa, tuas:<BR>
Et modo tres iactet numeros, modo cogitet, apte&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>355</FONT><BR>
&nbsp;&nbsp;&nbsp;&nbsp;&nbsp;Quam subeat partem callida, quamque vocet.<BR>
Cautaque non stulte latronum proelia ludat,<BR>
&nbsp;&nbsp;&nbsp;&nbsp;&nbsp;Unus cum gemino calculus hoste perit,<BR>
Bellatorque sua prensus sine compare bellat,<BR>
&nbsp;&nbsp;&nbsp;&nbsp;&nbsp;Aemulus et coeptum saepe recurrit iter.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>360</FONT><BR>
Reticuloque pilae leves fundantur aperto,<BR>
&nbsp;&nbsp;&nbsp;&nbsp;&nbsp;Nec, nisi quam tolles, ulla movenda pila est.<BR>
Est genus, in totidem tenui ratione redactum<BR>
&nbsp;&nbsp;&nbsp;&nbsp;&nbsp;Scriptula, quot menses lubricus annus habet:<BR>
Parva tabella capit ternos utrimque lapillos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>365</FONT><BR>
&nbsp;&nbsp;&nbsp;&nbsp;&nbsp;In qua vicisse est continuasse suos.<BR>
Mille facesse iocos; turpe est nescire puellam<BR>
&nbsp;&nbsp;&nbsp;&nbsp;&nbsp;Ludere: ludendo saepe paratur amor.<BR>
Sed minimus labor est sapienter iactibus uti:<BR>
&nbsp;&nbsp;&nbsp;&nbsp;&nbsp;Maius opus mores composuisse suos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>370</FONT><BR>
Tum sumus incauti, studioque aperimur in ipso,<BR>
&nbsp;&nbsp;&nbsp;&nbsp;&nbsp;Nudaque per lusus pectora nostra patent;<BR>
Ira subit, deforme malum, lucrique cupido,<BR>
&nbsp;&nbsp;&nbsp;&nbsp;&nbsp;Iurgiaque et rixae sollicitusque dolor:<BR>
Crimina dicuntur, resonat clamoribus aether,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>375</FONT><BR>
&nbsp;&nbsp;&nbsp;&nbsp;&nbsp;Invocat iratos et sibi quisque deos:<BR>
Nulla fides, tabulaeque novae per vota petuntur;<BR>
&nbsp;&nbsp;&nbsp;&nbsp;&nbsp;Et lacrimis vidi saepe madere genas.<BR>
Iuppiter a vobis tam turpia crimina pellat,<BR>
&nbsp;&nbsp;&nbsp;&nbsp;&nbsp;In quibus est ulli cura placere viro.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>380</FONT><BR>
Hos ignava iocos tribuit natura puellis;<BR>
&nbsp;&nbsp;&nbsp;&nbsp;&nbsp;Materia ludunt uberiore viri.<BR>
Sunt illis celeresque pilae iaculumque trochique<BR>
&nbsp;&nbsp;&nbsp;&nbsp;&nbsp;Armaque et in gyros ire coactus equus.<BR>
Nec vos Campus habet, nec vos gelidissima Virgo,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>385</FONT><BR>
&nbsp;&nbsp;&nbsp;&nbsp;&nbsp;Nec Tuscus placida devehit amnis aqua.<BR>
At licet et prodest Pompeias ire per umbras,<BR>
&nbsp;&nbsp;&nbsp;&nbsp;&nbsp;Virginis aetheriis cum caput ardet equis;<BR>
Visite laurigero sacrata Palatia Phoebo:<BR>
&nbsp;&nbsp;&nbsp;&nbsp;&nbsp;Ille Paraetonicas mersit in alta rates;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>390</FONT><BR>
Quaeque soror coniunxque ducis monimenta pararunt,<BR>
&nbsp;&nbsp;&nbsp;&nbsp;&nbsp;Navalique gener cinctus honore caput;<BR>
Visite turicremas vaccae Memphitidos aras,<BR>
&nbsp;&nbsp;&nbsp;&nbsp;&nbsp;Visite conspicuis terna theatra locis;<BR>
Spectentur tepido maculosae sanguine harenae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>395</FONT><BR>
&nbsp;&nbsp;&nbsp;&nbsp;&nbsp;Metaque ferventi circueunda rota.<BR>
Quod latet, ignotum est: ignoti nulla cupido:<BR>
&nbsp;&nbsp;&nbsp;&nbsp;&nbsp;Fructus abest, facies cum bona teste caret.<BR>
Tu licet et Thamyram superes et Amoebea cantu,<BR>
&nbsp;&nbsp;&nbsp;&nbsp;&nbsp;Non erit ignotae gratia magna lyrae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>400</FONT><BR>
Si Venerem Cous nusquam posuisset Apelles,<BR>
&nbsp;&nbsp;&nbsp;&nbsp;&nbsp;Mersa sub aequoreis illa lateret aquis.<BR>
Quid petitur sacris, nisi tantum fama, poetis?<BR>
&nbsp;&nbsp;&nbsp;&nbsp;&nbsp;Hoc votum nostri summa laboris habet.<BR>
Cura deum fuerant olim regumque poetae:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>405</FONT><BR>
&nbsp;&nbsp;&nbsp;&nbsp;&nbsp;Praemiaque antiqui magna tulere chori.<BR>
Sanctaque maiestas et erat venerabile nomen<BR>
&nbsp;&nbsp;&nbsp;&nbsp;&nbsp;Vatibus, et largae saepe dabantur opes.<BR>
Ennius emeruit, Calabris in montibus ortus,<BR>
&nbsp;&nbsp;&nbsp;&nbsp;&nbsp;Contiguus poni, Scipio magne, tibi.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>410</FONT><BR>
Nunc ederae sine honore iacent, operataque doctis<BR>
&nbsp;&nbsp;&nbsp;&nbsp;&nbsp;Cura vigil Musis nomen inertis habet.<BR>
Sed famae vigilare iuvat: quis nosset Homerum,<BR>
&nbsp;&nbsp;&nbsp;&nbsp;&nbsp;Ilias aeternum si latuisset opus?<BR>
Quis Danaen nosset, si semper clusa fuisset,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>415</FONT><BR>
&nbsp;&nbsp;&nbsp;&nbsp;&nbsp;Inque sua turri perlatuisset anus?<BR>
Utilis est vobis, formosae, turba, puellae.<BR>
&nbsp;&nbsp;&nbsp;&nbsp;&nbsp;Saepe vagos ultra limina ferte pedes.<BR>
Ad multas lupa tendit oves, praedetur ut unam,<BR>
&nbsp;&nbsp;&nbsp;&nbsp;&nbsp;Et Iovis in multas devolat ales aves.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>420</FONT><BR>
Se quoque det populo mulier speciosa videndam:<BR>
&nbsp;&nbsp;&nbsp;&nbsp;&nbsp;Quem trahat, e multis forsitan unus erit.<BR>
Omnibus illa locis maneat studiosa placendi,<BR>
&nbsp;&nbsp;&nbsp;&nbsp;&nbsp;Et curam tota mente decoris agat.<BR>
Casus ubique valet; semper tibi pendeat hamus:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>425</FONT><BR>
&nbsp;&nbsp;&nbsp;&nbsp;&nbsp;Quo minime credas gurgite, piscis erit.<BR>
Saepe canes frustra nemorosis montibus errant,<BR>
&nbsp;&nbsp;&nbsp;&nbsp;&nbsp;Inque plagam nullo cervus agente venit.<BR>
Quid minus Andromedae fuerat sperare revinctae,<BR>
&nbsp;&nbsp;&nbsp;&nbsp;&nbsp;Quam lacrimas ulli posse placere suas?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>430</FONT><BR>
Funere saepe viri vir quaeritur; ire solutis<BR>
&nbsp;&nbsp;&nbsp;&nbsp;&nbsp;Crinibus et fletus non tenuisse decet.<BR>
Sed vitate viros cultum formamque professos,<BR>
&nbsp;&nbsp;&nbsp;&nbsp;&nbsp;Quique suas ponunt in statione comas.<BR>
Quae vobis dicunt, dixerunt mille puellis:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>435</FONT><BR>
&nbsp;&nbsp;&nbsp;&nbsp;&nbsp;Errat et in nulla sede moratur amor.<BR>
Femina quid faciat, cum sit vir levior ipsa,<BR>
&nbsp;&nbsp;&nbsp;&nbsp;&nbsp;Forsitan et plures possit habere viros?<BR>
Vix mihi credetis, sed credite: Troia maneret,<BR>
&nbsp;&nbsp;&nbsp;&nbsp;&nbsp;Praeceptis Priamo si foret usa satae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>440</FONT><BR>
Sunt qui mendaci specie grassentur amoris,<BR>
&nbsp;&nbsp;&nbsp;&nbsp;&nbsp;Perque aditus talis lucra pudenda petant.<BR>
Nec coma vos fallat liquido nitidissima nardo,<BR>
&nbsp;&nbsp;&nbsp;&nbsp;&nbsp;Nec brevis in rugas lingula pressa suas:<BR>
Nec toga decipiat filo tenuissima, nec si&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>445</FONT><BR>
&nbsp;&nbsp;&nbsp;&nbsp;&nbsp;Anulus in digitis alter et alter erit.<BR>
Forsitan ex horum numero cultissimus ille<BR>
&nbsp;&nbsp;&nbsp;&nbsp;&nbsp;Fur sit, et uratur vestis amore tuae.<BR>
'Redde meum!' clamant spoliatae saepe puellae,<BR>
&nbsp;&nbsp;&nbsp;&nbsp;&nbsp;'Redde meum!' toto voce boante foro.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>450</FONT><BR>
Has, Venus, e templis multo radiantibus auro<BR>
&nbsp;&nbsp;&nbsp;&nbsp;&nbsp;Lenta vides lites Appiadesque tuae.<BR>
Sunt quoque non dubia quaedam mala nomina fama:<BR>
&nbsp;&nbsp;&nbsp;&nbsp;&nbsp;Deceptae multi crimen amantis habent.<BR>
Discite ab alterius vestras timuisse querellis;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>455</FONT><BR>
&nbsp;&nbsp;&nbsp;&nbsp;&nbsp;Ianua fallaci ne sit aperta viro.<BR>
Parcite, Cecropides, iuranti credere Theseo:<BR>
&nbsp;&nbsp;&nbsp;&nbsp;&nbsp;Quos faciet testes, fecit et ante, deos.<BR>
Et tibi, Demophoon, Thesei criminis heres,<BR>
&nbsp;&nbsp;&nbsp;&nbsp;&nbsp;Phyllide decepta nulla relicta fides.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>460</FONT><BR>
Si bene promittent, totidem promittite verbis:<BR>
&nbsp;&nbsp;&nbsp;&nbsp;&nbsp;Si dederint, et vos gaudia pacta date.<BR>
Illa potest vigiles flammas extinguere Vestae,<BR>
&nbsp;&nbsp;&nbsp;&nbsp;&nbsp;Et rapere e templis, Inachi, sacra tuis,<BR>
Et dare mixta viro tritis aconita cicutis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>465</FONT><BR>
&nbsp;&nbsp;&nbsp;&nbsp;&nbsp;Accepto venerem munere siqua negat.<BR>
Fert animus propius consistere: supprime habenas,<BR>
&nbsp;&nbsp;&nbsp;&nbsp;&nbsp;Musa, nec admissis excutiare rotis.<BR>
Verba vadum temptent abiegnis scripta tabellis:<BR>
&nbsp;&nbsp;&nbsp;&nbsp;&nbsp;Accipiat missas apta ministra notas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>470</FONT><BR>
Inspice: quodque leges, ex ipsis collige verbis,<BR>
&nbsp;&nbsp;&nbsp;&nbsp;&nbsp;Fingat, an ex animo sollicitusque roget.<BR>
Postque brevem rescribe moram: mora semper amantes<BR>
&nbsp;&nbsp;&nbsp;&nbsp;&nbsp;Incitat, exiguum si modo tempus habet.<BR>
Sed neque te facilem iuveni promitte roganti,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>475</FONT><BR>
&nbsp;&nbsp;&nbsp;&nbsp;&nbsp;Nec tamen e duro quod petit ille nega.<BR>
Fac timeat speretque simul, quotiensque remittes,<BR>
&nbsp;&nbsp;&nbsp;&nbsp;&nbsp;Spesque magis veniat certa minorque metus.<BR>
Munda, sed e medio consuetaque verba, puellae,<BR>
&nbsp;&nbsp;&nbsp;&nbsp;&nbsp;Scribite: sermonis publica forma placet;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>480</FONT><BR>
A! quotiens dubius scriptis exarsit amator,<BR>
&nbsp;&nbsp;&nbsp;&nbsp;&nbsp;Et nocuit formae barbara lingua bonae!<BR>
Sed quoniam, quamvis vittae careatis honore,<BR>
&nbsp;&nbsp;&nbsp;&nbsp;&nbsp;Est vobis vestros fallere cura viros,<BR>
Ancillae puerique manu perarate tabellas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>485</FONT><BR>
&nbsp;&nbsp;&nbsp;&nbsp;&nbsp;Pignora nec iuveni credite vestra novo.<BR>
Perfidus ille quidem, qui talia pignora servat,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>489</font><BR>
&nbsp;&nbsp;&nbsp;&nbsp;&nbsp;Sed tamen Aetnaei fulminis instar habent.<BR>
Vidi ego pallentes isto terrore puellas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>487</font><BR>
&nbsp;&nbsp;&nbsp;&nbsp;&nbsp;Servitium miseras tempus in omne pati.<BR>
Iudice me fraus est concessa repellere fraudem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>491</font><BR>
&nbsp;&nbsp;&nbsp;&nbsp;&nbsp;Armaque in armatos sumere iura sinunt.<BR>
Ducere consuescat multas manus una figuras,<BR>
&nbsp;&nbsp;&nbsp;&nbsp;&nbsp;(A! pereant, per quos ista monenda mihi)<BR>
Nec nisi deletis tutum rescribere ceris,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>495</FONT><BR>
&nbsp;&nbsp;&nbsp;&nbsp;&nbsp;Ne teneat geminas una tabella manus.<BR>
Femina dicatur scribenti semper amator:<BR>
&nbsp;&nbsp;&nbsp;&nbsp;&nbsp;Illa sit in vestris, qui fuit ille, notis.<BR>
Si licet a parvis animum ad maiora referre,<BR>
&nbsp;&nbsp;&nbsp;&nbsp;&nbsp;Plenaque curvato pandere vela sinu,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>500</FONT><BR>
Pertinet ad faciem rabidos compescere mores:<BR>
&nbsp;&nbsp;&nbsp;&nbsp;&nbsp;Candida pax homines, trux decet ira feras.<BR>
Ora tument ira: nigrescunt sanguine venae:<BR>
&nbsp;&nbsp;&nbsp;&nbsp;&nbsp;Lumina Gorgoneo saevius igne micant.<BR>
'I procul hinc,' dixit 'non es mihi, tibia, tanti,'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>505</FONT><BR>
&nbsp;&nbsp;&nbsp;&nbsp;&nbsp;Ut vidit vultus Pallas in amne suos.<BR>
Vos quoque si media speculum spectetis in ira,<BR>
&nbsp;&nbsp;&nbsp;&nbsp;&nbsp;Cognoscat faciem vix satis ulla suam.<BR>
Nec minus in vultu damnosa superbia vestro:<BR>
&nbsp;&nbsp;&nbsp;&nbsp;&nbsp;Comibus est oculis alliciendus amor.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>510</FONT><BR>
Odimus inmodicos (experto credite) fastus:<BR>
&nbsp;&nbsp;&nbsp;&nbsp;&nbsp;Saepe tacens odii semina vultus habet.<BR>
Spectantem specta, ridenti mollia ride:<BR>
&nbsp;&nbsp;&nbsp;&nbsp;&nbsp;Innuet, acceptas tu quoque redde notas.<BR>
Sic ubi prolusit, rudibus puer ille relictis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>515</FONT><BR>
&nbsp;&nbsp;&nbsp;&nbsp;&nbsp;Spicula de pharetra promit acuta sua.<BR>
Odimus et maestas: Tecmessam diligat Aiax;<BR>
&nbsp;&nbsp;&nbsp;&nbsp;&nbsp;Nos hilarem populum femina laeta capit.<BR>
Numquam ego te, Andromache, nec te, Tecmessa, rogarem,<BR>
&nbsp;&nbsp;&nbsp;&nbsp;&nbsp;Ut mea de vobis altera amica foret.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>520</FONT><BR>
Credere vix videor, cum cogar credere partu,<BR>
&nbsp;&nbsp;&nbsp;&nbsp;&nbsp;Vos ego cum vestris concubuisse viris.<BR>
Scilicet Aiaci mulier maestissima dixit<BR>
&nbsp;&nbsp;&nbsp;&nbsp;&nbsp;'Lux mea' quaeque solent verba iuvare viros?<BR>
Quis vetat a magnis ad res exempla minores&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>525</FONT><BR>
&nbsp;&nbsp;&nbsp;&nbsp;&nbsp;Sumere, nec nomen pertimuisse ducis?<BR>
Dux bonus huic centum commisit vite regendos,<BR>
&nbsp;&nbsp;&nbsp;&nbsp;&nbsp;Huic equites, illi signa tuenda dedit:<BR>
Vos quoque, de nobis quem quisque erit aptus ad usum,<BR>
&nbsp;&nbsp;&nbsp;&nbsp;&nbsp;Inspicite, et certo ponite quemque loco.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>530</FONT><BR>
Munera det dives: ius qui profitebitur, adsit:<BR>
&nbsp;&nbsp;&nbsp;&nbsp;&nbsp;Facundus causam saepe clientis agat:<BR>
Carmina qui facimus, mittamus carmina tantum:<BR>
&nbsp;&nbsp;&nbsp;&nbsp;&nbsp;Hic chorus ante alios aptus amare sumus.<BR>
Nos facimus placitae late praeconia formae:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>535</FONT><BR>
&nbsp;&nbsp;&nbsp;&nbsp;&nbsp;Nomen habet Nemesis, Cynthia nomen habet:<BR>
Vesper et Eoae novere Lycorida terrae:<BR>
&nbsp;&nbsp;&nbsp;&nbsp;&nbsp;Et multi, quae sit nostra Corinna, rogant.<BR>
Adde, quod insidiae sacris a vatibus absunt,<BR>
&nbsp;&nbsp;&nbsp;&nbsp;&nbsp;Et facit ad mores ars quoque nostra suos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>540</FONT><BR>
Nec nos ambitio, nec amor nos tangit habendi:<BR>
&nbsp;&nbsp;&nbsp;&nbsp;&nbsp;Contempto colitur lectus et umbra foro.<BR>
Sed facile haeremus, validoque perurimur aestu,<BR>
&nbsp;&nbsp;&nbsp;&nbsp;&nbsp;Et nimium certa scimus amare fide.<BR>
Scilicet ingenium placida mollitur ab arte,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>545</FONT><BR>
&nbsp;&nbsp;&nbsp;&nbsp;&nbsp;Et studio mores convenienter eunt.<BR>
Vatibus Aoniis faciles estote, puellae:<BR>
&nbsp;&nbsp;&nbsp;&nbsp;&nbsp;Numen inest illis, Pieridesque favent.<BR>
Est deus in nobis, et sunt commercia caeli:<BR>
&nbsp;&nbsp;&nbsp;&nbsp;&nbsp;Sedibus aetheriis spiritus ille venit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>550</FONT><BR>
A doctis pretium scelus est sperare poetis;<BR>
&nbsp;&nbsp;&nbsp;&nbsp;&nbsp;Me miserum! scelus hoc nulla puella timet.<BR>
Dissimulate tamen, nec prima fronte rapaces<BR>
&nbsp;&nbsp;&nbsp;&nbsp;&nbsp;Este: novus viso casse resistet amans.<BR>
Sed neque vector equum, qui nuper sensit habenas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>555</FONT><BR>
&nbsp;&nbsp;&nbsp;&nbsp;&nbsp;Comparibus frenis artificemque reget,<BR>
Nec stabiles animos annis viridemque iuventam<BR>
&nbsp;&nbsp;&nbsp;&nbsp;&nbsp;Ut capias, idem limes agendus erit.<BR>
Hic rudis et castris nunc primum notus Amoris,<BR>
&nbsp;&nbsp;&nbsp;&nbsp;&nbsp;Qui tetigit thalamos praeda novella tuos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>560</FONT><BR>
Te solam norit, tibi semper inhaereat uni:<BR>
&nbsp;&nbsp;&nbsp;&nbsp;&nbsp;Cingenda est altis saepibus ista seges.<BR>
Effuge rivalem: vinces, dum sola tenebis;<BR>
&nbsp;&nbsp;&nbsp;&nbsp;&nbsp;Non bene cum sociis regna Venusque manent.<BR>
Ille vetus miles sensim et sapienter amabit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>565</FONT><BR>
&nbsp;&nbsp;&nbsp;&nbsp;&nbsp;Multaque tironi non patienda feret:<BR>
Nec franget postes, nec saevis ignibus uret,<BR>
&nbsp;&nbsp;&nbsp;&nbsp;&nbsp;Nec dominae teneras adpetet ungue genas,<BR>
Nec scindet tunicasve suas tunicasve puellae,<BR>
&nbsp;&nbsp;&nbsp;&nbsp;&nbsp;Nec raptus flendi causa capillus erit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>570</FONT><BR>
Ista decent pueros aetate et amore calentes;<BR>
&nbsp;&nbsp;&nbsp;&nbsp;&nbsp;Hic fera composita vulnera mente feret.<BR>
Ignibus heu lentis uretur, ut umida faena,<BR>
&nbsp;&nbsp;&nbsp;&nbsp;&nbsp;Ut modo montanis silva recisa iugis.<BR>
Certior hic amor est: brevis et fecundior ille;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>575</FONT><BR>
&nbsp;&nbsp;&nbsp;&nbsp;&nbsp;Quae fugiunt, celeri carpite poma manu.<BR>
Omnia tradantur: portas reseravimus hosti;<BR>
&nbsp;&nbsp;&nbsp;&nbsp;&nbsp;Et sit in infida proditione fides.<BR>
Quod datur ex facili, longum male nutrit amorem:<BR>
&nbsp;&nbsp;&nbsp;&nbsp;&nbsp;Miscenda est laetis rara repulsa iocis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>580</FONT><BR>
Ante fores iaceat, 'crudelis ianua!' dicat,<BR>
&nbsp;&nbsp;&nbsp;&nbsp;&nbsp;Multaque summisse, multa minanter agat.<BR>
Dulcia non ferimus: suco renovemur amaro;<BR>
&nbsp;&nbsp;&nbsp;&nbsp;&nbsp;Saepe perit ventis obruta cumba suis;<BR>
Hoc est, uxores quod non patiatur amari:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>585</FONT><BR>
&nbsp;&nbsp;&nbsp;&nbsp;&nbsp;Conveniunt illas, cum voluere, viri;<BR>
Adde forem, et duro dicat tibi ianitor ore<BR>
&nbsp;&nbsp;&nbsp;&nbsp;&nbsp;'Non potes,' exclusum te quoque tanget amor.<BR>
Ponite iam gladios hebetes: pugnetur acutis;<BR>
&nbsp;&nbsp;&nbsp;&nbsp;&nbsp;Nec dubito, telis quin petar ipse meis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>590</FONT><BR>
Dum cadit in laqueos captus quoque nuper amator,<BR>
&nbsp;&nbsp;&nbsp;&nbsp;&nbsp;Solum se thalamos speret habere tuos.<BR>
Postmodo rivalem partitaque foedera lecti<BR>
&nbsp;&nbsp;&nbsp;&nbsp;&nbsp;Sentiat: has artes tolle, senescet amor.<BR>
Tum bene fortis equus reserato carcere currit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>595</FONT><BR>
&nbsp;&nbsp;&nbsp;&nbsp;&nbsp;Cum quos praetereat quosque sequatur habet.<BR>
Quamlibet extinctos iniuria suscitat ignes:<BR>
&nbsp;&nbsp;&nbsp;&nbsp;&nbsp;En, ego (confiteor!) non nisi laesus amo.<BR>
Causa tamen nimium non sit manifesta doloris,<BR>
&nbsp;&nbsp;&nbsp;&nbsp;&nbsp;Pluraque sollicitus, quam sciet, esse putet.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>600</FONT><BR>
Incitat et ficti tristis custodia servi,<BR>
&nbsp;&nbsp;&nbsp;&nbsp;&nbsp;Et nimium duri cura molesta viri.<BR>
Quae venit ex tuto, minus est accepta voluptas:<BR>
&nbsp;&nbsp;&nbsp;&nbsp;&nbsp;Ut sis liberior Thaide, finge metus.<BR>
Cum melius foribus possis, admitte fenestra,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>605</FONT><BR>
&nbsp;&nbsp;&nbsp;&nbsp;&nbsp;Inque tuo vultu signa timentis habe.<BR>
Callida prosiliat dicatque ancilla 'perimus!'<BR>
&nbsp;&nbsp;&nbsp;&nbsp;&nbsp;Tu iuvenem trepidum quolibet abde loco.<BR>
Admiscenda tamen venus est secura timori,<BR>
&nbsp;&nbsp;&nbsp;&nbsp;&nbsp;Ne tanti noctes non putet esse tuas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>610</FONT><BR>
Qua vafer eludi possit ratione maritus,<BR>
&nbsp;&nbsp;&nbsp;&nbsp;&nbsp;Quaque vigil custos, praeteriturus eram.<BR>
Nupta virum timeat: rata sit custodia nuptae;<BR>
&nbsp;&nbsp;&nbsp;&nbsp;&nbsp;Hoc decet, hoc leges iusque pudorque iubent.<BR>
Te quoque servari, modo quam vindicta redemit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>615</FONT><BR>
&nbsp;&nbsp;&nbsp;&nbsp;&nbsp;Quis ferat? Ut fallas, ad mea sacra veni!<BR>
Tot licet observent (adsit modo certa voluntas),<BR>
&nbsp;&nbsp;&nbsp;&nbsp;&nbsp;Quot fuerant Argo lumina, verba dabis.<BR>
Scilicet obstabit custos, ne scribere possis,<BR>
&nbsp;&nbsp;&nbsp;&nbsp;&nbsp;Sumendae detur cum tibi tempus aquae?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>620</FONT><BR>
Conscia cum possit scriptas portare tabellas,<BR>
&nbsp;&nbsp;&nbsp;&nbsp;&nbsp;Quas tegat in tepido fascia lata sinu?<BR>
Cum possit sura chartas celare ligatas,<BR>
&nbsp;&nbsp;&nbsp;&nbsp;&nbsp;Et vincto blandas sub pede ferre notas?<BR>
Caverit haec custos, pro charta conscia tergum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>625</FONT><BR>
&nbsp;&nbsp;&nbsp;&nbsp;&nbsp;Praebeat, inque suo corpore verba ferat.<BR>
Tuta quoque est fallitque oculos e lacte recenti<BR>
&nbsp;&nbsp;&nbsp;&nbsp;&nbsp;Littera: carbonis pulvere tange, leges.<BR>
Fallet et umiduli quae fiet acumine lini,<BR>
&nbsp;&nbsp;&nbsp;&nbsp;&nbsp;Ut ferat occultas pura tabella notas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>630</FONT><BR>
Adfuit Acrisio servandae cura puellae:<BR>
&nbsp;&nbsp;&nbsp;&nbsp;&nbsp;Hunc tamen illa suo crimine fecit avum.<BR>
Quid faciat custos, cum sint tot in urbe theatra,<BR>
&nbsp;&nbsp;&nbsp;&nbsp;&nbsp;Cum spectet iunctos illa libenter equos,<BR>
Cum sedeat Phariae sistris operata iuvencae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>635</FONT><BR>
&nbsp;&nbsp;&nbsp;&nbsp;&nbsp;Quoque sui comites ire vetantur, eat,<BR>
Cum fuget a templis oculos Bona Diva virorum,<BR>
&nbsp;&nbsp;&nbsp;&nbsp;&nbsp;Praeterquam siquos illa venire iubet?<BR>
Cum, custode foris tunicas servante puellae,<BR>
&nbsp;&nbsp;&nbsp;&nbsp;&nbsp;Celent furtivos balnea multa iocos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>640</FONT><BR>
Cum, quotiens opus est, fallax aegrotet amica,<BR>
&nbsp;&nbsp;&nbsp;&nbsp;&nbsp;Et cedat lecto quamlibet aegra suo,<BR>
Nomine cum doceat, quid agamus, adultera clavis,<BR>
&nbsp;&nbsp;&nbsp;&nbsp;&nbsp;Quasque petas non det ianua sola vias?<BR>
Fallitur et multo custodis cura Lyaeo,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>645</FONT><BR>
&nbsp;&nbsp;&nbsp;&nbsp;&nbsp;Illa vel Hispano lecta sit uva iugo;<BR>
Sunt quoque, quae faciant altos medicamina somnos,<BR>
&nbsp;&nbsp;&nbsp;&nbsp;&nbsp;Victaque Lethaea lumina nocte premant;<BR>
Nec male deliciis odiosum conscia tardis<BR>
&nbsp;&nbsp;&nbsp;&nbsp;&nbsp;Detinet, et longa iungitur ipsa mora.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>650</FONT><BR>
Quid iuvat ambages praeceptaque parva movere,<BR>
&nbsp;&nbsp;&nbsp;&nbsp;&nbsp;Cum minimo custos munere possit emi?<BR>
Munera, crede mihi, capiunt hominesque deosque:<BR>
&nbsp;&nbsp;&nbsp;&nbsp;&nbsp;Placatur donis Iuppiter ipse datis.<BR>
Quid sapiens faciet, stultus cum munere gaudet?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>655</FONT><BR>
&nbsp;&nbsp;&nbsp;&nbsp;&nbsp;Ipse quoque accepto munere mutus erit.<BR>
Sed semel est custos longum redimendus in aevum:<BR>
&nbsp;&nbsp;&nbsp;&nbsp;&nbsp;Saepe dabit, dederit quas semel ille manus.<BR>
Questus eram, memini, metuendos esse sodales:<BR>
&nbsp;&nbsp;&nbsp;&nbsp;&nbsp;Non tangit solos ista querella viros.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>660</FONT><BR>
Credula si fueris, aliae tua gaudia carpent,<BR>
&nbsp;&nbsp;&nbsp;&nbsp;&nbsp;Et lepus hic aliis exagitatus erit.<BR>
Haec quoque, quae praebet lectum studiosa locumque<BR>
&nbsp;&nbsp;&nbsp;&nbsp;&nbsp;Crede mihi, mecum non semel illa fuit.<BR>
Nec nimium vobis formosa ancilla ministret:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>665</FONT><BR>
&nbsp;&nbsp;&nbsp;&nbsp;&nbsp;Saepe vicem dominae praebuit illa mihi.<BR>
Quo feror insanus? quid aperto pectore in hostem<BR>
&nbsp;&nbsp;&nbsp;&nbsp;&nbsp;Mittor, et indicio prodor ab ipse meo?<BR>
Non avis aucupibus monstrat, qua parte petatur:<BR>
&nbsp;&nbsp;&nbsp;&nbsp;&nbsp;Non docet infestos currere cerva canes.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>670</FONT><BR>
Viderit utilitas: ego coepta fideliter edam:<BR>
&nbsp;&nbsp;&nbsp;&nbsp;&nbsp;Lemniasin gladios in mea fata dabo.<BR>
Efficite (et facile est), ut nos credamus amari:<BR>
&nbsp;&nbsp;&nbsp;&nbsp;&nbsp;Prona venit cupidis in sua vota fides.<BR>
Spectet amabilius iuvenem, suspiret ab imo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>675</FONT><BR>
&nbsp;&nbsp;&nbsp;&nbsp;&nbsp;Femina, tam sero cur veniatque roget:<BR>
Accedant lacrimae, dolor et de paelice fictus,<BR>
&nbsp;&nbsp;&nbsp;&nbsp;&nbsp;Et laniet digitis illius ora suis:<BR>
Iamdudum persuasus erit; miserebitur ultro,<BR>
&nbsp;&nbsp;&nbsp;&nbsp;&nbsp;Et dicet 'cura carpitur ista mei.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>680</FONT><BR>
Praecipue si cultus erit speculoque placebit,<BR>
&nbsp;&nbsp;&nbsp;&nbsp;&nbsp;Posse suo tangi credet amore deas.<BR>
Sed te, quaecumque est, moderate iniuria turbet,<BR>
&nbsp;&nbsp;&nbsp;&nbsp;&nbsp;Nec sis audita paelice mentis inops.<BR>
Nec cito credideris: quantum cito credere laedat,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>685</FONT><BR>
&nbsp;&nbsp;&nbsp;&nbsp;&nbsp;Exemplum vobis non leve Procris erit.<BR>
Est prope purpureos colles florentis Hymetti<BR>
&nbsp;&nbsp;&nbsp;&nbsp;&nbsp;Fons sacer et viridi caespite mollis humus:<BR>
Silva nemus non alta facit; tegit arbutus herbam,<BR>
&nbsp;&nbsp;&nbsp;&nbsp;&nbsp;Ros maris et lauri nigraque myrtus olent:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>690</FONT><BR>
Nec densum foliis buxum fragilesque myricae,<BR>
&nbsp;&nbsp;&nbsp;&nbsp;&nbsp;Nec tenues cytisi cultaque pinus abest.<BR>
Lenibus inpulsae zephyris auraque salubri<BR>
&nbsp;&nbsp;&nbsp;&nbsp;&nbsp;Tot generum frondes herbaque summa tremit.<BR>
Grata quies Cephalo: famulis canibusque relictis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>695</FONT><BR>
&nbsp;&nbsp;&nbsp;&nbsp;&nbsp;Lassus in hac iuvenis saepe resedit humo,<BR>
'Quae' que 'meos releves aestus,' cantare solebat<BR>
&nbsp;&nbsp;&nbsp;&nbsp;&nbsp;'Accipienda sinu, mobilis aura, veni.'<BR>
Coniugis ad timidas aliquis male sedulus aures<BR>
&nbsp;&nbsp;&nbsp;&nbsp;&nbsp;Auditos memori detulit ore sonos;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>700</FONT><BR>
Procris ut accepit nomen, quasi paelicis, Aurae,<BR>
&nbsp;&nbsp;&nbsp;&nbsp;&nbsp;Excidit, et subito muta dolore fuit;<BR>
Palluit, ut serae lectis de vite racemis<BR>
&nbsp;&nbsp;&nbsp;&nbsp;&nbsp;Pallescunt frondes, quas nova laesit hiemps,<BR>
Quaeque suos curvant matura cydonia ramos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>705</FONT><BR>
&nbsp;&nbsp;&nbsp;&nbsp;&nbsp;Cornaque adhuc nostris non satis apta cibis.<BR>
Ut rediit animus, tenues a pectore vestes<BR>
&nbsp;&nbsp;&nbsp;&nbsp;&nbsp;Rumpit, et indignas sauciat ungue genas;<BR>
Nec mora, per medias passis furibunda capillis<BR>
&nbsp;&nbsp;&nbsp;&nbsp;&nbsp;Evolat, ut thyrso concita Baccha, vias.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>710</FONT><BR>
Ut prope perventum, comites in valle relinquit,<BR>
&nbsp;&nbsp;&nbsp;&nbsp;&nbsp;Ipsa nemus tacito clam pede fortis init.<BR>
Quid tibi mentis erat, cum sic male sana lateres,<BR>
&nbsp;&nbsp;&nbsp;&nbsp;&nbsp;Procri? quis adtoniti pectoris ardor erat?<BR>
Iam iam venturam, quaecumque erat Aura, putabas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>715</FONT><BR>
&nbsp;&nbsp;&nbsp;&nbsp;&nbsp;Scilicet, atque oculis probra videnda tuis.<BR>
Nunc venisse piget (neque enim deprendere velles),<BR>
&nbsp;&nbsp;&nbsp;&nbsp;&nbsp;Nunc iuvat: incertus pectora versat amor.<BR>
Credere quae iubeant, locus est et nomen et index,<BR>
&nbsp;&nbsp;&nbsp;&nbsp;&nbsp;Et quia mens semper quod timet, esse putat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>720</FONT><BR>
Vidit ut oppressa vestigia corporis herba,<BR>
&nbsp;&nbsp;&nbsp;&nbsp;&nbsp;Pulsantur trepidi corde micante sinus.<BR>
Iamque dies medius tenues contraxerat umbras,<BR>
&nbsp;&nbsp;&nbsp;&nbsp;&nbsp;Inque pari spatio vesper et ortus erant:<BR>
Ecce, redit Cephalus silvis, Cyllenia proles,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>725</FONT><BR>
&nbsp;&nbsp;&nbsp;&nbsp;&nbsp;Oraque fontana fervida pulsat aqua.<BR>
Anxia, Procri, lates: solitas iacet ille per herbas,<BR>
&nbsp;&nbsp;&nbsp;&nbsp;&nbsp;Et 'zephyri molles auraque' dixit 'ades!'<BR>
Ut patuit miserae iucundus nominis error,<BR>
&nbsp;&nbsp;&nbsp;&nbsp;&nbsp;Et mens et rediit verus in ora color.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>730</FONT><BR>
Surgit, et oppositas agitato corpore frondes<BR>
&nbsp;&nbsp;&nbsp;&nbsp;&nbsp;Movit, in amplexus uxor itura viri:<BR>
Ille feram movisse ratus, iuvenaliter artus<BR>
&nbsp;&nbsp;&nbsp;&nbsp;&nbsp;Corripit, in dextra tela fuere manu.<BR>
Quid facis, infelix? non est fera, supprime tela!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>735</FONT><BR>
&nbsp;&nbsp;&nbsp;&nbsp;&nbsp;Me miserum! iaculo fixa puella tuo est.<BR>
'Ei mihi!' conclamat 'fixisti pectus amicum.<BR>
&nbsp;&nbsp;&nbsp;&nbsp;&nbsp;Hic locus a Cephalo vulnera semper habet.<BR>
Ante diem morior, sed nulla paelice laesa:<BR>
&nbsp;&nbsp;&nbsp;&nbsp;&nbsp;Hoc faciet positae te mihi, terra, levem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>740</FONT><BR>
Nomine suspectas iam spiritus exit in auras:<BR>
&nbsp;&nbsp;&nbsp;&nbsp;&nbsp;Labor, eo, cara lumina conde manu!'<BR>
Ille sinu dominae morientia corpora maesto<BR>
&nbsp;&nbsp;&nbsp;&nbsp;&nbsp;Sustinet, et lacrimis vulnera saeva lavat:<BR>
Exit, et incauto paulatim pectore lapsus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>745</FONT><BR>
&nbsp;&nbsp;&nbsp;&nbsp;&nbsp;Excipitur miseri spiritus ore viri.<BR>
Sed repetamus opus: mihi nudis rebus eundum est,<BR>
&nbsp;&nbsp;&nbsp;&nbsp;&nbsp;Ut tangat portus fessa carina suos.<BR>
Sollicite expectas, dum te in convivia ducam,<BR>
&nbsp;&nbsp;&nbsp;&nbsp;&nbsp;Et quaeris monitus hac quoque parte meos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>750</FONT><BR>
Sera veni, positaque decens incede lucerna:<BR>
&nbsp;&nbsp;&nbsp;&nbsp;&nbsp;Grata mora venies; maxima lena mora est.<BR>
Etsi turpis eris, formosa videbere potis,<BR>
&nbsp;&nbsp;&nbsp;&nbsp;&nbsp;Et latebras vitiis nox dabit ipsa tuis.<BR>
Carpe cibos digitis: est quiddam gestus edendi:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>755</FONT><BR>
&nbsp;&nbsp;&nbsp;&nbsp;&nbsp;Ora nec immunda tota perungue manu.<BR>
Neve domi praesume dapes, sed desine citra<BR>
&nbsp;&nbsp;&nbsp;&nbsp;&nbsp;Quam capis; es paulo quam potes esse minus;<BR>
Priamides Helenen avide si spectet edentem,<BR>
&nbsp;&nbsp;&nbsp;&nbsp;&nbsp;Oderit, et dicat 'stulta rapina mea est.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>760</FONT><BR>
Aptius est, deceatque magis potare puellas:<BR>
&nbsp;&nbsp;&nbsp;&nbsp;&nbsp;Cum Veneris puero non male, Bacche, facis.<BR>
Hoc quoque, qua patiens caput est, animusque pedesque<BR>
&nbsp;&nbsp;&nbsp;&nbsp;&nbsp;Constant: nec, quae sunt singula, bina vide.<BR>
Turpe iacens mulier multo madefacta Lyaeo:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>765</FONT><BR>
&nbsp;&nbsp;&nbsp;&nbsp;&nbsp;Digna est concubitus quoslibet illa pati.<BR>
Nec somnis posita tutum succumbere mensa:<BR>
&nbsp;&nbsp;&nbsp;&nbsp;&nbsp;Per somnos fieri multa pudenda solent.<BR>
Ulteriora pudet docuisse: sed alma Dione<BR>
&nbsp;&nbsp;&nbsp;&nbsp;&nbsp;'Praecipue nostrum est, quod pudet' inquit 'opus.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>770</FONT><BR>
Nota sibi sit quaeque: modos a corpore certos<BR>
&nbsp;&nbsp;&nbsp;&nbsp;&nbsp;Sumite: non omnes una figura decet.<BR>
Quae facie praesignis erit, resupina iaceto:<BR>
&nbsp;&nbsp;&nbsp;&nbsp;&nbsp;Spectentur tergo, quis sua terga placent.<BR>
Milanion umeris Atalantes crura ferebat:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>775</FONT><BR>
&nbsp;&nbsp;&nbsp;&nbsp;&nbsp;Si bona sunt, hoc sunt accipienda modo.<BR>
Parva vehatur equo: quod erat longissima, numquam<BR>
&nbsp;&nbsp;&nbsp;&nbsp;&nbsp;Thebais Hectoreo nupta resedit equo.<BR>
Strata premat genibus, paulum cervice reflexa,<BR>
&nbsp;&nbsp;&nbsp;&nbsp;&nbsp;Femina per longum conspicienda latus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>780</FONT><BR>
Cui femur est iuvenale, carent quoque pectora menda,<BR>
&nbsp;&nbsp;&nbsp;&nbsp;&nbsp;Stet vir, in obliquo fusa sit ipsa toro.<BR>
Nec tibi turpe puta crinem, ut Phylleia mater,<BR>
&nbsp;&nbsp;&nbsp;&nbsp;&nbsp;Solvere, et effusis colla reflecte comis.<BR>
Tu quoque, cui rugis uterum Lucina notavit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>785</FONT><BR>
&nbsp;&nbsp;&nbsp;&nbsp;&nbsp;Ut celer aversis utere Parthus equis.<BR>
Mille modi veneris; simplex minimique laboris,<BR>
&nbsp;&nbsp;&nbsp;&nbsp;&nbsp;Cum iacet in dextrum semisupina latus.<BR>
Sed neque Phoebei tripodes nec corniger Ammon<BR>
&nbsp;&nbsp;&nbsp;&nbsp;&nbsp;Vera magis vobis, quam mea Musa, canet:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>790</FONT><BR>
Siqua fides arti, quam longo fecimus usu,<BR>
&nbsp;&nbsp;&nbsp;&nbsp;&nbsp;Credite: praestabunt carmina nostra fidem.<BR>
Sentiat ex imis venerem resoluta medullis<BR>
&nbsp;&nbsp;&nbsp;&nbsp;&nbsp;Femina, et ex aequo res iuvet illa duos.<BR>
Nec blandae voces iucundaque murmura cessent,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>795</FONT><BR>
&nbsp;&nbsp;&nbsp;&nbsp;&nbsp;Nec taceant mediis improba verba iocis.<BR>
Tu quoque, cui veneris sensum natura negavit,<BR>
&nbsp;&nbsp;&nbsp;&nbsp;&nbsp;Dulcia mendaci gaudia finge sono.<BR>
Infelix, cui torpet hebes locus ille, puella,<BR>
&nbsp;&nbsp;&nbsp;&nbsp;&nbsp;Quo pariter debent femina virque frui.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>800</FONT><BR>
Tantum, cum finges, ne sis manifesta, caveto:<BR>
&nbsp;&nbsp;&nbsp;&nbsp;&nbsp;Effice per motum luminaque ipsa fidem.<BR>
Quam iuvet, et voces et anhelitus arguat oris;<BR>
&nbsp;&nbsp;&nbsp;&nbsp;&nbsp;A! pudet, arcanas pars habet ista notas.<BR>
Gaudia post Veneris quae poscet munus amantem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>805</FONT><BR>
&nbsp;&nbsp;&nbsp;&nbsp;&nbsp;Illa suas nolet pondus habere preces.<BR>
Nec lucem in thalamos totis admitte fenestris;<BR>
&nbsp;&nbsp;&nbsp;&nbsp;&nbsp;Aptius in vestro corpore multa latent.<BR>
Lusus habet finem: cygnis descendere tempus,<BR>
&nbsp;&nbsp;&nbsp;&nbsp;&nbsp;Duxerunt collo qui iuga nostra suo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>810</FONT><BR>
Ut quondam iuvenes, ita nunc, mea turba, puellae<BR>
&nbsp;&nbsp;&nbsp;&nbsp;&nbsp;Inscribant spoliis 'Naso magister erat.'
</P>

<div class="footer">
	<p>
		<a href="/ovid.html">Ovid</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>

</BODY>
</HTML>
