<html>
	<head>
		<title>
			Ovid: Metamorposes XIV
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>P. OVIDI NASONIS METAMORPHOSEN LIBER QVARTVS DECIMVS
</p>

<P class=border></P>

<p>
&nbsp;&nbsp;&nbsp;&nbsp;&nbsp;Iamque Giganteis iniectam faucibus Aetnen<BR>
arvaque Cyclopum, quid rastra, quid usus aratri,<BR>
nescia nec quicquam iunctis debentia bubus<BR>
liquerat Euboicus tumidarum cultor aquarum,<BR>
liquerat et Zanclen adversaque moenia Regi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR>
navifragumque fretum, gemino quod litore pressum<BR>
Ausoniae Siculaeque tenet confinia terrae.<BR>
inde manu magna Tyrrhena per aequora vectus<BR>
herbiferos adiit colles atque atria Glaucus<BR>
Sole satae Circes, variarum plena ferarum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>
quam simul adspexit, dicta acceptaque salute,<BR>
'diva, dei miserere, precor! nam sola levare<BR>
tu potes hunc,' dixit 'videar modo dignus, amorem.<BR>
quanta sit herbarum, Titani, potentia, nulli<BR>
quam mihi cognitius, qui sum mutatus ab illis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR>
neve mei non nota tibi sit causa furoris:<BR>
litore in Italico, Messenia moenia contra,<BR>
Scylla mihi visa est. pudor est promissa precesque<BR>
blanditiasque meas contemptaque verba referre;<BR>
at tu, sive aliquid regni est in carmine, carmen&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT><BR>
ore move sacro, sive expugnacior herba est,<BR>
utere temptatis operosae viribus herbae<BR>
nec medeare mihi sanesque haec vulnera mando,<BR>
fine nihil opus est: partem ferat illa caloris.'<BR>
at Circe (neque enim flammis habet aptius ulla&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>25</FONT><BR>
talibus ingenium, seu causa est huius in ipsa,<BR>
seu Venus indicio facit hoc offensa paterno,)<BR>
talia verba refert: 'melius sequerere volentem<BR>
optantemque eadem parilique cupidine captam.<BR>
dignus eras ultro (poteras certeque) rogari,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>30</FONT><BR>
et, si spem dederis, mihi crede, rogaberis ultro.<BR>
neu dubites absitque tuae fiducia formae,<BR>
en ego, cum dea sim, nitidi cum filia Solis,<BR>
carmine cum tantum, tantum quoque gramine possim,<BR>
ut tua sim, voveo. spernentem sperne, sequenti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>35</FONT><BR>
redde vices, unoque duas ulciscere facto.'<BR>
talia temptanti 'prius' inquit 'in aequore frondes'<BR>
Glaucus 'et in summis nascentur montibus algae,<BR>
Sospite quam Scylla nostri mutentur amores.'<BR>
indignata dea est et laedere quatenus ipsum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>40</FONT><BR>
non poterat (nec vellet amans), irascitur illi,<BR>
quae sibi praelata est; venerisque offensa repulsa,<BR>
protinus horrendis infamia pabula sucis<BR>
conterit et tritis Hecateia carmina miscet<BR>
caerulaque induitur velamina perque ferarum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>45</FONT><BR>
agmen adulantum media procedit ab aula<BR>
oppositumque petens contra Zancleia saxa<BR>
Region ingreditur ferventes aestibus undas,<BR>
in quibus ut solida ponit vestigia terra<BR>
summaque decurrit pedibus super aequora siccis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>50</FONT><BR>
parvus erat gurges, curvos sinuatus in arcus,<BR>
grata quies Scyllae: quo se referebat ab aestu<BR>
et maris et caeli, medio cum plurimus orbe<BR>
sol erat et minimas a vertice fecerat umbras.<BR>
hunc dea praevitiat portentificisque venenis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>55</FONT><BR>
inquinat; hic pressos latices radice nocenti<BR>
spargit et obscurum verborum ambage novorum<BR>
ter noviens carmen magico demurmurat ore.<BR>
Scylla venit mediaque tenus descenderat alvo,<BR>
cum sua foedari latrantibus inguina monstris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>60</FONT><BR>
adspicit ac primo credens non corporis illas<BR>
esse sui partes, refugitque abigitque timetque<BR>
ora proterva canum, sed quos fugit, attrahit una<BR>
et corpus quaerens femorum crurumque pedumque<BR>
Cerbereos rictus pro partibus invenit illis:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>65</FONT><BR>
statque canum rabie subiectaque terga ferarum<BR>
inguinibus truncis uteroque exstante coercet.<BR>
&nbsp;&nbsp;&nbsp;&nbsp;&nbsp;Flevit amans Glaucus nimiumque hostiliter usae<BR>
viribus herbarum fugit conubia Circes;<BR>
Scylla loco mansit cumque est data copia, primum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>70</FONT><BR>
in Circes odium sociis spoliavit Ulixem;<BR>
mox eadem Teucras fuerat mersura carinas,<BR>
ni prius in scopulum, qui nunc quoque saxeus exstat,<BR>
transformata foret: scopulum quoque navita vitat.<BR>
&nbsp;&nbsp;&nbsp;&nbsp;&nbsp;Hunc ubi Troianae remis avidamque Charybdin&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>75</FONT><BR>
evicere rates, cum iam prope litus adessent<BR>
Ausonium, Libycas vento referuntur ad oras.<BR>
excipit Aenean illic animoque domoque<BR>
non bene discidium Phrygii latura mariti<BR>
Sidonis; inque pyra sacri sub imagine facta&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>80</FONT><BR>
incubuit ferro deceptaque decipit omnes.<BR>
rursus harenosae fugiens nova moenia terrae<BR>
ad sedemque Erycis fidumque relatus Acesten<BR>
sacrificat tumulumque sui genitoris honorat.<BR>
quasque rates Iris Iunonia paene cremarat,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>85</FONT><BR>
solvit et Hippotadae regnum terrasque calenti<BR>
sulphure fumantis Acheloiadumque relinquit<BR>
Sirenum scopulos, orbataque praeside pinus<BR>
Inarimen Prochytenque legit sterilique locatas<BR>
colle Pithecusas, habitantum nomine dictas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>90</FONT><BR>
quippe deum genitor, fraudem et periuria quondam<BR>
Cercopum exosus gentisque admissa dolosae,<BR>
in deforme viros animal mutavit, ut idem<BR>
dissimiles homini possent similesque videri,<BR>
membraque contraxit naresque a fronte resimas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>95</FONT><BR>
contudit et rugis peraravit anilibus ora<BR>
totaque velatos flaventi corpora villo<BR>
misit in has sedes nec non prius abstulit usum<BR>
verborum et natae dira in periuria linguae;<BR>
posse queri tantum rauco stridore reliquit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>100</FONT><BR>
&nbsp;&nbsp;&nbsp;&nbsp;&nbsp;Has ubi praeteriit et Parthenopeia dextra<BR>
moenia deseruit, laeva de parte canori<BR>
Aeolidae tumulum et, loca feta palustribus ulvis,<BR>
litora Cumarum vivacisque antra Sibyllae<BR>
intrat et, ut manes adeat per Averna paternos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>105</FONT><BR>
orat. at illa diu vultum tellure moratum<BR>
erexit tandemque deo furibunda recepto<BR>
'magna petis,' dixit, 'vir factis maxime, cuius<BR>
dextera per ferrum, pietas spectata per ignes.<BR>
pone tamen, Troiane, metum: potiere petitis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>110</FONT><BR>
Elysiasque domos et regna novissima mundi<BR>
me duce cognosces simulacraque cara parentis.<BR>
invia virtuti nulla est via.' dixit et auro<BR>
fulgentem ramum silva Iunonis Avernae<BR>
monstravit iussitque suo divellere trunco.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>115</FONT><BR>
paruit Aeneas et formidabilis Orci<BR>
vidit opes atavosque suos umbramque senilem<BR>
magnanimi Anchisae; didicit quoque iura locorum,<BR>
quaeque novis essent adeunda pericula bellis.<BR>
inde ferens lassos averso tramite passus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>120</FONT><BR>
cum duce Cumaea mollit sermone laborem.<BR>
dumque iter horrendum per opaca crepuscula carpit,<BR>
'seu dea tu praesens, seu dis gratissima,' dixit,<BR>
'numinis instar eris semper mihi, meque fatebor<BR>
muneris esse tui, quae me loca mortis adire,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>125</FONT><BR>
quae loca me visae voluisti evadere mortis.<BR>
pro quibus aerias meritis evectus ad auras<BR>
templa tibi statuam, tribuam tibi turis honores.'<BR>
respicit hunc vates et suspiratibus haustis<BR>
'nec dea sum,' dixit 'nec sacri turis honore&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>130</FONT><BR>
humanum dignare caput, neu nescius erres,<BR>
lux aeterna mihi carituraque fine dabatur,<BR>
si mea virginitas Phoebo patuisset amanti.<BR>
dum tamen hanc sperat, dum praecorrumpere donis<BR>
me cupit, "elige," ait "virgo Cumaea, quid optes:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2> 135</FONT><BR>
optatis potiere tuis." ego pulveris hausti<BR>
ostendens cumulum, quot haberet corpora pulvis,<BR>
tot mihi natales contingere vana rogavi;<BR>
excidit, ut peterem iuvenes quoque protinus annos.<BR>
hos tamen ille mihi dabat aeternamque iuventam,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>140</FONT><BR>
si Venerem paterer: contempto munere Phoebi<BR>
innuba permaneo; sed iam felicior aetas<BR>
terga dedit, tremuloque gradu venit aegra senectus,<BR>
quae patienda diu est. nam iam mihi saecula septem<BR>
acta, tamen superest, numeros ut pulveris aequem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>145</FONT><BR>
ter centum messes, ter centum musta videre.<BR>
tempus erit, cum de tanto me corpore parvam<BR>
longa dies faciet, consumptaque membra senecta<BR>
ad minimum redigentur onus: nec amata videbor<BR>
nec placuisse deo, Phoebus quoque forsitan ipse&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>150</FONT><BR>
vel non cognoscet, vel dilexisse negabit:<BR>
usque adeo mutata ferar nullique videnda,<BR>
voce tamen noscar; vocem mihi fata relinquent.'<BR>
&nbsp;&nbsp;&nbsp;&nbsp;&nbsp;Talia convexum per iter memorante Sibylla<BR>
sedibus Euboicam Stygiis emergit in urbem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>155</FONT><BR>
Troius Aeneas sacrisque ex more litatis<BR>
litora adit nondum nutricis habentia nomen.<BR>
hic quoque substiterat post taedia longa laborum<BR>
Neritius Macareus, comes experientis Ulixis.<BR>
desertum quondam mediis qui rupibus Aetnae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>160</FONT><BR>
noscit Achaemeniden inprovisoque repertum<BR>
vivere miratus, 'qui te casusve deusve<BR>
servat, Achaemenide? cur' inquit 'barbara Graium<BR>
prora vehit? petitur vestra quae terra carina?'<BR>
talia quaerenti, iam non hirsutus amictu,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>165</FONT><BR>
iam suus et spinis conserto tegmine nullis,<BR>
fatur Achaemenides: 'iterum Polyphemon et illos<BR>
adspiciam fluidos humano sanguine rictus,<BR>
hac mihi si potior domus est Ithaceque carina,<BR>
si minus Aenean veneror genitore, nec umquam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>170</FONT><BR>
esse satis potero, praestem licet omnia, gratus.<BR>
quod loquor et spiro caelumque et sidera solis<BR>
respicio, possimne ingratus et inmemor esse?<BR>
ille dedit, quod non anima haec Cyclopis in ora<BR>
venit, et ut iam nunc lumen vitale relinquam,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>175</FONT><BR>
aut tumulo aut certe non illa condar in alvo.<BR>
quid mihi tunc animi (nisi si timor abstulit omnem<BR>
sensum animumque) fuit, cum vos petere alta relictus<BR>
aequora conspexi? volui inclamare, sed hosti<BR>
prodere me timui: vestrae quoque clamor Ulixis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>180</FONT><BR>
paene rati nocuit. vidi, cum monte revulsum<BR>
inmanem scopulum medias permisit in undas;<BR>
vidi iterum veluti tormenti viribus acta<BR>
vasta Giganteo iaculantem saxa lacerto<BR>
et, ne deprimeret fluctus ventusve carinam,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>185</FONT><BR>
pertimui, iam me non esse oblitus in illa.<BR>
ut vero fuga vos a certa morte reduxit,<BR>
ille quidem totam gemebundus obambulat Aetnam<BR>
praetemptatque manu silvas et luminis orbus<BR>
rupibus incursat foedataque bracchia tabo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>190</FONT><BR>
in mare protendens gentem exsecratur Achivam<BR>
atque ait: "o si quis referat mihi casus Ulixem,<BR>
aut aliquem e sociis, in quem mea saeviat ira,<BR>
viscera cuius edam, cuius viventia dextra<BR>
membra mea laniem, cuius mihi sanguis inundet&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>195</FONT><BR>
guttur, et elisi trepident sub dentibus artus:<BR>
quam nullum aut leve sit damnum mihi lucis ademptae!"<BR>
haec et plura ferox, me luridus occupat horror<BR>
spectantem vultus etiamnum caede madentes<BR>
crudelesque manus et inanem luminis orbem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>200</FONT><BR>
membraque et humano concretam sanguine barbam.<BR>
mors erat ante oculos, minimum tamen illa malorum,<BR>
et iam prensurum, iam nunc mea viscera rebar<BR>
in sua mersurum, mentique haerebat imago<BR>
temporis illius, quo vidi bina meorum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>205</FONT><BR>
ter quater adfligi sociorum corpora terrae,<BR>
cum super ipse iacens hirsuti more leonis<BR>
visceraque et carnes cumque albis ossa medullis<BR>
semianimesque artus avidam condebat in alvum;<BR>
me tremor invasit: stabam sine sanguine maestus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>210</FONT><BR>
mandentemque videns eiectantemque cruentas<BR>
ore dapes et frusta mero glomerata vomentem:<BR>
talia fingebam misero mihi fata parari<BR>
perque dies multos latitans omnemque tremiscens<BR>
ad strepitum mortemque timens cupidusque moriri&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>215</FONT><BR>
glande famem pellens et mixta frondibus herba<BR>
solus inops exspes leto poenaeque relictus<BR>
hanc procul adspexi longo post tempore navem<BR>
oravique fugam gestu ad litusque cucurri,<BR>
et movi: Graiumque ratis Troiana recepit!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2> 220</FONT><BR>
tu quoque pande tuos, comitum gratissime, casus<BR>
et ducis et turbae, quae tecum est credita ponto.'<BR>
&nbsp;&nbsp;&nbsp;&nbsp;&nbsp;Aeolon ille refert Tusco regnare profundo,<BR>
Aeolon Hippotaden, cohibentem carcere ventos;<BR>
quos bovis inclusos tergo, memorabile munus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>225</FONT><BR>
Dulichium sumpsisse ducem flatuque secundo<BR>
lucibus isse novem et terram aspexisse petitam;<BR>
proxima post nonam cum sese aurora moveret,<BR>
invidia socios praedaeque cupidine victos<BR>
esse; ratos aurum, dempsisse ligamina ventis;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>230</FONT><BR>
cum quibus isse retro, per quas modo venerat undas,<BR>
Aeoliique ratem portus repetisse tyranni.<BR>
'inde Lami veterem Laestrygonis' inquit 'in urbem<BR>
venimus: Antiphates terra regnabat in illa.<BR>
missus ad hunc ego sum, numero comitante duorum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>235</FONT><BR>
vixque fuga quaesita salus comitique mihique,<BR>
tertius e nobis Laestrygonis inpia tinxit<BR>
ora cruore suo. fugientibus instat et agmen<BR>
concitat Antiphates; coeunt et saxa trabesque<BR>
coniciunt merguntque viros merguntque carinas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>240</FONT><BR>
una tamen, quae nos ipsumque vehebat Ulixem,<BR>
effugit. amissa sociorum parte dolentes<BR>
multaque conquesti terris adlabimur illis,<BR>
quas procul hinc cernis (procul est, mihi crede, videnda<BR>
insula visa mihi!) tuque o iustissime Troum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>245</FONT><BR>
nate dea, (neque enim finito Marte vocandus<BR>
hostis es, Aenea) moneo, fuge litora Circes!<BR>
nos quoque Circaeo religata in litore pinu,<BR>
Antiphatae memores inmansuetique Cyclopis,<BR>
ire negabamus; sed tecta ignota subire&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>250</FONT><BR>
sorte sumus lecti: sors me fidumque Politen<BR>
Eurylochumque simul nimiique Elpenora vini<BR>
bisque novem socios Circaea ad moenia misit.<BR>
quae simul attigimus stetimusque in limine tecti,<BR>
mille lupi mixtaeque lupis ursaeque leaeque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>255</FONT><BR>
occursu fecere metum, sed nulla timenda<BR>
nullaque erat nostro factura in corpore vulnus;<BR>
quin etiam blandas movere per aera caudas<BR>
nostraque adulantes comitant vestigia, donec<BR>
excipiunt famulae perque atria marmore tecta&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>260</FONT><BR>
ad dominam ducunt: pulchro sedet illa recessu<BR>
sollemni solio pallamque induta nitentem<BR>
insuper aurato circumvelatur amictu.<BR>
Nereides nymphaeque simul, quae vellera motis<BR>
nulla trahunt digitis nec fila sequentia ducunt:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>265</FONT><BR>
gramina disponunt sparsosque sine ordine flores<BR>
secernunt calathis variasque coloribus herbas;<BR>
ipsa, quod hae faciunt, opus exigit, ipsa, quis usus<BR>
quove sit in folio, quae sit concordia mixtis,<BR>
novit et advertens pensas examinat herbas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>270</FONT><BR>
haec ubi nos vidit, dicta acceptaque salute<BR>
diffudit vultus et reddidit omina votis.<BR>
nec mora, misceri tosti iubet hordea grani<BR>
mellaque vimque meri cum lacte coagula passo,<BR>
quique sub hac lateant furtim dulcedine, sucos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>275</FONT><BR>
adicit. accipimus sacra data pocula dextra.<BR>
quae simul arenti sitientes hausimus ore,<BR>
et tetigit summos virga dea dira capillos,<BR>
(et pudet et referam) saetis horrescere coepi,<BR>
nec iam posse loqui, pro verbis edere raucum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2> 280</FONT><BR>
murmur et in terram toto procumbere vultu,<BR>
osque meum sensi pando occallescere rostro,<BR>
colla tumere toris, et qua modo pocula parte<BR>
sumpta mihi fuerant, illa vestigia feci<BR>
cumque eadem passis (tantum medicamina possunt!)&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>285</FONT><BR>
claudor hara, solumque suis caruisse figura<BR>
vidimus Eurylochum: solus data pocula fugit;<BR>
quae nisi vitasset, pecoris pars una manerem<BR>
nunc quoque saetigeri, nec tantae cladis ab illo<BR>
certior ad Circen ultor venisset Ulixes.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>290</FONT><BR>
pacifer huic dederat florem Cyllenius album:<BR>
moly vocant superi, nigra radice tenetur;<BR>
tutus eo monitisque simul caelestibus intrat<BR>
ille domum Circes et ad insidiosa vocatus<BR>
pocula conantem virga mulcere capillos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>295</FONT><BR>
reppulit et stricto pavidam deterruit ense.<BR>
inde fides dextraeque datae thalamoque receptus<BR>
coniugii dotem sociorum corpora poscit.<BR>
spargimur ignotae sucis melioribus herbae<BR>
percutimurque caput conversae verbere virgae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>300</FONT><BR>
verbaque dicuntur dictis contraria verbis.<BR>
quo magis illa canit, magis hoc tellure levati<BR>
erigimur, saetaeque cadunt, bifidosque relinquit<BR>
rima pedes, redeunt umeri et subiecta lacertis<BR>
bracchia sunt: flentem flentes amplectimur ipsi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>305</FONT><BR>
haeremusque ducis collo nec verba locuti<BR>
ulla priora sumus quam nos testantia gratos.<BR>
annua nos illic tenuit mora, multaque praesens<BR>
tempore tam longo vidi, multa auribus hausi,<BR>
hoc quoque cum multis, quod clam mihi rettulit una&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>310</FONT><BR>
quattuor e famulis ad talia sacra paratis.<BR>
cum duce namque meo Circe dum sola moratur,<BR>
illa mihi niveo factum de marmore signum<BR>
ostendit iuvenale gerens in vertice picum,<BR>
aede sacra positum multisque insigne coronis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>315</FONT><BR>
quis foret et quare sacra coleretur in aede,<BR>
cur hanc ferret avem, quaerenti et scire volenti<BR>
"accipe" ait, "Macareu, dominaeque potentia quae sit<BR>
hinc quoque disce meae; tu dictis adice mentem!<BR>
&nbsp;&nbsp;&nbsp;&nbsp;&nbsp;'"Picus in Ausoniis, proles Saturnia, terris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>320</FONT><BR>
rex fuit, utilium bello studiosus equorum;<BR>
forma viro, quam cernis, erat: licet ipse decorem<BR>
adspicias fictaque probes ab imagine verum;<BR>
par animus formae; nec adhuc spectasse per annos<BR>
quinquennem poterat Graia quater Elide pugnam.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>325</FONT><BR>
ille suos dryadas Latiis in montibus ortas<BR>
verterat in vultus, illum fontana petebant<BR>
numina, naiades, quas Albula, quasque Numici,<BR>
quas Anienis aquae cursuque brevissimus Almo<BR>
Narve tulit praeceps et opacae Farfarus umbrae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>330</FONT><BR>
quaeque colunt Scythicae stagnum nemorale Dianae<BR>
finitimosque lacus; spretis tamen omnibus unam<BR>
ille colit nymphen, quam quondam in colle Palati<BR>
dicitur ancipiti peperisse Venilia Iano.<BR>
haec ubi nubilibus primum maturuit annis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>335</FONT><BR>
praeposito cunctis Laurenti tradita Pico est,<BR>
rara quidem facie, sed rarior arte canendi,<BR>
unde Canens dicta est: silvas et saxa movere<BR>
et mulcere feras et flumina longa morari<BR>
ore suo volucresque vagas retinere solebat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>340</FONT><BR>
quae dum feminea modulatur carmina voce,<BR>
exierat tecto Laurentes Picus in agros<BR>
indigenas fixurus apros tergumque premebat<BR>
acris equi laevaque hastilia bina ferebat<BR>
poeniceam fulvo chlamydem contractus ab auro.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>345</FONT><BR>
venerat in silvas et filia Solis easdem,<BR>
utque novas legeret fecundis collibus herbas,<BR>
nomine dicta suo Circaea reliquerat arva.<BR>
quae simul ac iuvenem virgultis abdita vidit,<BR>
obstipuit: cecidere manu, quas legerat, herbae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>350</FONT><BR>
flammaque per totas visa est errare medullas.<BR>
ut primum valido mentem conlegit ab aestu,<BR>
quid cuperet, fassura fuit: ne posset adire,<BR>
cursus equi fecit circumfususque satelles.<BR>
'non' ait 'effugies, vento rapiare licebit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>355</FONT><BR>
si modo me novi, si non evanuit omnis<BR>
herbarum virtus, nec me mea carmina fallunt.'<BR>
dixit et effigiem nullo cum corpore falsi<BR>
fingit apri praeterque oculos transcurrere regis<BR>
iussit et in densum trabibus nemus ire videri,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>360</FONT><BR>
plurima qua silva est et equo loca pervia non sunt.<BR>
haut mora, continuo praedae petit inscius umbram<BR>
Picus equique celer spumantia terga relinquit<BR>
spemque sequens vanam silva pedes errat in alta.<BR>
concipit illa preces et verba venefica dicit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>365</FONT><BR>
ignotosque deos ignoto carmine adorat,<BR>
quo solet et niveae vultum confundere Lunae<BR>
et patrio capiti bibulas subtexere nubes.<BR>
tum quoque cantato densetur carmine caelum<BR>
et nebulas exhalat humus, caecisque vagantur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>370</FONT><BR>
limitibus comites, et abest custodia regis.<BR>
nacta locum tempusque 'per o, tua lumina,' dixit<BR>
'quae mea ceperunt, perque hanc, pulcherrime, formam,<BR>
quae facit, ut supplex tibi sim dea, consule nostris<BR>
ignibus et socerum, qui pervidet omnia, Solem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>375</FONT><BR>
accipe nec durus Titanida despice Circen.'<BR>
dixerat; ille ferox ipsamque precesque repellit<BR>
et 'quaecumque es,' ait 'non sum tuus; altera captum<BR>
me tenet et teneat per longum, conprecor, aevum,<BR>
nec Venere externa socialia foedera laedam,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>380</FONT><BR>
dum mihi Ianigenam servabunt fata Canentem.'<BR>
saepe retemptatis precibus Titania frustra<BR>
'non inpune feres, neque' ait 'reddere Canenti,<BR>
laesaque quid faciat, quid amans, quid femina, disces<BR>
rebus; at est et amans et laesa et femina Circe!'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>385</FONT><BR>
tum bis ad occasus, bis se convertit ad ortus,<BR>
ter iuvenem baculo tetigit, tria carmina dixit.<BR>
ille fugit, sed se solito velocius ipse<BR>
currere miratur: pennas in corpore vidit,<BR>
seque novam subito Latiis accedere silvis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2> 390</FONT><BR>
indignatus avem duro fera robora rostro<BR>
figit et iratus longis dat vulnera ramis;<BR>
purpureum chlamydis pennae traxere colorem;<BR>
fibula quod fuerat vestemque momorderat aurum,<BR>
pluma fit, et fulvo cervix praecingitur auro,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>395</FONT><BR>
nec quicquam antiquum Pico nisi nomina restat.<BR>
&nbsp;&nbsp;&nbsp;&nbsp;&nbsp;'"Interea comites, clamato saepe per agros<BR>
nequiquam Pico nullaque in parte reperto,<BR>
inveniunt Circen (nam iam tenuaverat auras<BR>
passaque erat nebulas ventis ac sole recludi)&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>400</FONT><BR>
criminibusque premunt veris regemque reposcunt<BR>
vimque ferunt saevisque parant incessere telis:<BR>
illa nocens spargit virus sucosque veneni<BR>
et Noctem Noctisque deos Ereboque Chaoque<BR>
convocat et longis Hecaten ululatibus orat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>405</FONT><BR>
exsiluere loco (dictu mirabile) silvae,<BR>
ingemuitque solum, vincinaque palluit arbor,<BR>
sparsaque sanguineis maduerunt pabula guttis,<BR>
et lapides visi mugitus edere raucos<BR>
et latrare canes et humus serpentibus atris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>410</FONT><BR>
squalere et tenues animae volitare silentum:<BR>
attonitum monstris vulgus pavet; illa paventis<BR>
ora venenata tetigit mirantia virga,<BR>
cuius ab attactu variarum monstra ferarum<BR>
in iuvenes veniunt: nulli sua mansit imago.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>415</FONT><BR>
&nbsp;&nbsp;&nbsp;&nbsp;&nbsp;'"Sparserat occiduus Tartessia litora Phoebus,<BR>
et frustra coniunx oculis animoque Canentis<BR>
exspectatus erat: famuli populusque per omnes<BR>
discurrunt silvas atque obvia lumina portant;<BR>
nec satis est nymphae flere et lacerare capillos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>420</FONT><BR>
et dare plangorem (facit haec tamen omnia) seque<BR>
proripit ac Latios errat vesana per agros.<BR>
sex illam noctes, totidem redeuntia solis<BR>
lumina viderunt inopem somnique cibique<BR>
per iuga, per valles, qua fors ducebat, euntem;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>425</FONT><BR>
ultimus adspexit Thybris luctuque viaque<BR>
fessam et iam longa ponentem corpora ripa.<BR>
illic cum lacrimis ipso modulata dolore<BR>
verba sono tenui maerens fundebat, ut olim<BR>
carmina iam moriens canit exequialia cycnus;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>430</FONT><BR>
luctibus extremum tenues liquefacta medullas<BR>
tabuit inque leves paulatim evanuit auras,<BR>
fama tamen signata loco est, quem rite Canentem<BR>
nomine de nymphae veteres dixere Camenae."<BR>
&nbsp;&nbsp;&nbsp;&nbsp;&nbsp;'Talia multa mihi longum narrata per annum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>435</FONT><BR>
visaque sunt. resides et desuetudine tardi<BR>
rursus inire fretum, rursus dare vela iubemur,<BR>
ancipitesque vias et iter Titania vastum<BR>
dixerat et saevi restare pericula ponti:<BR>
pertimui, fateor, nactusque hoc litus adhaesi.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>440</FONT><BR>
&nbsp;&nbsp;&nbsp;&nbsp;&nbsp;Finierat Macareus, urnaque Aeneia nutrix<BR>
condita marmorea tumulo breve carmen habebat<BR>
hic : me : caietam : notae : pietatis : alumnus<BR>
ereptam : argolico : quo : debuit : igne : cremavit<BR>
solvitur herboso religatus ab aggere funis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>445</FONT><BR>
et procul insidias infamataeque relinquunt<BR>
tecta deae lucosque petunt, ubi nubilus umbra<BR>
in mare cum flava prorumpit Thybris harena;<BR>
Faunigenaeque domo potitur nataque Latini,<BR>
non sine Marte tamen. bellum cum gente feroci&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>450</FONT><BR>
suscipitur, pactaque furit pro coniuge Turnus.<BR>
concurrit Latio Tyrrhenia tota, diuque<BR>
ardua sollicitis victoria quaeritur armis.<BR>
auget uterque suas externo robore vires,<BR>
et multi Rutulos, multi Troiana tuentur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>455</FONT><BR>
castra, neque Aeneas Euandri ad moenia frustra,<BR>
at Venulus frustra profugi Diomedis ad urbem<BR>
venerat: ille quidem sub Iapyge maxima Dauno<BR>
moenia condiderat dotaliaque arva tenebat;<BR>
sed Venulus Turni postquam mandata peregit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>460</FONT><BR>
auxiliumque petit, vires Aetolius heros<BR>
excusat: nec se aut soceri committere pugnae<BR>
velle sui populos, aut quos e gente suorum<BR>
armet habere ullos, 'neve haec commenta putetis,<BR>
admonitu quamquam luctus renoventur amari,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>465</FONT><BR>
perpetiar memorare tamen. postquam alta cremata est<BR>
Ilios, et Danaas paverunt Pergama flammas,<BR>
Naryciusque heros, a virgine virgine rapta,<BR>
quam meruit poenam solus, digessit in omnes,<BR>
spargimur et ventis inimica per aequora rapti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>470</FONT><BR>
fulmina, noctem, imbres, iram caelique marisque<BR>
perpetimur Danai cumulumque Capherea cladis,<BR>
neve morer referens tristes ex ordine casus,<BR>
Graecia tum potuit Priamo quoque flenda videri.<BR>
me tamen armiferae servatum cura Minervae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>475</FONT><BR>
fluctibus eripuit, patriis sed rursus ab agris<BR>
pellor, et antiquo memores de vulnere poenas<BR>
exigit alma Venus, tantosque per alta labores<BR>
aequora sustinui, tantos terrestribus armis,<BR>
ut mihi felices sint illi saepe vocati,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>480</FONT><BR>
quos communis hiems inportunusque Caphereus<BR>
mersit aquis, vellemque horum pars una fuissem.<BR>
&nbsp;&nbsp;&nbsp;&nbsp;&nbsp;'Ultima iam passi comites belloque fretoque<BR>
deficiunt finemque rogant erroris, at Acmon<BR>
fervidus ingenio, tum vero et cladibus asper,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>485</FONT><BR>
"quid superest, quod iam patientia vestra recuset<BR>
ferre, viri?" dixit "quid habet Cytherea, quod ultra,<BR>
velle puta, faciat? nam dum peiora timentur,<BR>
est in vota locus: sors autem ubi pessima rerum,<BR>
sub pedibus timor est securaque summa malorum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>490</FONT><BR>
audiat ipsa licet, licet, ut facit, oderit omnes<BR>
sub Diomede viros, odium tamen illius omnes<BR>
spernimus: haud magno stat magna potentia nobis."<BR>
talibus inritans Venerem Pleuronius Acmon<BR>
instimulat verbis veteremque resuscitat iram.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>495</FONT><BR>
dicta placent paucis, numeri maioris amici<BR>
Acmona conripimus; cui respondere volenti<BR>
vox pariter vocisque via est tenuata, comaeque<BR>
in plumas abeunt, plumis nova colla teguntur<BR>
pectoraque et tergum, maiores bracchia pennas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2> 500</FONT><BR>
accipiunt, cubitique leves sinuantur in alas;<BR>
magna pedis digitos pars occupat, oraque cornu<BR>
indurata rigent finemque in acumine ponunt.<BR>
hunc Lycus, hunc Idas et cum Rhexenore Nycteus,<BR>
hunc miratur Abas, et dum mirantur, eandem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>505</FONT><BR>
accipiunt faciem, numerusque ex agmine maior<BR>
subvolat et remos plausis circumvolat alis:<BR>
si volucrum quae sit subitarum forma requiris,<BR>
ut non cycnorum, sic albis proxima cygnis.<BR>
vix equidem has sedes et Iapygis arida Dauni&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>510</FONT><BR>
arva gener teneo minima cum parte meorum.'<BR>
&nbsp;&nbsp;&nbsp;&nbsp;&nbsp;Hactenus Oenides, Venulus Calydonia regna<BR>
Peucetiosque sinus Messapiaque arva relinquit.<BR>
in quibus antra videt, quae, multa nubila silva<BR>
et levibus cannis latitantia semicaper Pan&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>515</FONT><BR>
nunc tenet, at quodam tenuerunt tempore nymphae.<BR>
Apulus has illa pastor regione fugatas<BR>
terruit et primo subita formidine movit,<BR>
mox, ubi mens rediit et contempsere sequentem,<BR>
ad numerum motis pedibus duxere choreas;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>520</FONT><BR>
inprobat has pastor saltuque imitatus agresti<BR>
addidit obscenis convicia rustica dictis,<BR>
nec prius os tacuit, quam guttura condidit arbor:<BR>
arbor enim est, sucoque licet cognoscere mores.<BR>
quippe notam linguae bacis oleaster amaris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>525</FONT><BR>
exhibet: asperitas verborum cessit in illa.<BR>
&nbsp;&nbsp;&nbsp;&nbsp;&nbsp;Hinc ubi legati rediere, negata ferentes<BR>
arma Aetola sibi, Rutuli sine viribus illis<BR>
bella instructa gerunt, multumque ab utraque cruoris<BR>
parte datur; fert ecce avidas in pinea Turnus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>530</FONT><BR>
texta faces, ignesque timent, quibus unda pepercit.<BR>
iamque picem et ceras alimentaque cetera flammae<BR>
Mulciber urebat perque altum ad carbasa malum<BR>
ibat, et incurvae fumabant transtra carinae,<BR>
cum memor has pinus Idaeo vertice caesas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>535</FONT><BR>
sancta deum genetrix tinnitibus aera pulsi<BR>
aeris et inflati conplevit murmure buxi<BR>
perque leves domitis invecta leonibus auras<BR>
'inrita sacrilega iactas incendia dextra,<BR>
Turne!' ait. 'eripiam: nec me patiente cremabit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>540</FONT><BR>
ignis edax nemorum partes et membra meorum.'<BR>
intonuit dicente dea, tonitrumque secuti<BR>
cum saliente graves ceciderunt grandine nimbi,<BR>
aeraque et tumidum subitis concursibus aequor<BR>
Astraei turbant et eunt in proelia fratres.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>545</FONT><BR>
e quibus alma parens unius viribus usa<BR>
stuppea praerupit Phrygiae retinacula classis,<BR>
fertque rates pronas medioque sub aequore mergit;<BR>
robore mollito lignoque in corpora verso<BR>
in capitum faciem puppes mutantur aduncae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>550</FONT><BR>
in digitos abeunt et crura natantia remi,<BR>
quodque prius fuerat, latus est, mediisque carina<BR>
subdita navigiis spinae mutatur in usum,<BR>
lina comae molles, antemnae bracchia fiunt,<BR>
caerulus, ut fuerat, color est; quasque ante timebant,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>555</FONT><BR>
illas virgineis exercent lusibus undas<BR>
Naides aequoreae durisque in montibus ortae<BR>
molle fretum celebrant nec eas sua tangit origo;<BR>
non tamen oblitae, quam multa pericula saepe<BR>
pertulerint pelago, iactatis saepe carinis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>560</FONT><BR>
subposuere manus, nisi siqua vehebat Achivos:<BR>
cladis adhuc Phrygiae memores odere Pelasgos<BR>
Neritiaeque ratis viderunt fragmina laetis<BR>
vultibus et laetis videre rigescere puppim<BR>
vultibus Alcinoi saxumque increscere ligno.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>565</FONT><BR>
&nbsp;&nbsp;&nbsp;&nbsp;&nbsp;Spes erat, in nymphas animata classe marinas<BR>
posse metu monstri Rutulum desistere bello:<BR>
perstat, habetque deos pars utraque, quodque deorum est<BR>
instar, habent animos; nec iam dotalia regna,<BR>
nec sceptrum soceri, nec te, Lavinia virgo,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>570</FONT><BR>
sed vicisse petunt deponendique pudore<BR>
bella gerunt, tandemque Venus victricia nati<BR>
arma videt, Turnusque cadit: cadit Ardea, Turno<BR>
sospite dicta potens; quam postquam barbarus ignis<BR>
abstulit et tepida latuerunt tecta favilla,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>575</FONT><BR>
congerie e media tum primum cognita praepes<BR>
subvolat et cineres plausis everberat alis.<BR>
et sonus et macies et pallor et omnia, captam<BR>
quae deceant urbem, nomen quoque mansit in illa<BR>
urbis, et ipsa suis deplangitur Ardea pennis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>580</FONT><BR>
&nbsp;&nbsp;&nbsp;&nbsp;&nbsp;Iamque deos omnes ipsamque Aeneia virtus<BR>
Iunonem veteres finire coegerat iras,<BR>
cum, bene fundatis opibus crescentis Iuli,<BR>
tempestivus erat caelo Cythereius heros.<BR>
ambieratque Venus superos colloque parentis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2> 585</FONT><BR>
circumfusa sui 'numquam mihi' dixerat 'ullo<BR>
tempore dure pater, nunc sis mitissimus, opto,<BR>
Aeneaeque meo, qui te de sanguine nostro<BR>
fecit avum, quamvis parvum des, optime, numen,<BR>
dummodo des aliquod! satis est inamabile regnum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>590</FONT><BR>
adspexisse semel, Stygios semel isse per amnes.'<BR>
adsensere dei, nec coniunx regia vultus<BR>
inmotos tenuit placatoque adnuit ore;<BR>
tum pater 'estis' ait 'caelesti munere digni,<BR>
quaeque petis pro quoque petis: cape, nata, quod optas!'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>595</FONT><BR>
fatus erat: gaudet gratesque agit illa parenti<BR>
perque leves auras iunctis invecta columbis<BR>
litus adit Laurens, ubi tectus harundine serpit<BR>
in freta flumineis vicina Numicius undis.<BR>
hunc iubet Aeneae, quaecumque obnoxia morti,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>600</FONT><BR>
abluere et tacito deferre sub aequora cursu;<BR>
corniger exsequitur Veneris mandata suisque,<BR>
quicquid in Aenea fuerat mortale, repurgat<BR>
et respersit aquis; pars optima restitit illi.<BR>
lustratum genetrix divino corpus odore&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>605</FONT><BR>
unxit et ambrosia cum dulci nectare mixta<BR>
contigit os fecitque deum, quem turba Quirini<BR>
nuncupat Indigetem temploque arisque recepit.<BR>
&nbsp;&nbsp;&nbsp;&nbsp;&nbsp;Inde sub Ascanii dicione binominis Alba<BR>
resque Latina fuit. succedit Silvius illi.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>610</FONT><BR>
quo satus antiquo tenuit repetita Latinus<BR>
nomina cum sceptro, clarus subit Alba Latinum.<BR>
Epytus ex illo est; post hunc Capetusque Capysque,<BR>
sed Capys ante fuit; regnum Tiberinus ab illis<BR>
cepit et in Tusci demersus fluminis undis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>615</FONT><BR>
nomina fecit aquae; de quo Remulusque feroxque<BR>
Acrota sunt geniti. Remulus maturior annis<BR>
fulmineo periit, imitator fulminis, ictu.<BR>
fratre suo sceptrum moderatior Acrota forti<BR>
tradit Aventino, qui, quo regnarat, eodem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>620</FONT><BR>
monte iacet positus tribuitque vocabula monti;<BR>
iamque Palatinae summam Proca gentis habebat.<BR>
&nbsp;&nbsp;&nbsp;&nbsp;&nbsp;Rege sub hoc Pomona fuit, qua nulla Latinas<BR>
inter hamadryadas coluit sollertius hortos<BR>
nec fuit arborei studiosior altera fetus;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>625</FONT><BR>
unde tenet nomen: non silvas illa nec amnes,<BR>
rus amat et ramos felicia poma ferentes;<BR>
nec iaculo gravis est, sed adunca dextera falce,<BR>
qua modo luxuriem premit et spatiantia passim<BR>
bracchia conpescit, fisso modo cortice virgam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>630</FONT><BR>
inserit et sucos alieno praestat alumno;<BR>
nec sentire sitim patitur bibulaeque recurvas<BR>
radicis fibras labentibus inrigat undis.<BR>
hic amor, hoc studium, Veneris quoque nulla cupido est;<BR>
vim tamen agrestum metuens pomaria claudit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>635</FONT><BR>
intus et accessus prohibet refugitque viriles.<BR>
quid non et Satyri, saltatibus apta iuventus,<BR>
fecere et pinu praecincti cornua Panes<BR>
Silvanusque, suis semper iuvenilior annis,<BR>
quique deus fures vel falce vel inguine terret,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>640</FONT><BR>
ut poterentur ea? sed enim superabat amando<BR>
hos quoque Vertumnus neque erat felicior illis.<BR>
o quotiens habitu duri messoris aristas<BR>
corbe tulit verique fuit messoris imago!<BR>
tempora saepe gerens faeno religata recenti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>645</FONT><BR>
desectum poterat gramen versasse videri;<BR>
saepe manu stimulos rigida portabat, ut illum<BR>
iurares fessos modo disiunxisse iuvencos.<BR>
falce data frondator erat vitisque putator;<BR>
induerat scalas: lecturum poma putares;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>650</FONT><BR>
miles erat gladio, piscator harundine sumpta;<BR>
denique per multas aditum sibi saepe figuras<BR>
repperit, ut caperet spectatae gaudia formae.<BR>
ille etiam picta redimitus tempora mitra,<BR>
innitens baculo, positis per tempora canis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>655</FONT><BR>
adsimulavit anum: cultosque intravit in hortos<BR>
pomaque mirata est 'tanto' que 'potentior!' inquit<BR>
paucaque laudatae dedit oscula, qualia numquam<BR>
vera dedisset anus, glaebaque incurva resedit<BR>
suspiciens pandos autumni pondere ramos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>660</FONT><BR>
ulmus erat contra speciosa nitentibus uvis:<BR>
quam socia postquam pariter cum vite probavit,<BR>
'at si staret' ait 'caelebs sine palmite truncus,<BR>
nil praeter frondes, quare peteretur, haberet;<BR>
haec quoque, quae iuncta est, vitis requiescit in ulmo:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>665</FONT><BR>
si non nupta foret, terrae acclinata iaceret;<BR>
tu tamen exemplo non tangeris arboris huius<BR>
concubitusque fugis nec te coniungere curas.<BR>
atque utinam velles! Helene non pluribus esset<BR>
sollicitata procis nec quae Lapitheia movit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>670</FONT><BR>
proelia nec coniunx nimium tardantis Ulixis.<BR>
nunc quoque, cum fugias averserisque petentes,<BR>
mille viri cupiunt et semideique deique<BR>
et quaecumque tenent Albanos numina montes.<BR>
sed tu si sapies, si te bene iungere anumque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>675</FONT><BR>
hanc audire voles, quae te plus omnibus illis,<BR>
plus, quam credis, amo: vulgares reice taedas<BR>
Vertumnumque tori socium tibi selige! pro quo<BR>
me quoque pignus habe: neque enim sibi notior ille est,<BR>
quam mihi; nec passim toto vagus errat in orbe,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>680</FONT><BR>
haec loca sola colit; nec, uti pars magna procorum,<BR>
quam modo vidit, amat: tu primus et ultimus illi<BR>
ardor eris, solique suos tibi devovet annos.<BR>
adde, quod est iuvenis, quod naturale decoris<BR>
munus habet formasque apte fingetur in omnes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>685</FONT><BR>
et quod erit iussus, iubeas licet omnia, fiet.<BR>
quid, quod amatis idem, quod, quae tibi poma coluntur,<BR>
primus habet laetaque tenet tua munera dextra!<BR>
sed neque iam fetus desiderat arbore demptos<BR>
nec, quas hortus alit, cum sucis mitibus herbas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>690</FONT><BR>
nec quicquam nisi te: miserere ardentis et ipsum,<BR>
qui petit, ore meo praesentem crede precari.<BR>
ultoresque deos et pectora dura perosam<BR>
Idalien memoremque time Rhamnusidis iram!<BR>
quoque magis timeas, (etenim mihi multa vetustas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2> 695</FONT><BR>
scire dedit) referam tota notissima Cypro<BR>
facta, quibus flecti facile et mitescere possis.<BR>
&nbsp;&nbsp;&nbsp;&nbsp;&nbsp;'Viderat a veteris generosam sanguine Teucri<BR>
Iphis Anaxareten, humili de stirpe creatus,<BR>
viderat et totis perceperat ossibus aestum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>700</FONT><BR>
luctatusque diu, postquam ratione furorem<BR>
vincere non potuit, supplex ad limina venit<BR>
et modo nutrici miserum confessus amorem,<BR>
ne sibi dura foret, per spes oravit alumnae,<BR>
et modo de multis blanditus cuique ministris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>705</FONT><BR>
sollicita petiit propensum voce favorem;<BR>
saepe ferenda dedit blandis sua verba tabellis,<BR>
interdum madidas lacrimarum rore coronas<BR>
postibus intendit posuitque in limine duro<BR>
molle latus tristisque serae convicia fecit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>710</FONT><BR>
saevior illa freto surgente cadentibus Haedis,<BR>
durior et ferro, quod Noricus excoquit ignis,<BR>
et saxo, quod adhuc vivum radice tenetur,<BR>
spernit et inridet, factisque inmitibus addit<BR>
verba superba ferox et spe quoque fraudat amantem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>715</FONT><BR>
non tulit impatiens longi tormenta doloris<BR>
Iphis et ante fores haec verba novissima dixit:<BR>
"vincis, Anaxarete, neque erunt tibi taedia tandem<BR>
ulla ferenda mei: laetos molire triumphos<BR>
et Paeana voca nitidaque incingere lauru!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>720</FONT><BR>
vincis enim, moriorque libens: age, ferrea, gaude!<BR>
certe aliquid laudare mei cogeris amoris,<BR>
quo tibi sim gratus, meritumque fatebere nostrum.<BR>
non tamen ante tui curam excessisse memento<BR>
quam vitam geminaque simul mihi luce carendum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2> 725</FONT><BR>
nec tibi fama mei ventura est nuntia leti:<BR>
ipse ego, ne dubites, adero praesensque videbor,<BR>
corpore ut exanimi crudelia lumina pascas.<BR>
si tamen, o superi, mortalia facta videtis,<BR>
este mei memores (nihil ultra lingua precari&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>730</FONT><BR>
sustinet) et longo facite ut narremur in aevo,<BR>
et, quae dempsistis vitae, date tempora famae!"<BR>
dixit, et ad postes ornatos saepe coronis<BR>
umentes oculos et pallida bracchia tollens,<BR>
cum foribus laquei religaret vincula summis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>735</FONT><BR>
"haec tibi serta placent, crudelis et inpia!" dixit<BR>
inseruitque caput, sed tum quoque versus ad illam,<BR>
atque onus infelix elisa fauce pependit.<BR>
icta pedum motu trepidantum aperire iubentem<BR>
visa dedisse sonum est adapertaque ianua factum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>740</FONT><BR>
prodidit, exclamant famuli frustraque levatum<BR>
(nam pater occiderat) referunt ad limina matris;<BR>
accipit illa sinu conplexaque frigida nati<BR>
membra sui postquam miserorum verba parentum<BR>
edidit et matrum miserarum facta peregit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>745</FONT><BR>
funera ducebat mediam lacrimosa per urbem<BR>
luridaque arsuro portabat membra feretro.<BR>
forte viae vicina domus, qua flebilis ibat<BR>
pompa, fuit, duraeque sonus plangoris ad aures<BR>
venit Anaxaretes, quam iam deus ultor agebat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>750</FONT><BR>
mota tamen "videamus" ait "miserabile funus"<BR>
et patulis iniit tectum sublime fenestris<BR>
vixque bene inpositum lecto prospexerat Iphin:<BR>
deriguere oculi, calidusque e corpore sanguis<BR>
inducto pallore fugit, conataque retro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>755</FONT><BR>
ferre pedes haesit, conata avertere vultus<BR>
hoc quoque non potuit, paulatimque occupat artus,<BR>
quod fuit in duro iam pridem pectore, saxum.<BR>
neve ea ficta putes, dominae sub imagine signum<BR>
servat adhuc Salamis, Veneris quoque nomine templum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>760</FONT><BR>
Prospicientis habet.&#151;quorum memor, o mea, lentos<BR>
pone, precor, fastus et amanti iungere, nymphe:<BR>
sic tibi nec vernum nascentia frigus adurat<BR>
poma, nec excutiant rapidi florentia venti!'<BR>
&nbsp;&nbsp;&nbsp;&nbsp;&nbsp;Haec ubi nequiquam formae deus aptus anili&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>765</FONT><BR>
edidit, in iuvenem rediit et anilia demit<BR>
instrumenta sibi talisque apparuit illi,<BR>
qualis ubi oppositas nitidissima solis imago<BR>
evicit nubes nullaque obstante reluxit,<BR>
vimque parat: sed vi non est opus, inque figura&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>770</FONT><BR>
capta dei nympha est et mutua vulnera sensit.<BR>
&nbsp;&nbsp;&nbsp;&nbsp;&nbsp;Proximus Ausonias iniusti miles Amuli<BR>
rexit opes, Numitorque senex amissa nepotis<BR>
munere regna capit, festisque Palilibus urbis<BR>
moenia conduntur; Tatiusque patresque Sabini&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>775</FONT><BR>
bella gerunt, arcisque via Tarpeia reclusa<BR>
dignam animam poena congestis exuit armis;<BR>
inde sati Curibus tacitorum more luporum<BR>
ore premunt voces et corpora victa sopore<BR>
invadunt portasque petunt, quas obice firmo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>780</FONT><BR>
clauserat Iliades: unam tamen ipse reclusit<BR>
nec strepitum verso Saturnia cardine fecit;<BR>
sola Venus portae cecidisse repagula sensit<BR>
et clausura fuit, nisi quod rescindere numquam<BR>
dis licet acta deum. Iano loca iuncta tenebant&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>785</FONT><BR>
naides Ausoniae gelido rorantia fonte:<BR>
has rogat auxilium, nec nymphae iusta petentem<BR>
sustinuere deam venasque et flumina fontis<BR>
elicuere sui; nondum tamen invia Iani<BR>
ora patentis erant, neque iter praecluserat unda:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>790</FONT><BR>
lurida subponunt fecundo sulphura fonti<BR>
incenduntque cavas fumante bitumine venas.<BR>
viribus his aliisque vapor penetravit ad ima<BR>
fontis, et Alpino modo quae certare rigori<BR>
audebatis aquae, non ceditis ignibus ipsis!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>795</FONT><BR>
flammifera gemini fumant aspergine postes,<BR>
portaque nequiquam rigidis promissa Sabinis<BR>
fonte fuit praestructa novo, dum Martius arma<BR>
indueret miles; quae postquam Romulus ultro<BR>
obtulit, et strata est tellus Romana Sabinis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>800</FONT><BR>
corporibus strata estque suis, generique cruorem<BR>
sanguine cum soceri permiscuit inpius ensis.<BR>
pace tamen sisti bellum nec in ultima ferro<BR>
decertare placet Tatiumque accedere regno.<BR>
&nbsp;&nbsp;&nbsp;&nbsp;&nbsp;Occiderat Tatius, populisque aequata duobus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>805</FONT><BR>
Romule, iura dabas: posita cum casside Mavors<BR>
talibus adfatur divumque hominumque parentem:<BR>
'tempus adest, genitor, quoniam fundamine magno<BR>
res Romana valet nec praeside pendet ab uno,<BR>
praemia, (sunt promissa mihi dignoque nepoti)&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>810</FONT><BR>
solvere et ablatum terris inponere caelo.<BR>
tu mihi concilio quondam praesente deorum<BR>
(nam memoro memorique animo pia verba notavi)<BR>
"unus erit, quem tu tolles in caerula caeli"<BR>
dixisti: rata sit verborum summa tuorum!'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>815</FONT><BR>
adnuit omnipotens et nubibus aera caecis<BR>
occuluit tonitruque et fulgure terruit orbem.<BR>
quae sibi promissae sensit rata signa rapinae,<BR>
innixusque hastae pressos temone cruento<BR>
inpavidus conscendit equos Gradivus et ictu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>820</FONT><BR>
verberis increpuit pronusque per aera lapsus<BR>
constitit in summo nemorosi colle Palati<BR>
reddentemque suo iam regia iura Quiriti<BR>
abstulit Iliaden: corpus mortale per auras<BR>
dilapsum tenues, ceu lata plumbea funda&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>825</FONT><BR>
missa solet medio glans intabescere caelo;<BR>
pulchra subit facies et pulvinaribus altis<BR>
dignior, est qualis trabeati forma Quirini.<BR>
&nbsp;&nbsp;&nbsp;&nbsp;&nbsp;Flebat ut amissum coniunx, cum regia Iuno<BR>
Irin ad Hersilien descendere limite curvo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>830</FONT><BR>
imperat et vacuae sua sic mandata referre:<BR>
'o et de Latia, o et de gente Sabina<BR>
praecipuum, matrona, decus, dignissima tanti<BR>
ante fuisse viri coniunx, nunc esse Quirini,<BR>
siste tuos fletus, et, si tibi cura videndi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>835</FONT><BR>
coniugis est, duce me lucum pete, colle Quirini<BR>
qui viret et templum Romani regis obumbrat';<BR>
paret et in terram pictos delapsa per arcus,<BR>
Hersilien iussis conpellat vocibus Iris;<BR>
illa verecundo vix tollens lumina vultu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>840</FONT><BR>
'o dea (namque mihi nec, quae sis, dicere promptum est,<BR>
et liquet esse deam) duc, o duc' inquit 'et offer<BR>
coniugis ora mihi, quae si modo posse videre<BR>
fata semel dederint, caelum accepisse fatebor!'<BR>
nec mora, Romuleos cum virgine Thaumantea&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>845</FONT><BR>
ingreditur colles: ibi sidus ab aethere lapsum<BR>
decidit in terras; a cuius lumine flagrans<BR>
Hersilie crinis cum sidere cessit in auras:<BR>
hanc manibus notis Romanae conditor urbis<BR>
excipit et priscum pariter cum corpore nomen&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>850</FONT><BR>
mutat Horamque vocat, quae nunc dea iuncta Quirino est.
</P>

<div class="footer">
	<p>
		<a href="/ovid.html">Ovid</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>

</BODY>
</HTML>