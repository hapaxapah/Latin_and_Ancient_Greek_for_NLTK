<html>
	<head>
		<title>
			Ovid: Heroides XII
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>P. OVIDI NASONIS EPISTVLAE HEROIDVM
</p>

<P class=border></P>

<P>
<B>XII. Medea Iasoni</B>
</P>

<P>
Exul inops comtempta novo Medea marito<BR>
dicit, an a regnis tempora nulla vacant?
</P>

<P>
At tibi Colchorum, memini, regina vacavi, <BR>
&nbsp;&nbsp;&nbsp;&nbsp;&nbsp;ars mea cum peteres ut tibi ferret opem!<BR>
tunc quae dispensant mortalia fila sorores,<BR>
&nbsp;&nbsp;&nbsp;&nbsp;&nbsp;debuerant fusos evoluisse meos;<BR>
tum potui Medea mori bene!  quidquid ab illo <BR>
&nbsp;&nbsp;&nbsp;&nbsp;&nbsp;produxi vitae tempore, poena fuit. <BR>
Ei mihi! cur umquam iuvenalibus acta lacertis <BR>
&nbsp;&nbsp;&nbsp;&nbsp;&nbsp;Phrixeam petiit Pelias arbor ovem? <BR>
cur umquam Colchi Magnetida vidimus Argon<BR>
&nbsp;&nbsp;&nbsp;&nbsp;&nbsp;turbaque Phasiacam Graia bibistis aquam? <BR>
cur mihi plus aequo flavi placuere capilli <BR>
&nbsp;&nbsp;&nbsp;&nbsp;&nbsp;et decor et linguae gratia ficta tuae? <BR>
aut, semel in nostras quoniam nova puppis harenas <BR>
&nbsp;&nbsp;&nbsp;&nbsp;&nbsp;venerat audacis attuleratque viros, <BR>
isset anhelatos non praemedicatus in ignes <BR>
&nbsp;&nbsp;&nbsp;&nbsp;&nbsp;inmemor Aesonides oraque adusta boum!<BR>
semina iecisset totidem sevisset et hostes, <BR>
&nbsp;&nbsp;&nbsp;&nbsp;&nbsp;ut caderet cultu cultor ab ipse suo! <BR>
quantum perfidiae tecum, scelerate, perisset!<BR>
&nbsp;&nbsp;&nbsp;&nbsp;&nbsp;dempta forent capiti quam mala multa meo!<BR>
Est aliqua ingrato meritum exprobrare voluptas;<BR>
&nbsp;&nbsp;&nbsp;&nbsp;&nbsp;hac fruar, haec de te gaudia sola feram. <BR>
iussus inexpertam Colchos advertere puppim <BR>
&nbsp;&nbsp;&nbsp;&nbsp;&nbsp;intrasti patriae regna beata meae. <BR>
hoc illic Medea fui, nova nupta quod hic est; <BR>
&nbsp;&nbsp;&nbsp;&nbsp;&nbsp;quam pater est illi, tam mihi dives erat. <BR>
hic Ephyren bimarem, Scythia tenus ille nivosa <BR>
&nbsp;&nbsp;&nbsp;&nbsp;&nbsp;omne tenet, Ponti qua plaga laeva iacet. <BR>
Accipit hospitio iuvenes Aeeta Pelasgos, <BR>
&nbsp;&nbsp;&nbsp;&nbsp;&nbsp;et premitis pictos corpora Graia toros.
</P>

<P>
tunc ego te vidi, tunc coepi scire, quid esses; <BR>
&nbsp;&nbsp;&nbsp;&nbsp;&nbsp;illa fuit mentis prima ruina meae. <BR>
et vidi et perii!  nec notis ignibus arsi, <BR>
&nbsp;&nbsp;&nbsp;&nbsp;&nbsp;ardet ut ad magnos pinea taeda deos. <BR>
et formosus eras et me mea fata trahebant:<BR>
&nbsp;&nbsp;&nbsp;&nbsp;&nbsp;abstulerant oculi lumina nostra tui. <BR>
perfide, sensisti!  quis enim bene celat amorem? <BR>
&nbsp;&nbsp;&nbsp;&nbsp;&nbsp;eminet indicio prodita flamma suo. <BR>
Dicitur interea tibi lex, ut dura ferorum <BR>
&nbsp;&nbsp;&nbsp;&nbsp;&nbsp;insolito premeres vomere colla boum. <BR>
Martis erant tauri plus quam per cornua saevi, <BR>
&nbsp;&nbsp;&nbsp;&nbsp;&nbsp;quorum terribilis spiritus ignis erat,<BR>
aere pedes solidi praetentaque naribus aera, <BR>
&nbsp;&nbsp;&nbsp;&nbsp;&nbsp;nigra per adflatus haec quoque facta suos. <BR>
semina praeterea populos genitura iuberis <BR>
&nbsp;&nbsp;&nbsp;&nbsp;&nbsp;spargere devota lata per arva manu, <BR>
qui peterent natis secum tua corpora telis:<BR>
&nbsp;&nbsp;&nbsp;&nbsp;&nbsp;illa est agricolae messis iniqua suo.<BR>
lumina custodis succumbere nescia somno<BR>
&nbsp;&nbsp;&nbsp;&nbsp;&nbsp;ultimus est aliqua decipere arte labor. <BR>
Dixerat Aeetes:  maesti consurgitis omnes, <BR>
&nbsp;&nbsp;&nbsp;&nbsp;&nbsp;mensaque purpureos deserit alta toros. <BR>
quam tibi tunc longe regnum dotale Creusae <BR>
&nbsp;&nbsp;&nbsp;&nbsp;&nbsp;et socer et magni nata Creontis erat?<BR>
tristis abis.  oculis abeuntem prosequor udis<BR>
&nbsp;&nbsp;&nbsp;&nbsp;&nbsp;et dixit tenui murmure lingua:  "vale!" <BR>
ut positum tetigi thalamo male saucia lectum, <BR>
&nbsp;&nbsp;&nbsp;&nbsp;&nbsp;acta est per lacrimas nox mihi quanta fuit.<BR>
ante oculos taurique meos segetesque nefandae, <BR>
&nbsp;&nbsp;&nbsp;&nbsp;&nbsp;ante meos oculos pervigil anguis erat. <BR>
hinc amor, hinc timor est&#151;ipsum timor auget amorem. <BR>
&nbsp;&nbsp;&nbsp;&nbsp;&nbsp;mane erat et thalamo cara recepta soror <BR>
disiectamque comas aversaque in ora iacentem <BR>
&nbsp;&nbsp;&nbsp;&nbsp;&nbsp;invenit et lacrimis omnia plena meis. <BR>
orat opem Minyis, alter petit, impetrat alter,<BR>
&nbsp;&nbsp;&nbsp;&nbsp;&nbsp;Aesonio iuveni quod rogat illa, damus. <BR>
Est nemus et piceis et frondibus ilicis atrum, <BR>
&nbsp;&nbsp;&nbsp;&nbsp;&nbsp;vix illuc radiis solis adire licet;<BR>
sunt in eo&#151;fuerant certe&#151;delubra Dianae:<BR>
&nbsp;&nbsp;&nbsp;&nbsp;&nbsp;aurea barbarica stat dea facta manu. <BR>
noscis an exciderunt mecum loca?  venimus illuc;<BR>
&nbsp;&nbsp;&nbsp;&nbsp;&nbsp;orsus es infido sic prior ore loqui: <BR>
"ius tibi et arbitrium nostrae fortuna salutis <BR>
&nbsp;&nbsp;&nbsp;&nbsp;&nbsp;tradidit inque tua est vitaque morsque manu.<BR>
perdere posse sat est, siquem iuvet ipsa potestas; <BR>
&nbsp;&nbsp;&nbsp;&nbsp;&nbsp;sed tibi servatus gloria maior ero. <BR>
per mala nostra precor, quorum potes esse levamen, <BR>
&nbsp;&nbsp;&nbsp;&nbsp;&nbsp;per genus et numen cuncta videntis avi, <BR>
per triplices vultus arcanaque sacra Dianae<BR>
&nbsp;&nbsp;&nbsp;&nbsp;&nbsp;et si forte aliquos gens habet ista deos:<BR>
o virgo, miserere mei, miserere meorum, <BR>
&nbsp;&nbsp;&nbsp;&nbsp;&nbsp;effice me meritis tempus in omne tuum! <BR>
quodsi forte virum non dedignare Pelasgum&#151;<BR>
&nbsp;&nbsp;&nbsp;&nbsp;&nbsp;sed mihi tam faciles unde meosque deos?&#151;<BR>
spiritus ante meus tenues vanescet in auras,<BR>
&nbsp;&nbsp;&nbsp;&nbsp;&nbsp;quam thalamo, nisi tu, nupta sit ulla meo.<BR>
conscia sit Iuno sacris praefecta maritis<BR>
&nbsp;&nbsp;&nbsp;&nbsp;&nbsp;et dea marmorea cuius in aede sumus!"<BR>
Haec animum&#151;et quota pars haec sunt?&#151;movere puellae <BR>
&nbsp;&nbsp;&nbsp;&nbsp;&nbsp;simplicis et dextrae dextera iuncta meae. <BR>
vidi etiam lacrimas&#151;an pars est fraudis in illis?<BR>
&nbsp;&nbsp;&nbsp;&nbsp;&nbsp;sic cito sum verbis capta puella tuis. <BR>
iungis et aeripedes inadusto corpore tauros <BR>
&nbsp;&nbsp;&nbsp;&nbsp;&nbsp;et solidam iusso vomere findis humum. <BR>
arva venenatis pro semine dentibus imples, <BR>
&nbsp;&nbsp;&nbsp;&nbsp;&nbsp;nascitur et gladios scutaque miles habet. <BR>
ipsa ego, quae dederam medicamina, pallida sedi, <BR>
&nbsp;&nbsp;&nbsp;&nbsp;&nbsp;cum vidi subitos arma tenere viros, <BR>
donec terrigenae&#151;facinus mirabile!&#151;fratres <BR>
&nbsp;&nbsp;&nbsp;&nbsp;&nbsp;inter se strictas conseruere manus.<BR>
Insopor ecce vigil squamis crepitantibus horrens <BR>
&nbsp;&nbsp;&nbsp;&nbsp;&nbsp;sibilat et torto pectore verrit humum.<BR>
dotis opes ubi erant?  ubi erat tibi regia coniunx<BR>
&nbsp;&nbsp;&nbsp;&nbsp;&nbsp;quique maris gemini distinet Isthmos aquas? <BR>
illa ego, quae tibi sum nunc denique barbara facta,<BR>
&nbsp;&nbsp;&nbsp;&nbsp;&nbsp;nunc tibi sum pauper, nunc tibi visa nocens, <BR>
flammea subduxi medicato lumina somno<BR>
&nbsp;&nbsp;&nbsp;&nbsp;&nbsp;et tibi quae raperes vellera tuta dedi. <BR>
proditus est genitor, regnum patriamque reliqui,<BR>
&nbsp;&nbsp;&nbsp;&nbsp;&nbsp;munus in exilio quod licet esse tuli,<BR>
virginitas facta est peregrini praeda latronis,<BR>
&nbsp;&nbsp;&nbsp;&nbsp;&nbsp;optima cum cara matre relicta soror. <BR>
At non te fugiens sine me, germane, reliqui.<BR>
&nbsp;&nbsp;&nbsp;&nbsp;&nbsp;deficit hoc uno littera nostra loco:<BR>
quod facere ausa mea est, non audet scribere dextra. <BR>
&nbsp;&nbsp;&nbsp;&nbsp;&nbsp;sic ego, sed tecum, dilaceranda fui!<BR>
nec tamen extimui&#151;quid enim post illa timerem?&#151;<BR>
&nbsp;&nbsp;&nbsp;&nbsp;&nbsp;credere me pelago femina iamque nocens. <BR>
numen ubi est?  ubi di?  meritas subeamus in alto, <BR>
&nbsp;&nbsp;&nbsp;&nbsp;&nbsp;tu fraudis poenas, credulitatis ego.<BR>
Compressos utinam Symplegades elisissent<BR>
&nbsp;&nbsp;&nbsp;&nbsp;&nbsp;nostraque adhaererent ossibus ossa tuis!<BR>
aut nos Scylla rapax canibus misisset edendos!<BR>
&nbsp;&nbsp;&nbsp;&nbsp;&nbsp;debuit ingratis Scylla nocere viris.<BR>
quaeque vomit totidem fluctus totidemque resorbet, <BR>
&nbsp;&nbsp;&nbsp;&nbsp;&nbsp;nos quoque Trinacriae subposuisset aquae!<BR>
sospes ad Haemonias victorque reverteris urbes; <BR>
&nbsp;&nbsp;&nbsp;&nbsp;&nbsp;ponitur ad patrios aurea lana deos. <BR>
Quid referam Peliae natas pietate nocentes <BR>
&nbsp;&nbsp;&nbsp;&nbsp;&nbsp;caesaque virginea membra paterna manu? <BR>
ut culpent alii, tibi me laudare necesse est, <BR>
&nbsp;&nbsp;&nbsp;&nbsp;&nbsp;pro quo sum totiens esse coacta nocens. <BR>
ausus es&#151;o iusto desunt sua verba dolori!&#151;<BR>
&nbsp;&nbsp;&nbsp;&nbsp;&nbsp;ausus es "Aesonia" dicere "cede domo!" <BR>
iussa domo cessi natis comitata duobus <BR>
&nbsp;&nbsp;&nbsp;&nbsp;&nbsp;et, qui me sequitur semper, amore tui. <BR>
ut subito nostras Hymen cantatus ad aures <BR>
&nbsp;&nbsp;&nbsp;&nbsp;&nbsp;venit et accenso lampades igne micant<BR>
tibiaque effundit socialia carmina vobis, <BR>
&nbsp;&nbsp;&nbsp;&nbsp;&nbsp;at mihi funerea flebiliora tuba, <BR>
pertimui, nec adhuc tantum scelus esse putabam,<BR>
&nbsp;&nbsp;&nbsp;&nbsp;&nbsp;sed tamen in toto pectore frigus erat. <BR>
turba ruunt et "Hymen" clamant "Hymenaee!" frequenter;<BR>
&nbsp;&nbsp;&nbsp;&nbsp;&nbsp;quo propior vox haec, hoc mihi peius erat. <BR>
diversi flebant servi lacrimasque tegebant&#151;<BR>
&nbsp;&nbsp;&nbsp;&nbsp;&nbsp;quis vellet tanti nuntius esse mali? <BR>
me quoque quidquid erat potius nescire iuvabat,<BR>
&nbsp;&nbsp;&nbsp;&nbsp;&nbsp;sed tamquam scirem, mens mea tristis erat, <BR>
cum minor e pueris iussus studione videndi <BR>
&nbsp;&nbsp;&nbsp;&nbsp;&nbsp;constitit ad geminae limina prima foris:<BR>
"hinc" mihi "mater adi!  pompam pater" inquit "Iason <BR>
&nbsp;&nbsp;&nbsp;&nbsp;&nbsp;ducit et adiunctos aureus urget equos!"<BR>
protinus abscissa planxi mea pectora veste<BR>
&nbsp;&nbsp;&nbsp;&nbsp;&nbsp;tuta nec a digitis ora fuere meis. <BR>
ire animus mediae suadebat in agmina turbae <BR>
&nbsp;&nbsp;&nbsp;&nbsp;&nbsp;sertaque conpositis demere rapta comis.<BR>
vix me continui, quin sic laniata capillos <BR>
&nbsp;&nbsp;&nbsp;&nbsp;&nbsp;clamarem "meus est!" iniceremque manus. <BR>
Laese pater, gaude!  Colchi gaudete relicti! <BR>
&nbsp;&nbsp;&nbsp;&nbsp;&nbsp;inferias umbrae fratris habete mei!<BR>
deseror amissis regno patriaque domoque <BR>
&nbsp;&nbsp;&nbsp;&nbsp;&nbsp;coniuge, qui nobis omnia solus erat.<BR>
serpentes igitur potui taurosque furentes,<BR>
&nbsp;&nbsp;&nbsp;&nbsp;&nbsp;unum non potui perdomuisse virum.<BR>
quaeque feros pepuli doctis medicatibus ignes, <BR>
&nbsp;&nbsp;&nbsp;&nbsp;&nbsp;non valeo flammas effugere ipsa meas. <BR>
ipsi me cantus herbaeque artesque relinquunt<BR>
&nbsp;&nbsp;&nbsp;&nbsp;&nbsp;nil dea, nil Hecates sacra potentis agunt. <BR>
non mihi grata dies, noctes vigilantur amarae<BR>
&nbsp;&nbsp;&nbsp;&nbsp;&nbsp;et tener a misero pectore somnus abit. <BR>
quae me non possum, potui sopire draconem.<BR>
&nbsp;&nbsp;&nbsp;&nbsp;&nbsp;utilior cuivis quam mihi cura mea est. <BR>
quos ego servavi, paelex amplectitur artus<BR>
&nbsp;&nbsp;&nbsp;&nbsp;&nbsp;et nostri fructus illa laboris habet. <BR>
Forsitan et, stultae dum te iactare maritae <BR>
&nbsp;&nbsp;&nbsp;&nbsp;&nbsp;quaeris et iniustis auribus apta loqui, <BR>
in faciem moresque meos nova crimina fingas. <BR>
&nbsp;&nbsp;&nbsp;&nbsp;&nbsp;rideat et vitiis laeta sit illa meis.<BR>
rideat et Tyrio iaceat sublimis in ostro&#151;<BR>
&nbsp;&nbsp;&nbsp;&nbsp;&nbsp;flebit et ardores vincet adusta meos.<BR>
dum ferrum flammaeque aderunt sucusque veneni, <BR>
&nbsp;&nbsp;&nbsp;&nbsp;&nbsp;hostis Medeae nullus inultus erit.<BR>
Quod si forte preces praecordia ferrea tangunt, <BR>
&nbsp;&nbsp;&nbsp;&nbsp;&nbsp;nunc animis audi verba minora meis.<BR>
tam tibi sum supplex, quam tu mihi saepe fuisti, <BR>
&nbsp;&nbsp;&nbsp;&nbsp;&nbsp;nec moror ante tuos procubuisse pedes. <BR>
si tibi sum vilis, communis respice natos:<BR>
&nbsp;&nbsp;&nbsp;&nbsp;&nbsp;saeviet in partus dira noverca meos. <BR>
et nimium similes tibi sunt, et imagine tangor<BR>
&nbsp;&nbsp;&nbsp;&nbsp;&nbsp;et quotiens video, lumina nostra madent. <BR>
per superos oro, per avitae lumina flammae, <BR>
&nbsp;&nbsp;&nbsp;&nbsp;&nbsp;per meritum et natos, pignora nostra, duos,<BR>
redde torum, pro quo tot res insana reliqui!<BR>
&nbsp;&nbsp;&nbsp;&nbsp;&nbsp;adde fidem dictis auxiliumque refer! <BR>
non ego te imploro contra taurosque virosque, <BR>
&nbsp;&nbsp;&nbsp;&nbsp;&nbsp;utque tua serpens victa quiescat ope; <BR>
te peto, quem merui, quem nobis ipse dedisti, <BR>
&nbsp;&nbsp;&nbsp;&nbsp;&nbsp;cum quo sum pariter facta parente parens. <BR>
Dos ubi sit, quaeris?  campo numeravimus illo, <BR>
&nbsp;&nbsp;&nbsp;&nbsp;&nbsp;qui tibi laturo vellus arandus erat. <BR>
aureus ille aries villo spectabilis alto,<BR>
&nbsp;&nbsp;&nbsp;&nbsp;&nbsp;dos mea:  "quam" dicam si tibi "redde," neges. <BR>
dos mea tu sospes, dos est mea Graia iuventus.<BR>
&nbsp;&nbsp;&nbsp;&nbsp;&nbsp;i nunc, Sisyphias, inprobe, confer opes.<BR>
quod vivis, quod habes nuptam socerumque potentes, <BR>
&nbsp;&nbsp;&nbsp;&nbsp;&nbsp;hoc ipsum, ingratus quod potes esse, meum est. <BR>
quos equidem actutum&#151;sed quid praedicere poenam <BR>
&nbsp;&nbsp;&nbsp;&nbsp;&nbsp;attinet? ingentis parturit ira minas.<BR>
quo feret ira sequar.  facti fortasse pigebit;<BR>
&nbsp;&nbsp;&nbsp;&nbsp;&nbsp;et piget infido consuluisse viro. <BR>
viderit ista deus, qui nunc mea pectora versat.<BR>
&nbsp;&nbsp;&nbsp;&nbsp;&nbsp;nescio quid certe mens mea maius agit.
</P>

<div class="footer">
	<p>
		<a href="/ovid.html">Ovid</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>

</BODY>
</HTML>