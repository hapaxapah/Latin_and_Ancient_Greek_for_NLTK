<html>
	<head>
		<title>
			Ovid: Amores III
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>P. OVIDI NASONIS LIBER TERTIVS AMORES
</p>

<p class=border></P>

<p>
<b>I</B></P>

<p>
Stat vetus et multos incaedua silva per annos;<br>
&nbsp;&nbsp;&nbsp;&nbsp;credibile est illi numen inesse loco.<br>
fons sacer in medio speluncaque pumice pendens,<br>
&nbsp;&nbsp;&nbsp;&nbsp;et latere ex omni dulce queruntur aves.<br>
Hic ego dum spatior tectus nemoralibus umbris &#151; <br>
&nbsp;&nbsp;&nbsp;&nbsp;quod mea, quaerebam, Musa moveret opus &#151; <br>
venit odoratos Elegia nexa capillos,<br>
&nbsp;&nbsp;&nbsp;&nbsp;et, puto, pes illi longior alter erat.<br>
forma decens, vestis tenuissima, vultus amantis,<br>
&nbsp;&nbsp;&nbsp;&nbsp;et pedibus vitium causa decoris erat.<br>
venit et ingenti violenta Tragoedia passu:<br>
&nbsp;&nbsp;&nbsp;&nbsp;fronte comae torva, palla iacebat humi;<br>
laeva manus sceptrum late regale movebat,<br>
&nbsp;&nbsp;&nbsp;&nbsp;Lydius alta pedum vincla cothurnus erat.<br>
Et prior 'ecquis erit,' dixit, 'tibi finis amandi,<br>
&nbsp;&nbsp;&nbsp;&nbsp;O argumenti lente poeta tui?<br>
nequitiam vinosa tuam convivia narrant,<br>
&nbsp;&nbsp;&nbsp;&nbsp;narrant in multas conpita secta vias.<br>
saepe aliquis digito vatem designat euntem,<br>
&nbsp;&nbsp;&nbsp;&nbsp;atque ait "hic, hic est, quem ferus urit Amor!"<br>
fabula, nec sentis, tota iactaris in urbe,<br>
&nbsp;&nbsp;&nbsp;&nbsp;dum tua praeterito facta pudore refers.   <br>
tempus erat, thyrso pulsum graviore moveri;<br>
&nbsp;&nbsp;&nbsp;&nbsp;cessatum satis est &#151; incipe maius opus!<br>
materia premis ingenium. cane facta virorum.<br>
&nbsp;&nbsp;&nbsp;&nbsp;"haec animo," dices, "area facta meo est!"<br>
quod tenerae cantent, lusit tua Musa, puellae,<br>
&nbsp;&nbsp;&nbsp;&nbsp;primaque per numeros acta iuventa suos.<br>
nunc habeam per te Romana Tragoedia nomen!<br>
&nbsp;&nbsp;&nbsp;&nbsp;inplebit leges spiritus iste meas.'<br>
Hactenus, et movit pictis innixa cothurnis<br>
&nbsp;&nbsp;&nbsp;&nbsp;densum caesarie terque quaterque caput.<br>
altera, si memini, limis subrisit ocellis &#151; <br>
&nbsp;&nbsp;&nbsp;&nbsp;fallor, an in dextra myrtea virga fuit?<br>
'Quid gravibus verbis, animosa Tragoedia,' dixit,<br>
&nbsp;&nbsp;&nbsp;&nbsp;'me premis? an numquam non gravis esse potes?<br>
inparibus tamen es numeris dignata moveri;<br>
&nbsp;&nbsp;&nbsp;&nbsp;in me pugnasti versibus usa meis.<br>
non ego contulerim sublimia carmina nostris;<br>
&nbsp;&nbsp;&nbsp;&nbsp;obruit exiguas regia vestra fores.<br>
sum levis, et mecum levis est, mea cura, Cupido;<br>
&nbsp;&nbsp;&nbsp;&nbsp;non sum materia fortior ipsa mea.<br>
rustica sit sine me lascivi mater Amoris;<br>
&nbsp;&nbsp;&nbsp;&nbsp;huic ego proveni lena comesque deae.<br>
quam tu non poteris duro reserare cothurno,<br>
&nbsp;&nbsp;&nbsp;&nbsp;haec est blanditiis ianua laxa meis;<br>
et tamen emerui plus quam tu posse, ferendo<br>
&nbsp;&nbsp;&nbsp;&nbsp;multa supercilio non patienda tuo.<br>
per me decepto didicit custode Corinna<br>
&nbsp;&nbsp;&nbsp;&nbsp;liminis adstricti sollicitare fidem,<br>
delabique toro tunica velata soluta<br>
&nbsp;&nbsp;&nbsp;&nbsp; atque inpercussos nocte movere pedes.   <br>
a quotiens foribus duris infixa pependi,<br>
&nbsp;&nbsp;&nbsp;&nbsp;non verita a populo praetereunte legi!<br>
quin ego me memini, dum custos saevus abiret,<br>
&nbsp;&nbsp;&nbsp;&nbsp;ancillae miseram delituisse sinu.<br>
quid, cum me munus natali mittis, at illa<br>
&nbsp;&nbsp;&nbsp;&nbsp;rumpit et adposita barbara mersat aqua?<br>
prima tuae movi felicia semina mentis;<br>
&nbsp;&nbsp;&nbsp;&nbsp;munus habes, quod te iam petit ista, meum.'<br>
Desierat. coepi: 'per vos utramque rogamus,<br>
&nbsp;&nbsp;&nbsp;&nbsp;in vacuas aures verba timentis eant.<br>
altera me sceptro decoras altoque cothurno;<br>
&nbsp;&nbsp;&nbsp;&nbsp;iam nunc contacto magnus in ore sonus.<br>
altera das nostro victurum nomen amori &#151; <br>
&nbsp;&nbsp;&nbsp;&nbsp;ergo ades et longis versibus adde brevis!<br>
exiguum vati concede, Tragoedia, tempus!<br>
&nbsp;&nbsp;&nbsp;&nbsp;tu labor aeternus; quod petit illa, breve est.'<br>
Mota dedit veniam &#151; teneri properentur Amores,<br>
&nbsp;&nbsp;&nbsp;&nbsp;dum vacat; a tergo grandius urguet opus! 
</P>

<p class=SHORTBORDER></P>

<p>
<b>II</B></P>

<p>
'Non ego nobilium sedeo studiosus equorum;<br>
&nbsp;&nbsp;&nbsp;&nbsp;cui tamen ipsa faves, vincat ut ille, precor.<br>
ut loquerer tecum veni, tecumque sederem,<br>
&nbsp;&nbsp;&nbsp;&nbsp;ne tibi non notus, quem facis, esset amor.<br>
tu cursus spectas, ego te; spectemus uterque<br>
&nbsp;&nbsp;&nbsp;&nbsp;quod iuvat, atque oculos pascat uterque suos.<br>
O, cuicumque faves, felix agitator equorum!<br>
&nbsp;&nbsp;&nbsp;&nbsp;ergo illi curae contigit esse tuae?   <br>
hoc mihi contingat, sacro de carcere missis<br>
&nbsp;&nbsp;&nbsp;&nbsp;insistam forti mente vehendus equis,<br>
et modo lora dabo, modo verbere terga notabo,<br>
&nbsp;&nbsp;&nbsp;&nbsp;nunc stringam metas interiore rota.<br>
si mihi currenti fueris conspecta, morabor,<br>
&nbsp;&nbsp;&nbsp;&nbsp;deque meis manibus lora remissa fluent.<br>
at quam paene Pelops Pisaea concidit hasta,<br>
&nbsp;&nbsp;&nbsp;&nbsp;dum spectat vultus, Hippodamia, tuos!<br>
nempe favore suae vicit tamen ille puellae.<br>
&nbsp;&nbsp;&nbsp;&nbsp;vincamus dominae quisque favore suae!<br>
Quid frustra refugis? cogit nos linea iungi.<br>
&nbsp;&nbsp;&nbsp;&nbsp;haec in lege loci commoda circus habet &#151; <br>
tu tamen a dextra, quicumque es, parce puellae;<br>
&nbsp;&nbsp;&nbsp;&nbsp;contactu lateris laeditur ista tui.<br>
tu quoque, qui spectas post nos, tua contrahe crura,<br>
&nbsp;&nbsp;&nbsp;&nbsp;si pudor est, rigido nec preme terga genu!<br>
Sed nimium demissa iacent tibi pallia terra.<br>
&nbsp;&nbsp;&nbsp;&nbsp;collige &#151; vel digitis en ego tollo meis!<br>
invida vestis eras, quae tam bona crura tegebas;<br>
&nbsp;&nbsp;&nbsp;&nbsp;quoque magis spectes &#151; invida vestis eras!<br>
talia Milanion Atalantes crura fugacis<br>
&nbsp;&nbsp;&nbsp;&nbsp;optavit manibus sustinuisse suis.<br>
talia pinguntur succinctae crura Dianae<br>
&nbsp;&nbsp;&nbsp;&nbsp;cum sequitur fortes, fortior ipsa, feras.<br>
his ego non visis arsi; quid fiet ab ipsis?<br>
&nbsp;&nbsp;&nbsp;&nbsp;in flammam flammas, in mare fundis aquas.<br>
suspicor ex istis et cetera posse placere,<br>
&nbsp;&nbsp;&nbsp;&nbsp; quae bene sub tenui condita veste latent.   <br>
Vis tamen interea faciles arcessere ventos?<br>
&nbsp;&nbsp;&nbsp;&nbsp;quos faciet nostra mota tabella manu.<br>
an magis hic meus est animi, non aeris aestus,<br>
&nbsp;&nbsp;&nbsp;&nbsp;captaque femineus pectora torret amor?<br>
dum loquor, alba levi sparsa est tibi pulvere vestis.<br>
&nbsp;&nbsp;&nbsp;&nbsp;sordide de niveo corpore pulvis abi!<br>
Sed iam pompa venit &#151; linguis animisque favete!<br>
&nbsp;&nbsp;&nbsp;&nbsp;tempus adest plausus &#151; aurea pompa venit.<br>
prima loco fertur passis Victoria pinnis &#151; <br>
&nbsp;&nbsp;&nbsp;&nbsp;huc ades et meus hic fac, dea, vincat amor!<br>
plaudite Neptuno, nimium qui creditis undis!<br>
&nbsp;&nbsp;&nbsp;&nbsp;nil mihi cum pelago; me mea terra capit.<br>
plaude tuo Marti, miles! nos odimus arma;<br>
&nbsp;&nbsp;&nbsp;&nbsp;pax iuvat et media pace repertus amor.<br>
auguribus Phoebus, Phoebe venantibus adsit!<br>
&nbsp;&nbsp;&nbsp;&nbsp;artifices in te verte, Minerva, manus!<br>
ruricolae, Cereri teneroque adsurgite Baccho!<br>
&nbsp;&nbsp;&nbsp;&nbsp;Pollucem pugiles, Castora placet eques!<br>
nos tibi, blanda Venus, puerisque potentibus arcu<br>
&nbsp;&nbsp;&nbsp;&nbsp;plaudimus; inceptis adnue, diva, meis<br>
daque novae mentem dominae! patiatur amari!<br>
&nbsp;&nbsp;&nbsp;&nbsp;adnuit et motu signa secunda dedit.<br>
quod dea promisit, promittas ipsa, rogamus;<br>
&nbsp;&nbsp;&nbsp;&nbsp;pace loquar Veneris, tu dea maior eris.<br>
per tibi tot iuro testes pompamque deorum,<br>
&nbsp;&nbsp;&nbsp;&nbsp;te dominam nobis tempus in omne peti!   <br>
Sed pendent tibi crura. potes, si forte iuvabit,<br>
&nbsp;&nbsp;&nbsp;&nbsp;cancellis primos inseruisse pedes.<br>
maxima iam vacuo praetor spectacula circo<br>
&nbsp;&nbsp;&nbsp;&nbsp;quadriiugos aequo carcere misit equos.<br>
cui studeas, video. vincet, cuicumque favebis.<br>
&nbsp;&nbsp;&nbsp;&nbsp;quid cupias, ipsi scire videntur equi.<br>
me miserum, metam spatioso circuit orbe!<br>
&nbsp;&nbsp;&nbsp;&nbsp;quid facis? admoto proxumus axe subit.<br>
quid facis, infelix? perdis bona vota puellae.<br>
&nbsp;&nbsp;&nbsp;&nbsp;tende, precor, valida lora sinistra manu!<br>
favimus ignavo &#151; sed enim revocate, Quirites,<br>
&nbsp;&nbsp;&nbsp;&nbsp;et date iactatis undique signa togis!<br>
en, revocant! &#151; ac ne turbet toga mota capillos,<br>
&nbsp;&nbsp;&nbsp;&nbsp;in nostros abdas te licet usque sinus.<br>
Iamque patent iterum reserato carcere postes;<br>
&nbsp;&nbsp;&nbsp;&nbsp;evolat admissis discolor agmen equis.<br>
nunc saltem supera spatioque insurge patenti!<br>
&nbsp;&nbsp;&nbsp;&nbsp;sint mea, sint dominae fac rata vota meae!<br>
Sunt dominae rata vota meae, mea vota supersunt.<br>
&nbsp;&nbsp;&nbsp;&nbsp;ille tenet palmam; palma petenda mea est.'<br>
Risit, et argutis quiddam promisit ocellis.<br>
&nbsp;&nbsp;&nbsp;&nbsp;'Hoc satis est, alio cetera redde loco!'   
</P>

<p class=SHORTBORDER></P>

<p>
<b>III</B></P>

<p>
Esse deos, i, crede &#151; fidem iurata fefellit,<br>
&nbsp;&nbsp;&nbsp;&nbsp;et facies illi, quae fuit ante, manet!<br>
quam longos habuit nondum periura capillos,<br>
&nbsp;&nbsp;&nbsp;&nbsp; tam longos, postquam numina laesit, habet.<br>
candida candorem roseo suffusa rubore<br>
&nbsp;&nbsp;&nbsp;&nbsp;ante fuit &#151; niveo lucet in ore rubor.<br>
pes erat exiguus &#151; pedis est artissima forma.<br>
&nbsp;&nbsp;&nbsp;&nbsp;longa decensque fuit &#151; longa decensque manet.<br>
argutos habuit &#151; radiant ut sidus ocelli,<br>
&nbsp;&nbsp;&nbsp;&nbsp;per quos mentita est perfida saepe mihi.<br>
scilicet aeterni falsum iurare puellis<br>
&nbsp;&nbsp;&nbsp;&nbsp;di quoque concedunt, formaque numen habet.<br>
perque suos illam nuper iurasse recordor<br>
&nbsp;&nbsp;&nbsp;&nbsp;perque meos oculos: en doluere mei!<br>
Dicite, di, si vos inpune fefellerat illa,<br>
&nbsp;&nbsp;&nbsp;&nbsp;alterius meriti cur ego damna tuli?<br>
an non invidiae vobis Cepheia virgo est,<br>
&nbsp;&nbsp;&nbsp;&nbsp;pro male formosa iussa parente mori?<br>
non satis est, quod vos habui sine pondere testis,<br>
&nbsp;&nbsp;&nbsp;&nbsp;et mecum lusos ridet inulta deos?<br>
ut sua per nostram redimat periuria poenam,<br>
&nbsp;&nbsp;&nbsp;&nbsp;victima deceptus decipientis ero?<br>
aut sine re nomen deus est frustraque timetur<br>
&nbsp;&nbsp;&nbsp;&nbsp;et stulta populos credulitate movet;<br>
aut, siquis deus est, teneras amat ille puellas<br>
&nbsp;&nbsp;&nbsp;&nbsp;et nimium solas omnia posse iubet.   <br>
nobis fatifero Mavors accingitur ense;<br>
&nbsp;&nbsp;&nbsp;&nbsp;nos petit invicta Palladis hasta manu.<br>
nobis flexibiles curvantur Apollinis arcus;<br>
&nbsp;&nbsp;&nbsp;&nbsp;in nos alta Iovis dextera fulmen habet.<br>
formosas superi metuunt offendere laesi<br>
&nbsp;&nbsp;&nbsp;&nbsp;atque ultro, quae se non timuere, timent.<br>
et quisquam pia tura focis inponere curat?<br>
&nbsp;&nbsp;&nbsp;&nbsp;certe plus animi debet inesse viris!<br>
Iuppiter igne suo lucos iaculatur et arces<br>
&nbsp;&nbsp;&nbsp;&nbsp;missaque periuras tela ferire vetat.<br>
tot meruere peti &#151; Semele miserabilis arsit!<br>
&nbsp;&nbsp;&nbsp;&nbsp;officio est illi poena reperta suo;<br>
at si venturo se subduxisset amanti,<br>
&nbsp;&nbsp;&nbsp;&nbsp;non pater in Baccho matris haberet opus.<br>
Quid queror et toto facio convicia caelo?<br>
&nbsp;&nbsp;&nbsp;&nbsp;di quoque habent oculos, di quoque pectus habent!<br>
si deus ipse forem, numen sine fraude liceret<br>
&nbsp;&nbsp;&nbsp;&nbsp;femina mendaci falleret ore meum;<br>
ipse ego iurarem verum iurare puellas<br>
&nbsp;&nbsp;&nbsp;&nbsp;et non de tetricis dicerer esse deus.<br>
tu tamen illorum moderatius utere dono &#151; <br>
&nbsp;&nbsp;&nbsp;&nbsp;aut oculis certe parce, puella, meis!
</P>

<p class=SHORTBORDER></P>

<p>
<b>IV</B></P>

<p>Dure vir, inposito tenerae custode puellae<br>
&nbsp;&nbsp;&nbsp;&nbsp;nil agis; ingenio est quaeque tuenda suo.   <br>
siqua metu dempto casta est, ea denique casta est;<br>
&nbsp;&nbsp;&nbsp;&nbsp;quae, quia non liceat, non facit, illa facit!<br>
ut iam servaris bene corpus, adultera mens est;<br>
&nbsp;&nbsp;&nbsp;&nbsp;nec custodiri, ne velit, ulla potest.<br>
nec corpus servare potes, licet omnia claudas;<br>
&nbsp;&nbsp;&nbsp;&nbsp;omnibus exclusis intus adulter erit.<br>
cui peccare licet, peccat minus; ipsa potestas<br>
&nbsp;&nbsp;&nbsp;&nbsp; semina nequitiae languidiora facit.<br>
desine, crede mihi, vitia inritare vetando;<br>
&nbsp;&nbsp;&nbsp;&nbsp;obsequio vinces aptius illa tuo.<br>
Vidi ego nuper equum contra sua vincla tenacem<br>
&nbsp;&nbsp;&nbsp;&nbsp;ore reluctanti fulminis ire modo;<br>
constitit ut primum concessas sensit habenas<br>
&nbsp;&nbsp;&nbsp;&nbsp;frenaque in effusa laxa iacere iuba!<br>
nitimur in vetitum semper cupimusque negata;<br>
&nbsp;&nbsp;&nbsp;&nbsp;sic interdictis imminet aeger aquis.<br>
centum fronte oculos, centum cervice gerebat<br>
&nbsp;&nbsp;&nbsp;&nbsp;Argus &#151; et hos unus saepe fefellit Amor;<br>
in thalamum Danae ferro saxoque perennem<br>
&nbsp;&nbsp;&nbsp;&nbsp;quae fuerat virgo tradita, mater erat;<br>
Penelope mansit, quamvis custode carebat,<br>
&nbsp;&nbsp;&nbsp;&nbsp;inter tot iuvenes intemerata procos.<br>
Quidquid servatur cupimus magis, ipsaque furem<br>
&nbsp;&nbsp;&nbsp;&nbsp;cura vocat; pauci, quod sinit alter, amant.<br>
nec facie placet illa sua, sed amore mariti;<br>
&nbsp;&nbsp;&nbsp;&nbsp;nescio quid, quod te ceperit, esse putant.<br>
non proba fit, quam vir servat, sed adultera cara;<br>
&nbsp;&nbsp;&nbsp;&nbsp;ipse timor pretium corpore maius habet.<br>
indignere licet, iuvat inconcessa voluptas;<br>
&nbsp;&nbsp;&nbsp;&nbsp;sola placet, 'timeo!' dicere siqua potest.   <br>
nec tamen ingenuam ius est servare puellam &#151; <br>
&nbsp;&nbsp;&nbsp;&nbsp;hic metus externae corpora gentis agat!<br>
scilicet ut possit custos 'ego' dicere 'feci,'<br>
&nbsp;&nbsp;&nbsp;&nbsp;in laudem servi casta sit illa tui?<br>
Rusticus est nimium, quem laedit adultera coniunx,<br>
&nbsp;&nbsp;&nbsp;&nbsp;et notos mores non satis urbis habet<br>
in qua Martigenae non sunt sine crimine nati<br>
&nbsp;&nbsp;&nbsp;&nbsp;Romulus Iliades Iliadesque Remus.<br>
quo tibi formosam, si non nisi casta placebat?<br>
&nbsp;&nbsp;&nbsp;&nbsp;non possunt ullis ista coire modis.<br>
Si sapis, indulge dominae vultusque severos<br>
&nbsp;&nbsp;&nbsp;&nbsp;exue, nec rigidi iura tuere viri,<br>
et cole quos dederit &#151; multos dabit &#151; uxor amicos.<br>
&nbsp;&nbsp;&nbsp;&nbsp;gratia sic minimo magna labore venit;<br>
sic poteris iuvenum convivia semper inire<br>
&nbsp;&nbsp;&nbsp;&nbsp;et, quae non dederis, multa videre domi. 
</P>

<p class=SHORTBORDER></P>

<p>
<b>V</B></P>

<p>'Nox erat, et somnus lassos submisit ocellos;<br>
&nbsp;&nbsp;&nbsp;&nbsp;terruerunt animum talia visa meum:<br>
Colle sub aprico creberrimus ilice lucus<br>
&nbsp;&nbsp;&nbsp;&nbsp;stabat, et in ramis multa latebat avis.<br>
area gramineo suberat viridissima prato,<br>
&nbsp;&nbsp;&nbsp;&nbsp;umida de guttis lene sonantis aquae.<br>
ipse sub arboreis vitabam frondibus aestum &#151; <br>
&nbsp;&nbsp;&nbsp;&nbsp;fronde sub arborea sed tamen aestus erat &#151;    <br>
ecce! petens variis inmixtas floribus herbas<br>
&nbsp;&nbsp;&nbsp;&nbsp;constitit ante oculos candida vacca meos,<br>
candidior nivibus, tunc cum cecidere recentes,<br>
&nbsp;&nbsp;&nbsp;&nbsp;in liquidas nondum quas mora vertit aquas;<br>
candidior, quod adhuc spumis stridentibus albet<br>
&nbsp;&nbsp;&nbsp;&nbsp;et modo siccatam, lacte, reliquit ovem.<br>
taurus erat comes huic, feliciter ille maritus,<br>
&nbsp;&nbsp;&nbsp;&nbsp; cumque sua teneram coniuge pressit humum.<br>
Dum iacet et lente revocatas ruminat herbas<br>
&nbsp;&nbsp;&nbsp;&nbsp;atque iterum pasto pascitur ante cibo,<br>
visus erat, somno vires adimente ferendi,<br>
&nbsp;&nbsp;&nbsp;&nbsp;cornigerum terra deposuisse caput.<br>
huc levibus cornix pinnis delapsa per auras<br>
&nbsp;&nbsp;&nbsp;&nbsp;venit et in viridi garrula sedit humo,<br>
terque bovis niveae petulanti pectora rostro<br>
&nbsp;&nbsp;&nbsp;&nbsp;fodit et albentis abstulit ore iubas.<br>
illa locum taurumque diu cunctata relinquit &#151; <br>
&nbsp;&nbsp;&nbsp;&nbsp;sed niger in vaccae pectore livor erat;<br>
utque procul vidit carpentes pabula tauros &#151; <br>
&nbsp;&nbsp;&nbsp;&nbsp;carpebant tauri pabula laeta procul &#151; <br>
illuc se rapuit gregibusque inmiscuit illis<br>
&nbsp;&nbsp;&nbsp;&nbsp;et petiit herbae fertilioris humum.<br>
Dic age, nocturnae, quicumque es, imaginis augur,<br>
&nbsp;&nbsp;&nbsp;&nbsp;siquid habent veri, visa quid ista ferant.'<br>
Sic ego; nocturnae sic dixit imaginis augur,<br>
&nbsp;&nbsp;&nbsp;&nbsp;expendens animo singula dicta suo:<br>
'Quem tu mobilibus foliis vitare volebas,<br>
&nbsp;&nbsp;&nbsp;&nbsp;sed male vitabas, aestus amoris erat.   <br>
vacca puella tua est &#151; aptus color ille puellae;<br>
&nbsp;&nbsp;&nbsp;&nbsp;tu vir et in vacca conpare taurus eras.<br>
pectora quod rostro cornix fodiebat acuto,<br>
&nbsp;&nbsp;&nbsp;&nbsp;ingenium dominae lena movebat anus.<br>
quod cunctata diu taurum sua vacca reliquit,<br>
&nbsp;&nbsp;&nbsp;&nbsp;frigidus in viduo destituere toro.<br>
livor et adverso maculae sub pectore nigrae<br>
&nbsp;&nbsp;&nbsp;&nbsp;pectus adulterii labe carere negant.'<br>
Dixerat interpres. gelido mihi sanguis ab ore<br>
&nbsp;&nbsp;&nbsp;&nbsp;fugit, et ante oculos nox stetit alta meos.
</P>

<p class=SHORTBORDER></P>

<p>
<b>VI</B></P>

<p>Amnis harundinibus limosas obsite ripas,<br>
&nbsp;&nbsp;&nbsp;&nbsp;ad dominam propero &#151; siste parumper aquas!<br>
nec tibi sunt pontes nec quae sine remigis ictu<br>
&nbsp;&nbsp;&nbsp;&nbsp;concava traiecto cumba rudente vehat.<br>
parvus eras, memini, nec te transire refugi,<br>
&nbsp;&nbsp;&nbsp;&nbsp;summaque vix talos contigit unda meos.<br>
nunc ruis adposito nivibus de monte solutis<br>
&nbsp;&nbsp;&nbsp;&nbsp;et turpi crassas gurgite volvis aquas.<br>
quid properasse iuvat, quid parca dedisse quieti<br>
&nbsp;&nbsp;&nbsp;&nbsp;tempora, quid nocti conseruisse diem,<br>
si tamen hic standum est, si non datur artibus ullis<br>
&nbsp;&nbsp;&nbsp;&nbsp;ulterior nostro ripa premenda pedi?<br>
nunc ego, quas habuit pinnas Danaeius heros,<br>
&nbsp;&nbsp;&nbsp;&nbsp;terribili densum cum tulit angue caput,   <br>
nunc opto currum, de quo Cerealia primum<br>
&nbsp;&nbsp;&nbsp;&nbsp;semina venerunt in rude missa solum.<br>
prodigiosa loquor veterum mendacia vatum;<br>
&nbsp;&nbsp;&nbsp;&nbsp;nec tulit haec umquam nec feret ulla dies.<br>
Tu potius, ripis effuse capacibus amnis &#151; <br>
&nbsp;&nbsp;&nbsp;&nbsp;sic aeternus eas &#151; labere fine tuo!<br>
non eris invidiae, torrens, mihi crede, ferendae,<br>
&nbsp;&nbsp;&nbsp;&nbsp;si dicar per te forte retentus amans.<br>
 flumina deberent iuvenes in amore iuvare;<br>
&nbsp;&nbsp;&nbsp;&nbsp;flumina senserunt ipsa, quid esset amor.<br>
Inachus in Melie Bithynide pallidus isse<br>
&nbsp;&nbsp;&nbsp;&nbsp;dicitur et gelidis incaluisse vadis.<br>
nondum Troia fuit lustris obsessa duobus,<br>
&nbsp;&nbsp;&nbsp;&nbsp;cum rapuit vultus, Xanthe, Neaera tuos.<br>
quid? non Alpheon diversis currere terris<br>
&nbsp;&nbsp;&nbsp;&nbsp;virginis Arcadiae certus adegit amor?<br>
te quoque promissam Xutho, Penee, Creusam<br>
&nbsp;&nbsp;&nbsp;&nbsp;Pthiotum terris occuluisse ferunt.<br>
quid referam Asopon, quem cepit Martia Thebe,<br>
&nbsp;&nbsp;&nbsp;&nbsp;natarum Thebe quinque futura parens?<br>
cornua si tua nunc ubi sint, Acheloe, requiram,<br>
&nbsp;&nbsp;&nbsp;&nbsp;Herculis irata fracta querere manu;<br>
nec tanti Calydon nec tota Aetolia tanti,<br>
&nbsp;&nbsp;&nbsp;&nbsp;una tamen tanti Deianira fuit.<br>
ille fluens dives septena per ostia Nilus,<br>
&nbsp;&nbsp;&nbsp;&nbsp;qui patriam tantae tam bene celat aquae,<br>
fertur in Euanthe collectam Asopide flammam<br>
&nbsp;&nbsp;&nbsp;&nbsp;vincere gurgitibus non potuisse suis.<br>
siccus ut amplecti Salmonida posset Enipeus,<br>
&nbsp;&nbsp;&nbsp;&nbsp;cedere iussit aquam; iussa recessit aqua.   <br>
Nec te praetereo, qui per cava saxa volutans<br>
&nbsp;&nbsp;&nbsp;&nbsp;Tiburis Argei pomifera arva rigas,<br>
Ilia cui placuit, quamvis erat horrida cultu,<br>
&nbsp;&nbsp;&nbsp;&nbsp;ungue notata comas, ungue notata genas.<br>
illa gemens patruique nefas delictaque Martis<br>
&nbsp;&nbsp;&nbsp;&nbsp;errabat nudo per loca sola pede.<br>
hanc Anien rapidis animosus vidit ab undis<br>
&nbsp;&nbsp;&nbsp;&nbsp;raucaque de mediis sustulit ora vadis<br>
atque ita 'quid nostras' dixit 'teris anxia ripas,<br>
&nbsp;&nbsp;&nbsp;&nbsp;Ilia, ab Idaeo Laumedonte genus?<br>
quo cultus abiere tui? quid sola vagaris,<br>
&nbsp;&nbsp;&nbsp;&nbsp;vitta nec evinctas inpedit alba comas?<br>
quid fles et madidos lacrimis corrumpis ocellos<br>
&nbsp;&nbsp;&nbsp;&nbsp;pectoraque insana plangis aperta manu?<br>
ille habet et silices et vivum in pectore ferrum,<br>
&nbsp;&nbsp;&nbsp;&nbsp;qui tenero lacrimas lentus in ore videt.<br>
Ilia, pone metus! tibi regia nostra patebit,<br>
&nbsp;&nbsp;&nbsp;&nbsp;teque colent amnes. Ilia, pone metus!<br>
tu centum aut plures inter dominabere nymphas;<br>
&nbsp;&nbsp;&nbsp;&nbsp;nam centum aut plures flumina nostra tenent.<br>
ne me sperne, precor, tantum, Troiana propago;<br>
&nbsp;&nbsp;&nbsp;&nbsp;munera promissis uberiora feres.'<br>
Dixerat. illa oculos in humum deiecta modestos<br>
&nbsp;&nbsp;&nbsp;&nbsp;spargebat teneros flebilis imbre sinus.<br>
ter molita fugam ter ad altas restitit undas,<br>
&nbsp;&nbsp;&nbsp;&nbsp;currendi vires eripiente metu.<br>
sera tamen scindens inimico pollice crinem<br>
&nbsp;&nbsp;&nbsp;&nbsp;edidit indignos ore tremente sonos:   <br>
'o utinam mea lecta forent patrioque sepulcro<br>
&nbsp;&nbsp;&nbsp;&nbsp;condita, cum poterant virginis ossa legi!<br>
cur, modo Vestalis, taedas invitor ad ullas<br>
&nbsp;&nbsp;&nbsp;&nbsp;turpis et Iliacis infitianda focis?<br>
quid moror et digitis designor adultera vulgi?<br>
&nbsp;&nbsp;&nbsp;&nbsp; desint famosus quae notet ora pudor!'<br>
Hactenus, et vestem tumidis praetendit ocellis<br>
&nbsp;&nbsp;&nbsp;&nbsp;atque ita se in rapidas perdita misit aquas.<br>
supposuisse manus ad pectora lubricus amnis<br>
&nbsp;&nbsp;&nbsp;&nbsp;dicitur et socii iura dedisse tori.<br>
Te quoque credibile est aliqua caluisse puella;<br>
&nbsp;&nbsp;&nbsp;&nbsp;sed nemora et silvae crimina vestra tegunt.<br>
dum loquor, increvit latis spatiosior undis,<br>
&nbsp;&nbsp;&nbsp;&nbsp;nec capit admissas alveus altus aquas.<br>
quid mecum, furiose, tibi? quid mutua differs<br>
&nbsp;&nbsp;&nbsp;&nbsp;gaudia? quid coeptum, rustice, rumpis iter?<br>
quid? si legitimum flueres, si nobile flumen,<br>
&nbsp;&nbsp;&nbsp;&nbsp;si tibi per terras maxima fama foret &#151; <br>
nomen habes nullum, rivis collecte caducis,<br>
&nbsp;&nbsp;&nbsp;&nbsp;nec tibi sunt fontes nec tibi certa domus!<br>
fontis habes instar pluviamque nivesque solutas,<br>
&nbsp;&nbsp;&nbsp;&nbsp;quas tibi divitias pigra ministrat hiemps;<br>
aut lutulentus agis brumali tempore cursus,<br>
&nbsp;&nbsp;&nbsp;&nbsp;aut premis arentem pulverulentus humum.<br>
quis te tum potuit sitiens haurire viator?<br>
&nbsp;&nbsp;&nbsp;&nbsp;quis dixit grata voce 'perennis eas'?   <br>
damnosus pecori curris, damnosior agris.<br>
&nbsp;&nbsp;&nbsp;&nbsp;forsitan haec alios; me mea damna movent.<br>
Huic ego, vae! demens narrabam fluminum amores!<br>
&nbsp;&nbsp;&nbsp;&nbsp;iactasse indigne nomina tanta pudet.<br>
nescio quem hunc spectans Acheloon et Inachon amnem<br>
&nbsp;&nbsp;&nbsp;&nbsp;et potui nomen, Nile, referre tuum!<br>
at tibi pro meritis, opto, non candide torrens,<br>
&nbsp;&nbsp;&nbsp;&nbsp;sint rapidi soles siccaque semper hiemps!
</P>

<p class=SHORTBORDER></P>

<p>
<b>VII</B></P>

<p>At non formosa est, at non bene culta puella,<br>
&nbsp;&nbsp;&nbsp;&nbsp;at, puto, non votis saepe petita meis!<br>
hanc tamen in nullos tenui male languidus usus,<br>
&nbsp;&nbsp;&nbsp;&nbsp;sed iacui pigro crimen onusque toro;<br>
nec potui cupiens, pariter cupiente puella,<br>
&nbsp;&nbsp;&nbsp;&nbsp;inguinis effeti parte iuvante frui.<br>
illa quidem nostro subiecit eburnea collo<br>
&nbsp;&nbsp;&nbsp;&nbsp;bracchia Sithonia candidiora nive,<br>
osculaque inseruit cupida luctantia lingua<br>
&nbsp;&nbsp;&nbsp;&nbsp;lascivum femori supposuitque femur,<br>
et mihi blanditias dixit dominumque vocavit,<br>
&nbsp;&nbsp;&nbsp;&nbsp;et quae praeterea publica verba iuvant.<br>
tacta tamen veluti gelida mea membra cicuta<br>
&nbsp;&nbsp;&nbsp;&nbsp;segnia propositum destituere meum;<br>
truncus iners iacui, species et inutile pondus,<br>
&nbsp;&nbsp;&nbsp;&nbsp;et non exactum, corpus an umbra forem.<br>
Quae mihi ventura est, siquidem ventura, senectus,<br>
&nbsp;&nbsp;&nbsp;&nbsp;cum desit numeris ipsa iuventa suis?   <br>
a, pudet annorum: quo me iuvenemque virumque?<br>
&nbsp;&nbsp;&nbsp;&nbsp;nec iuvenem nec me sensit amica virum!<br>
sic flammas aditura pias aeterna sacerdos<br>
&nbsp;&nbsp;&nbsp;&nbsp;surgit et a caro fratre verenda soror.<br>
at nuper bis flava Chlide, ter candida Pitho,<br>
&nbsp;&nbsp;&nbsp;&nbsp;ter Libas officio continuata meo est;<br>
exigere a nobis angusta nocte Corinnam<br>
&nbsp;&nbsp;&nbsp;&nbsp; me memini numeros sustinuisse novem.<br>
Num mea Thessalico languent devota veneno<br>
&nbsp;&nbsp;&nbsp;&nbsp;corpora? num misero carmen et herba nocent,<br>
sagave poenicea defixit nomina cera<br>
&nbsp;&nbsp;&nbsp;&nbsp;et medium tenuis in iecur egit acus?<br>
carmine laesa Ceres sterilem vanescit in herbam,<br>
&nbsp;&nbsp;&nbsp;&nbsp;deficiunt laesi carmine fontis aquae,<br>
ilicibus glandes cantataque vitibus uva<br>
&nbsp;&nbsp;&nbsp;&nbsp;decidit, et nullo poma movente fluunt.<br>
quid vetat et nervos magicas torpere per artes?<br>
&nbsp;&nbsp;&nbsp;&nbsp;forsitan inpatiens fit latus inde meum.<br>
huc pudor accessit: facti pudor ipse nocebat;<br>
&nbsp;&nbsp;&nbsp;&nbsp;ille fuit vitii causa secunda mei.<br>
At qualem vidi tantum tetigique puellam!<br>
&nbsp;&nbsp;&nbsp;&nbsp;sic etiam tunica tangitur illa sua.<br>
illius ad tactum Pylius iuvenescere possit<br>
&nbsp;&nbsp;&nbsp;&nbsp;Tithonosque annis fortior esse suis.<br>
haec mihi contigerat; sed vir non contigit illi.<br>
&nbsp;&nbsp;&nbsp;&nbsp;quas nunc concipiam per nova vota preces?<br>
credo etiam magnos, quo sum tam turpiter usus,<br>
&nbsp;&nbsp;&nbsp;&nbsp;muneris oblati paenituisse deos.<br>
optabam certe recipi &#151; sum nempe receptus;<br>
&nbsp;&nbsp;&nbsp;&nbsp;oscula ferre &#151; tuli; proximus esse &#151; fui.   <br>
quo mihi fortunae tantum? quo regna sine usu?<br>
&nbsp;&nbsp;&nbsp;&nbsp;quid, nisi possedi dives avarus opes?<br>
sic aret mediis taciti vulgator in undis<br>
&nbsp;&nbsp;&nbsp;&nbsp;pomaque, quae nullo tempore tangat, habet.<br>
a tenera quisquam sic surgit mane puella,<br>
&nbsp;&nbsp;&nbsp;&nbsp;protinus ut sanctos possit adire deos?<br>
Sed, puto, non blanda: non optima perdidit in me<br>
&nbsp;&nbsp;&nbsp;&nbsp;oscula; non omni sollicitavit ope!<br>
illa graves potuit quercus adamantaque durum<br>
&nbsp;&nbsp;&nbsp;&nbsp;surdaque blanditiis saxa movere suis.<br>
digna movere fuit certe vivosque virosque;<br>
&nbsp;&nbsp;&nbsp;&nbsp;sed neque tum vixi nec vir, ut ante, fui.<br>
quid iuvet, ad surdas si cantet Phemius aures?<br>
&nbsp;&nbsp;&nbsp;&nbsp;quid miserum Thamyran picta tabella iuvat?<br>
At quae non tacita formavi gaudia mente!<br>
&nbsp;&nbsp;&nbsp;&nbsp;quos ego non finxi disposuique modos!<br>
nostra tamen iacuere velut praemortua membra<br>
&nbsp;&nbsp;&nbsp;&nbsp;turpiter hesterna languidiora rosa &#151; <br>
quae nunc, ecce, vigent intempestiva valentque,<br>
&nbsp;&nbsp;&nbsp;&nbsp;nunc opus exposcunt militiamque suam.<br>
quin istic pudibunda iaces, pars pessima nostri?<br>
&nbsp;&nbsp;&nbsp;&nbsp;sic sum pollicitis captus et ante tuis.<br>
tu dominum fallis; per te deprensus inermis<br>
&nbsp;&nbsp;&nbsp;&nbsp;tristia cum magno damna pudore tuli.<br>
Hanc etiam non est mea dedignata puella<br>
&nbsp;&nbsp;&nbsp;&nbsp;molliter admota sollicitare manu;<br>
sed postquam nullas consurgere posse per artes<br>
&nbsp;&nbsp;&nbsp;&nbsp;inmemoremque sui procubuisse videt,<br>
'quid me ludis?' ait, 'quis te, male sane, iubebat<br>
&nbsp;&nbsp;&nbsp;&nbsp;invitum nostro ponere membra toro?   <br>
aut te traiectis Aeaea venefica lanis<br>
&nbsp;&nbsp;&nbsp;&nbsp;devovet, aut alio lassus amore venis.'<br>
 nec mora, desiluit tunica velata soluta &#151; <br>
&nbsp;&nbsp;&nbsp;&nbsp;et decuit nudos proripuisse pedes! &#151; <br>
neve suae possent intactam scire ministrae,<br>
&nbsp;&nbsp;&nbsp;&nbsp;dedecus hoc sumpta dissimulavit aqua.
</P>

<p class=SHORTBORDER></P>

<p>
<b>VIII</B></P>

<p>Et quisquam ingenuas etiamnunc suspicit artes,<br>
&nbsp;&nbsp;&nbsp;&nbsp;aut tenerum dotes carmen habere putat?<br>
ingenium quondam fuerat pretiosius auro;<br>
&nbsp;&nbsp;&nbsp;&nbsp;at nunc barbaria est grandis, habere nihil.<br>
cum pulchrae dominae nostri placuere libelli,<br>
&nbsp;&nbsp;&nbsp;&nbsp;quo licuit libris, non licet ire mihi;<br>
cum bene laudavit, laudato ianua clausa est.<br>
&nbsp;&nbsp;&nbsp;&nbsp;turpiter huc illuc ingeniosus eo.<br>
Ecce, recens dives parto per vulnera censu<br>
&nbsp;&nbsp;&nbsp;&nbsp;praefertur nobis sanguine pastus eques!<br>
hunc potes amplecti formosis, vita, lacertis?<br>
&nbsp;&nbsp;&nbsp;&nbsp;huius in amplexu, vita, iacere potes?<br>
si nescis, caput hoc galeam portare solebat;<br>
&nbsp;&nbsp;&nbsp;&nbsp;ense latus cinctum, quod tibi servit, erat;   <br>
laeva manus, cui nunc serum male convenit aurum,<br>
&nbsp;&nbsp;&nbsp;&nbsp;scuta tulit; dextram tange &#151; cruenta fuit!<br>
qua periit aliquis, potes hanc contingere dextram?<br>
&nbsp;&nbsp;&nbsp;&nbsp;heu, ubi mollities pectoris illa tui?<br>
cerne cicatrices, veteris vestigia pugnae &#151; <br>
&nbsp;&nbsp;&nbsp;&nbsp;quaesitum est illi corpore, quidquid habet.<br>
forsitan et, quotiens hominem iugulaverit, ille<br>
&nbsp;&nbsp;&nbsp;&nbsp;indicet! hoc fassas tangis, avara, manus?<br>
ille ego Musarum purus Phoebique sacerdos<br>
&nbsp;&nbsp;&nbsp;&nbsp;ad rigidas canto carmen inane fores?<br>
discite, qui sapitis, non quae nos scimus inertes,<br>
&nbsp;&nbsp;&nbsp;&nbsp;sed trepidas acies et fera castra sequi<br>
proque bono versu primum deducite pilum!<br>
&nbsp;&nbsp;&nbsp;&nbsp;nox tibi, si belles, possit, Homere, dari.<br>
Iuppiter, admonitus nihil esse potentius auro,<br>
&nbsp;&nbsp;&nbsp;&nbsp;corruptae pretium virginis ipse fuit.<br>
dum merces aberat, durus pater, ipsa severa,<br>
&nbsp;&nbsp;&nbsp;&nbsp;aerati postes, ferrea turris erat;<br>
sed postquam sapiens in munere venit adulter,<br>
&nbsp;&nbsp;&nbsp;&nbsp;praebuit ipsa sinus et dare iussa dedit.<br>
at cum regna senex caeli Saturnus haberet,<br>
&nbsp;&nbsp;&nbsp;&nbsp;omne lucrum tenebris alta premebat humus.<br>
aeraque et argentum cumque auro pondera ferri<br>
&nbsp;&nbsp;&nbsp;&nbsp;manibus admorat, nullaque massa fuit.<br>
at meliora dabat &#151; curvo sine vomere fruges<br>
&nbsp;&nbsp;&nbsp;&nbsp;pomaque et in quercu mella reperta cava.   <br>
nec valido quisquam terram scindebat aratro,<br>
&nbsp;&nbsp;&nbsp;&nbsp;signabat nullo limite mensor humum,<br>
non freta demisso verrebant eruta remo;<br>
&nbsp;&nbsp;&nbsp;&nbsp;ultima mortali tum via litus erat.<br>
Contra te sollers, hominum natura, fuisti<br>
&nbsp;&nbsp;&nbsp;&nbsp;et nimium damnis ingeniosa tuis.<br>
quo tibi, turritis incingere moenibus urbes?<br>
&nbsp;&nbsp;&nbsp;&nbsp;quo tibi, discordes addere in arma manus?<br>
quid tibi cum pelago &#151; terra contenta fuisses!<br>
&nbsp;&nbsp;&nbsp;&nbsp;cur non et caelum, tertia regna, petis?<br>
qua licet, adfectas caelum quoque &#151; templa Quirinus,<br>
&nbsp;&nbsp;&nbsp;&nbsp;Liber et Alcides et modo Caesar habent.<br>
 eruimus terra solidum pro frugibus aurum.<br>
&nbsp;&nbsp;&nbsp;&nbsp;possidet inventas sanguine miles opes.<br>
curia pauperibus clausa est &#151; dat census honores;<br>
&nbsp;&nbsp;&nbsp;&nbsp;inde gravis iudex, inde severus eques!<br>
Omnia possideant; illis Campusque forumque<br>
&nbsp;&nbsp;&nbsp;&nbsp;serviat, hi pacem crudaque bella gerant &#151; <br>
tantum ne nostros avidi liceantur amores,<br>
&nbsp;&nbsp;&nbsp;&nbsp;et &#151; satis est &#151; aliquid pauperis esse sinant!<br>
at nunc, exaequet tetricas licet illa Sabinas,<br>
&nbsp;&nbsp;&nbsp;&nbsp;imperat ut captae qui dare multa potest;<br>
me prohibet custos, in me timet illa maritum.<br>
&nbsp;&nbsp;&nbsp;&nbsp;si dederim, tota cedet uterque domo!<br>
o si neclecti quisquam deus ultor amantis<br>
&nbsp;&nbsp;&nbsp;&nbsp;tam male quaesitas pulvere mutet opes!   
</P>

<p class=SHORTBORDER></P>

<p>
<b>IX</B></P>

<p>Memnona si mater, mater ploravit Achillem,<br>
&nbsp;&nbsp;&nbsp;&nbsp;et tangunt magnas tristia fata deas,<br>
flebilis indignos, Elegia, solve capillos!<br>
&nbsp;&nbsp;&nbsp;&nbsp;a, nimis ex vero nunc tibi nomen erit! &#151; <br>
ille tui vates operis, tua fama, Tibullus<br>
&nbsp;&nbsp;&nbsp;&nbsp;ardet in extructo, corpus inane, rogo.<br>
ecce, puer Veneris fert eversamque pharetram<br>
&nbsp;&nbsp;&nbsp;&nbsp;et fractos arcus et sine luce facem;<br>
adspice, demissis ut eat miserabilis alis<br>
&nbsp;&nbsp;&nbsp;&nbsp;pectoraque infesta tundat aperta manu!<br>
excipiunt lacrimas sparsi per colla capilli,<br>
&nbsp;&nbsp;&nbsp;&nbsp;oraque singultu concutiente sonant.<br>
fratris in Aeneae sic illum funere dicunt<br>
&nbsp;&nbsp;&nbsp;&nbsp;egressum tectis, pulcher Iule, tuis;<br>
nec minus est confusa Venus moriente Tibullo,<br>
&nbsp;&nbsp;&nbsp;&nbsp;quam iuveni rupit cum ferus inguen aper.<br>
at sacri vates et divum cura vocamur;<br>
&nbsp;&nbsp;&nbsp;&nbsp;sunt etiam qui nos numen habere putent.<br>
Scilicet omne sacrum mors inportuna profanat,<br>
&nbsp;&nbsp;&nbsp;&nbsp;omnibus obscuras inicit illa manus!<br>
quid pater Ismario, quid mater profuit Orpheo?<br>
&nbsp;&nbsp;&nbsp;&nbsp;carmine quid victas obstipuisse feras?<br>
et Linon in silvis idem pater 'aelinon!' altis<br>
&nbsp;&nbsp;&nbsp;&nbsp;dicitur invita concinuisse lyra.<br>
adice Maeoniden, a quo ceu fonte perenni<br>
&nbsp;&nbsp;&nbsp;&nbsp;vatum Pieriis ora rigantur aquis &#151;    <br>
hunc quoque summa dies nigro submersit Averno.<br>
&nbsp;&nbsp;&nbsp;&nbsp;defugiunt avidos carmina sola rogos;<br>
durant, vatis opus, Troiani fama laboris<br>
&nbsp;&nbsp;&nbsp;&nbsp;tardaque nocturno tela retexta dolo.<br>
sic Nemesis longum, sic Delia nomen habebunt,<br>
&nbsp;&nbsp;&nbsp;&nbsp;altera cura recens, altera primus amor.<br>
Quid vos sacra iuvant? quid nunc Aegyptia prosunt<br>
&nbsp;&nbsp;&nbsp;&nbsp;sistra? quid in vacuo secubuisse toro?<br>
cum rapiunt mala fata bonos &#151; ignoscite fasso! &#151; <br>
&nbsp;&nbsp;&nbsp;&nbsp;sollicitor nullos esse putare deos.<br>
vive pius &#151; moriere; pius cole sacra &#151; colentem<br>
&nbsp;&nbsp;&nbsp;&nbsp;mors gravis a templis in cava busta trahet;<br>
carminibus confide bonis &#151; iacet, ecce, Tibullus:<br>
&nbsp;&nbsp;&nbsp;&nbsp;vix manet e toto, parva quod urna capit!<br>
 tene, sacer vates, flammae rapuere rogales<br>
&nbsp;&nbsp;&nbsp;&nbsp;pectoribus pasci nec timuere tuis?<br>
aurea sanctorum potuissent templa deorum<br>
&nbsp;&nbsp;&nbsp;&nbsp;urere, quae tantum sustinuere nefas!<br>
avertit vultus, Erycis quae possidet arces;<br>
&nbsp;&nbsp;&nbsp;&nbsp;sunt quoque, qui lacrimas continuisse negant.<br>
Sed tamen hoc melius, quam si Phaeacia tellus<br>
&nbsp;&nbsp;&nbsp;&nbsp;ignotum vili supposuisset humo.<br>
hinc certe madidos fugientis pressit ocellos<br>
&nbsp;&nbsp;&nbsp;&nbsp;mater et in cineres ultima dona tulit;<br>
hinc soror in partem misera cum matre doloris<br>
&nbsp;&nbsp;&nbsp;&nbsp;venit inornatas dilaniata comas,   <br>
cumque tuis sua iunxerunt Nemesisque priorque<br>
&nbsp;&nbsp;&nbsp;&nbsp;oscula nec solos destituere rogos.<br>
Delia discedens 'felicius' inquit 'amata<br>
&nbsp;&nbsp;&nbsp;&nbsp;sum tibi; vixisti, dum tuus ignis eram.'<br>
cui Nemesis 'quid' ait 'tibi sunt mea damna dolori?<br>
&nbsp;&nbsp;&nbsp;&nbsp;me tenuit moriens deficiente manu.'<br>
Si tamen e nobis aliquid nisi nomen et umbra<br>
&nbsp;&nbsp;&nbsp;&nbsp;restat, in Elysia valle Tibullus erit.<br>
obvius huic venias hedera iuvenalia cinctus<br>
&nbsp;&nbsp;&nbsp;&nbsp;tempora cum Calvo, docte Catulle, tuo;<br>
tu quoque, si falsum est temerati crimen amici,<br>
&nbsp;&nbsp;&nbsp;&nbsp;sanguinis atque animae prodige Galle tuae.<br>
his comes umbra tua est; siqua est modo corporis umbra,<br>
&nbsp;&nbsp;&nbsp;&nbsp;auxisti numeros, culte Tibulle, pios.<br>
ossa quieta, precor, tuta requiescite in urna,<br>
&nbsp;&nbsp;&nbsp;&nbsp;et sit humus cineri non onerosa tuo!
</P>

<p class=SHORTBORDER></P>

<p>
<b>X</B></P>

<p>Annua venerunt Cerealis tempora sacri;<br>
&nbsp;&nbsp;&nbsp;&nbsp;secubat in vacuo sola puella toro.<br>
flava Ceres, tenues spicis redimita capillos,<br>
&nbsp;&nbsp;&nbsp;&nbsp;cur inhibes sacris commoda nostra tuis?<br>
Te, dea, munificam gentes, ubi quaeque, loquuntur,<br>
&nbsp;&nbsp;&nbsp;&nbsp;nec minus humanis invidet ulla bonis.<br>
ante nec hirsuti torrebant farra coloni,<br>
&nbsp;&nbsp;&nbsp;&nbsp;nec notum terris area nomen erat,   <br>
sed glandem quercus, oracula prima, ferebant;<br>
&nbsp;&nbsp;&nbsp;&nbsp;haec erat et teneri caespitis herba cibus.<br>
prima Ceres docuit turgescere semen in agris<br>
&nbsp;&nbsp;&nbsp;&nbsp;falce coloratas subsecuitque comas;<br>
prima iugis tauros supponere colla coegit,<br>
&nbsp;&nbsp;&nbsp;&nbsp;et veterem curvo dente revellit humum.<br>
Hanc quisquam lacrimis laetari credit amantum<br>
&nbsp;&nbsp;&nbsp;&nbsp;et bene tormentis secubituque coli?<br>
nec tamen est, quamvis agros amet illa feraces,<br>
&nbsp;&nbsp;&nbsp;&nbsp;rustica nec viduum pectus amoris habet.<br>
Cretes erunt testes &#151; nec fingunt omnia Cretes.<br>
&nbsp;&nbsp;&nbsp;&nbsp;Crete nutrito terra superba Iove.<br>
illic, sideream mundi qui temperat arcem,<br>
&nbsp;&nbsp;&nbsp;&nbsp;exiguus tenero lac bibit ore puer.<br>
Magna fides testi: testis laudatur alumno.<br>
&nbsp;&nbsp;&nbsp;&nbsp;fassuram Cererem crimina nostra puto.<br>
viderat Iasium Cretaea diva sub Ida<br>
&nbsp;&nbsp;&nbsp;&nbsp;figentem certa terga ferina manu.<br>
 vidit, et ut tenerae flammam rapuere medullae,<br>
&nbsp;&nbsp;&nbsp;&nbsp;hinc pudor, ex illa parte trahebat amor.<br>
victus amore pudor; sulcos arere videres<br>
&nbsp;&nbsp;&nbsp;&nbsp;et sata cum minima parte redire sui.<br>
cum bene iactati pulsarant arva ligones,<br>
&nbsp;&nbsp;&nbsp;&nbsp;ruperat et duram vomer aduncus humum,<br>
seminaque in latos ierant aequaliter agros,<br>
&nbsp;&nbsp;&nbsp;&nbsp;inrita decepti vota colentis erant.<br>
diva potens frugum silvis cessabat in altis;<br>
&nbsp;&nbsp;&nbsp;&nbsp;deciderant longae spicea serta comae.<br>
sola fuit Crete fecundo fertilis anno;<br>
&nbsp;&nbsp;&nbsp;&nbsp;omnia, qua tulerat se dea, messis erat;   <br>
ipsa, locus nemorum, canebat frugibus Ide,<br>
&nbsp;&nbsp;&nbsp;&nbsp;et ferus in silva farra metebat aper.<br>
optavit Minos similes sibi legifer annos;<br>
&nbsp;&nbsp;&nbsp;&nbsp;optasset, Cereris longus ut esset amor.<br>
Quod tibi secubitus tristes, dea flava, fuissent,<br>
&nbsp;&nbsp;&nbsp;&nbsp;hoc cogor sacris nunc ego ferre tuis?<br>
cur ego sim tristis, cum sit tibi nata reperta<br>
&nbsp;&nbsp;&nbsp;&nbsp;regnaque quam Iuno sorte minore regat?<br>
festa dies Veneremque vocat cantusque merumque;<br>
&nbsp;&nbsp;&nbsp;&nbsp;haec decet ad dominos munera ferre deos.
</P>

<p class=SHORTBORDER></P>

<p>
<b>XIa</B></P>

<p>Multa diuque tuli; vitiis patientia victa est;<br>
&nbsp;&nbsp;&nbsp;&nbsp;cede fatigato pectore, turpis amor!<br>
scilicet adserui iam me fugique catenas,<br>
&nbsp;&nbsp;&nbsp;&nbsp;et quae non puduit ferre, tulisse pudet.<br>
vicimus et domitum pedibus calcamus amorem;<br>
&nbsp;&nbsp;&nbsp;&nbsp;venerunt capiti cornua sera meo.<br>
perfer et obdura! dolor hic tibi proderit olim;<br>
&nbsp;&nbsp;&nbsp;&nbsp;saepe tulit lassis sucus amarus opem.<br>
Ergo ego sustinui, foribus tam saepe repulsus,<br>
&nbsp;&nbsp;&nbsp;&nbsp;ingenuum dura ponere corpus humo?<br>
ergo ego nescio cui, quem tu conplexa tenebas,<br>
&nbsp;&nbsp;&nbsp;&nbsp;excubui clausam servus ut ante domum?   <br>
vidi, cum foribus lassus prodiret amator,<br>
&nbsp;&nbsp;&nbsp;&nbsp;invalidum referens emeritumque latus;<br>
hoc tamen est levius, quam quod sum visus ab illo &#151; <br>
&nbsp;&nbsp;&nbsp;&nbsp;eveniat nostris hostibus ille pudor!<br>
Quando ego non fixus lateri patienter adhaesi,<br>
&nbsp;&nbsp;&nbsp;&nbsp;ipse tuus custos, ipse vir, ipse comes?<br>
scilicet et populo per me comitata placebas;<br>
&nbsp;&nbsp;&nbsp;&nbsp;causa fuit multis noster amoris amor.<br>
turpia quid referam vanae mendacia linguae<br>
&nbsp;&nbsp;&nbsp;&nbsp;et periuratos in mea damna deos?<br>
quid iuvenum tacitos inter convivia nutus<br>
&nbsp;&nbsp;&nbsp;&nbsp;verbaque conpositis dissimulata notis?<br>
dicta erat aegra mihi &#151; praeceps amensque cucurri;<br>
&nbsp;&nbsp;&nbsp;&nbsp;veni, et rivali non erat aegra meo!<br>
His et quae taceo duravi saepe ferendis;<br>
&nbsp;&nbsp;&nbsp;&nbsp;quaere alium pro me, qui queat ista pati.<br>
iam mea votiva puppis redimita corona<br>
&nbsp;&nbsp;&nbsp;&nbsp;lenta tumescentes aequoris audit aquas.<br>
desine blanditias et verba, potentia quondam,<br>
&nbsp;&nbsp;&nbsp;&nbsp;perdere &#151; non ego nunc stultus, ut ante fui!
<p>
<b>XIb</B></P>

<p>
Luctantur pectusque leve in contraria tendunt<br>
&nbsp;&nbsp;&nbsp;&nbsp;hac amor hac odium, sed, puto, vincit amor.<br>
odero, si potero; si non, invitus amabo.<br>
&nbsp;&nbsp;&nbsp;&nbsp;nec iuga taurus amat; quae tamen odit, habet.<br>
nequitiam fugio &#151; fugientem forma reducit;<br>
&nbsp;&nbsp;&nbsp;&nbsp;aversor morum crimina &#151; corpus amo.   <br>
sic ego nec sine te nec tecum vivere possum,<br>
&nbsp;&nbsp;&nbsp;&nbsp;et videor voti nescius esse mei.<br>
aut formosa fores minus, aut minus inproba, vellem;<br>
&nbsp;&nbsp;&nbsp;&nbsp;non facit ad mores tam bona forma malos.<br>
facta merent odium, facies exorat amorem &#151; <br>
&nbsp;&nbsp;&nbsp;&nbsp;me miserum, vitiis plus valet illa suis!<br>
Parce, per o lecti socialia iura, per omnis<br>
&nbsp;&nbsp;&nbsp;&nbsp;qui dant fallendos se tibi saepe deos,<br>
perque tuam faciem, magni mihi numinis instar,<br>
&nbsp;&nbsp;&nbsp;&nbsp;perque tuos oculos, qui rapuere meos!<br>
quidquid eris, mea semper eris; tu selige tantum,<br>
&nbsp;&nbsp;&nbsp;&nbsp;me quoque velle velis, anne coactus amem!<br>
lintea dem potius ventisque ferentibus utar,<br>
&nbsp;&nbsp;&nbsp;&nbsp;ut, quam, si nolim, cogar amare, velim.
</P>

<p class=SHORTBORDER></P>

<p>
<b>XII</B></P>

<p>Quis fuit ille dies, quo tristia semper amanti<br>
&nbsp;&nbsp;&nbsp;&nbsp;omina non albae concinuistis aves?<br>
quodve putem sidus nostris occurrere fatis,<br>
&nbsp;&nbsp;&nbsp;&nbsp;quosve deos in me bella movere querar?<br>
quae modo dicta mea est, quam coepi solus amare,<br>
&nbsp;&nbsp;&nbsp;&nbsp;cum multis vereor ne sit habenda mihi.<br>
Fallimur, an nostris innotuit illa libellis?<br>
&nbsp;&nbsp;&nbsp;&nbsp;sic erit &#151; ingenio prostitit illa meo.<br>
et merito! quid enim formae praeconia feci?<br>
&nbsp;&nbsp;&nbsp;&nbsp;vendibilis culpa facta puella mea est.   <br>
me lenone placet, duce me perductus amator,<br>
&nbsp;&nbsp;&nbsp;&nbsp;ianua per nostras est adaperta manus.<br>
An prosint, dubium, nocuerunt carmina semper;<br>
&nbsp;&nbsp;&nbsp;&nbsp;invidiae nostris illa fuere bonis.<br>
cum Thebae, cum Troia foret, cum Caesaris acta,<br>
&nbsp;&nbsp;&nbsp;&nbsp;ingenium movit sola Corinna meum.<br>
aversis utinam tetigissem carmina Musis,<br>
&nbsp;&nbsp;&nbsp;&nbsp;Phoebus et inceptum destituisset opus!<br>
Nec tamen ut testes mos est audire poetas;<br>
&nbsp;&nbsp;&nbsp;&nbsp;malueram verbis pondus abesse meis.<br>
per nos Scylla patri caros furata capillos<br>
&nbsp;&nbsp;&nbsp;&nbsp;pube premit rabidos inguinibusque canes;<br>
nos pedibus pinnas dedimus, nos crinibus angues;<br>
&nbsp;&nbsp;&nbsp;&nbsp;victor Abantiades alite fertur equo.<br>
idem per spatium Tityon porreximus ingens,<br>
&nbsp;&nbsp;&nbsp;&nbsp;et tria vipereo fecimus ora cani;<br>
fecimus Enceladon iaculantem mille lacertis,<br>
&nbsp;&nbsp;&nbsp;&nbsp;ambiguae captos virginis ore viros.<br>
Aeolios Ithacis inclusimus utribus Euros;<br>
&nbsp;&nbsp;&nbsp;&nbsp;proditor in medio Tantalus amne sitit.<br>
de Niobe silicem, de virgine fecimus ursam.<br>
&nbsp;&nbsp;&nbsp;&nbsp; concinit Odrysium Cecropis ales Ityn;<br>
Iuppiter aut in aves aut se transformat in aurum<br>
&nbsp;&nbsp;&nbsp;&nbsp;aut secat inposita virgine taurus aquas.<br>
Protea quid referam Thebanaque semina, dentes;<br>
&nbsp;&nbsp;&nbsp;&nbsp;qui vomerent flammas ore, fuisse boves;   <br>
flere genis electra tuas, Auriga, sorores;<br>
&nbsp;&nbsp;&nbsp;&nbsp;quaeque rates fuerint, nunc maris esse deas;<br>
aversumque diem mensis furialibus Atrei,<br>
&nbsp;&nbsp;&nbsp;&nbsp;duraque percussam saxa secuta lyram?<br>
Exit in inmensum fecunda licentia vatum,<br>
&nbsp;&nbsp;&nbsp;&nbsp;obligat historica nec sua verba fide.<br>
et mea debuerat falso laudata videri<br>
&nbsp;&nbsp;&nbsp;&nbsp;femina; credulitas nunc mihi vestra nocet.
</P>

<p class=SHORTBORDER></P>

<p>
<b>XIII</B></P>

<p>Cum mihi pomiferis coniunx foret orta Faliscis,<br>
&nbsp;&nbsp;&nbsp;&nbsp;moenia contigimus victa, Camille, tibi.<br>
casta sacerdotes Iunoni festa parabant<br>
&nbsp;&nbsp;&nbsp;&nbsp;et celebres ludos indigenamque bovem;<br>
grande morae pretium ritus cognoscere, quamvis<br>
&nbsp;&nbsp;&nbsp;&nbsp;difficilis clivis huc via praebet iter.<br>
Stat vetus et densa praenubilus arbore lucus;<br>
&nbsp;&nbsp;&nbsp;&nbsp;adspice &#151; concedas numen inesse loco.<br>
accipit ara preces votivaque tura piorum &#151; <br>
&nbsp;&nbsp;&nbsp;&nbsp;ara per antiquas facta sine arte manus.<br>
hinc, ubi praesonuit sollemni tibia cantu,<br>
&nbsp;&nbsp;&nbsp;&nbsp;it per velatas annua pompa vias;<br>
ducuntur niveae populo plaudente iuvencae,<br>
&nbsp;&nbsp;&nbsp;&nbsp;quas aluit campis herba Falisca suis,<br>
et vituli nondum metuenda fronte minaces,<br>
&nbsp;&nbsp;&nbsp;&nbsp;et minor ex humili victima porcus hara,   <br>
duxque gregis cornu per tempora dura recurvo.<br>
&nbsp;&nbsp;&nbsp;&nbsp;invisa est dominae sola capella deae;<br>
illius indicio silvis inventa sub altis<br>
&nbsp;&nbsp;&nbsp;&nbsp;dicitur inceptam destituisse fugam.<br>
nunc quoque per pueros iaculis incessitur index<br>
&nbsp;&nbsp;&nbsp;&nbsp;et pretium auctori vulneris ipsa datur.<br>
Qua ventura dea est, iuvenes timidaeque puellae<br>
&nbsp;&nbsp;&nbsp;&nbsp;praeverrunt latas veste iacente vias.<br>
virginei crines auro gemmaque premuntur,<br>
&nbsp;&nbsp;&nbsp;&nbsp;et tegit auratos palla superba pedes;<br>
more patrum Graio velatae vestibus albis<br>
&nbsp;&nbsp;&nbsp;&nbsp;tradita supposito vertice sacra ferunt.<br>
ora favent populi tum cum venit aurea pompa,<br>
&nbsp;&nbsp;&nbsp;&nbsp;ipsa sacerdotes subsequiturque suas.<br>
Argiva est pompae facies; Agamemnone caeso<br>
&nbsp;&nbsp;&nbsp;&nbsp;et scelus et patrias fugit Halaesus opes<br>
iamque pererratis profugus terraque fretoque<br>
&nbsp;&nbsp;&nbsp;&nbsp;moenia felici condidit alta manu.<br>
ille suos docuit Iunonia sacra Faliscos.<br>
&nbsp;&nbsp;&nbsp;&nbsp;sint mihi, sint populo semper amica suo!
</P>

<p class=SHORTBORDER></P>

<p>
<b>XIV</B></P>

<p>Non ego, ne pecces, cum sis formosa, recuso,<br>
&nbsp;&nbsp;&nbsp;&nbsp;sed ne sit misero scire necesse mihi;<br>
nec te nostra iubet fieri censura pudicam,<br>
&nbsp;&nbsp;&nbsp;&nbsp;sed tamen, ut temptes dissimulare, rogat.   <br>
 non peccat, quaecumque potest peccasse negare,<br>
&nbsp;&nbsp;&nbsp;&nbsp;solaque famosam culpa professa facit.<br>
quis furor est, quae nocte latent, in luce fateri,<br>
&nbsp;&nbsp;&nbsp;&nbsp;et quae clam facias facta referre palam?<br>
ignoto meretrix corpus iunctura Quiriti<br>
&nbsp;&nbsp;&nbsp;&nbsp;opposita populum summovet ante sera;<br>
tu tua prostitues famae peccata sinistrae<br>
&nbsp;&nbsp;&nbsp;&nbsp;commissi perages indiciumque tui?<br>
sit tibi mens melior, saltemve imitare pudicas,<br>
&nbsp;&nbsp;&nbsp;&nbsp;teque probam, quamvis non eris, esse putem.<br>
quae facis, haec facito; tantum fecisse negato,<br>
&nbsp;&nbsp;&nbsp;&nbsp;nec pudeat coram verba modesta loqui!<br>
Est qui nequitiam locus exigat; omnibus illum<br>
&nbsp;&nbsp;&nbsp;&nbsp;deliciis inple, stet procul inde pudor!<br>
hinc simul exieris, lascivia protinus omnis<br>
&nbsp;&nbsp;&nbsp;&nbsp;absit, et in lecto crimina pone tuo.<br>
illic nec tunicam tibi sit posuisse pudori<br>
&nbsp;&nbsp;&nbsp;&nbsp;nec femori inpositum sustinuisse femur;<br>
illic purpureis condatur lingua labellis,<br>
&nbsp;&nbsp;&nbsp;&nbsp;inque modos Venerem mille figuret amor;<br>
illic nec voces nec verba iuvantia cessent,<br>
&nbsp;&nbsp;&nbsp;&nbsp;spondaque lasciva mobilitate tremat!<br>
indue cum tunicis metuentem crimina vultum,<br>
&nbsp;&nbsp;&nbsp;&nbsp;et pudor obscenum diffiteatur opus;<br>
da populo, da verba mihi; sine nescius errem,<br>
&nbsp;&nbsp;&nbsp;&nbsp;et liceat stulta credulitate frui!<br>
Cur totiens video mitti recipique tabellas?<br>
&nbsp;&nbsp;&nbsp;&nbsp;cur pressus prior est interiorque torus?<br>
cur plus quam somno turbatos esse capillos<br>
&nbsp;&nbsp;&nbsp;&nbsp;collaque conspicio dentis habere notam?   <br>
tantum non oculos crimen deducis ad ipsos;<br>
&nbsp;&nbsp;&nbsp;&nbsp;si dubitas famae parcere, parce mihi!<br>
mens abit et morior quotiens peccasse fateris,<br>
&nbsp;&nbsp;&nbsp;&nbsp;perque meos artus frigida gutta fluit.<br>
tunc amo, tunc odi frustra quod amare necesse est;<br>
&nbsp;&nbsp;&nbsp;&nbsp;tunc ego, sed tecum, mortuus esse velim!<br>
Nil equidem inquiram, nec quae celare parabis<br>
&nbsp;&nbsp;&nbsp;&nbsp;insequar, et falli muneris instar erit.<br>
si tamen in media deprensa tenebere culpa,<br>
&nbsp;&nbsp;&nbsp;&nbsp;et fuerint oculis probra videnda meis,<br>
quae bene visa mihi fuerint, bene visa negato &#151; <br>
&nbsp;&nbsp;&nbsp;&nbsp;concedent verbis lumina nostra tuis.<br>
prona tibi vinci cupientem vincere palma est,<br>
&nbsp;&nbsp;&nbsp;&nbsp;sit modo 'non feci!' dicere lingua memor.<br>
cum tibi contingat verbis superare duobus,<br>
&nbsp;&nbsp;&nbsp;&nbsp;etsi non causa, iudice vince tuo!
</P>

<p class=SHORTBORDER></P>

<p>
<b>XV</B></P>

<p>Quaere novum vatem, tenerorum mater Amorum!<br>
&nbsp;&nbsp;&nbsp;&nbsp;raditur hic elegis ultima meta meis;<br>
quos ego conposui, Paeligni ruris alumnus &#151; <br>
&nbsp;&nbsp;&nbsp;&nbsp;nec me deliciae dedecuere meae &#151; <br>
siquid id est, usque a proavis vetus ordinis heres,<br>
&nbsp;&nbsp;&nbsp;&nbsp;non modo militiae turbine factus eques.<br>
Mantua Vergilio, gaudet Verona Catullo;<br>
&nbsp;&nbsp;&nbsp;&nbsp;Paelignae dicar gloria gentis ego,   <br>
 quam sua libertas ad honesta coegerat arma,<br>
&nbsp;&nbsp;&nbsp;&nbsp;cum timuit socias anxia Roma manus.<br>
atque aliquis spectans hospes Sulmonis aquosi<br>
&nbsp;&nbsp;&nbsp;&nbsp;moenia, quae campi iugera pauca tenent,<br>
'Quae tantum' dicat 'potuistis ferre poetam,<br>
&nbsp;&nbsp;&nbsp;&nbsp;quantulacumque estis, vos ego magna voco.'<br>
Culte puer puerique parens Amathusia culti.<br>
&nbsp;&nbsp;&nbsp;&nbsp;aurea de campo vellite signa meo!<br>
corniger increpuit thyrso graviore Lyaeus:<br>
&nbsp;&nbsp;&nbsp;&nbsp;pulsanda est magnis area maior equis.<br>
inbelles elegi, genialis Musa, valete,<br>
&nbsp;&nbsp;&nbsp;&nbsp;post mea mansurum fata superstes opus.
</P>

<div class="footer">
	<p>
		<a href="/ovid.html">Ovid</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>

</BODY>
</HTML>