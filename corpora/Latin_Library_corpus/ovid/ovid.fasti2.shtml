<html>
	<head>
		<title>
			Ovid: Fasti II
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>P. OVIDI NASONIS FASTORVM LIBER SECVNDVS
</p>

<P class=border></P>

<P>
Ianus habet finem. cum carmine crescit et annus:<BR>
&nbsp;&nbsp;&nbsp;&nbsp;&nbsp;alter ut hic mensis, sic liber alter eat.<BR>
nunc primum velis, elegi, maioribus itis:<BR>
&nbsp;&nbsp;&nbsp;&nbsp;&nbsp;exiguum, memini, nuper eratis opus.<BR>
ipse ego vos habui faciles in amore ministros,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>5</FONT><BR>
&nbsp;&nbsp;&nbsp;&nbsp;&nbsp;cum lusit numeris prima iuventa suis.<BR>
idem sacra cano signataque tempora fastis:<BR>
&nbsp;&nbsp;&nbsp;&nbsp;&nbsp;ecquis ad haec illinc crederet esse viam?<BR>
haec mea militia est; ferimus quae possumus arma,<BR>
&nbsp;&nbsp;&nbsp;&nbsp;&nbsp;dextraque non omni munere nostra vacat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>10</FONT><BR>
si mihi non valido torquentur pila lacerto<BR>
&nbsp;&nbsp;&nbsp;&nbsp;&nbsp;nec bellatoris terga premuntur equi,<BR>
nec galea tegimur, nec acuto cingimur ense<BR>
&nbsp;&nbsp;&nbsp;&nbsp;&nbsp;(his habilis telis quilibet esse potest),<BR>
at tua prosequimur studioso pectore, Caesar,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>15</FONT><BR>
&nbsp;&nbsp;&nbsp;&nbsp;&nbsp;nomina, per titulos ingredimurque tuos.<BR>
ergo ades et placido paulum mea munera voltu<BR>
&nbsp;&nbsp;&nbsp;&nbsp;&nbsp;respice, pacando siquid ab hoste vacat.<BR>
Februa Romani dixere piamina patres:<BR>
&nbsp;&nbsp;&nbsp;&nbsp;&nbsp;nunc quoque dant verbo plurima signa fidem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>20</FONT><BR>
pontifices ab rege petunt et flamine lanas,<BR>
&nbsp;&nbsp;&nbsp;&nbsp;&nbsp;quis veterum lingua februa nomen erat;<BR>
quaeque capit lictor domibus purgamina certis,<BR>
&nbsp;&nbsp;&nbsp;&nbsp;&nbsp;torrida cum mica farra, vocantur idem;<BR>
nomen idem ramo, qui caesus ab arbore pura&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>25</FONT><BR>
&nbsp;&nbsp;&nbsp;&nbsp;&nbsp;casta sacerdotum tempora fronde tegit.<BR>
ipse ego flaminicam poscentem februa vidi;<BR>
&nbsp;&nbsp;&nbsp;&nbsp;&nbsp;februa poscenti pinea virga data est.<BR>
denique quodcumque est quo corpora nostra piantur,<BR>
&nbsp;&nbsp;&nbsp;&nbsp;&nbsp;hoc apud intonsos nomen habebat avos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>30</FONT><BR>
mensis ab his dictus, secta quia pelle Luperci<BR>
&nbsp;&nbsp;&nbsp;&nbsp;&nbsp;omne solum lustrant, idque piamen habent;<BR>
aut quia placatis sunt tempora pura sepulcris,<BR>
&nbsp;&nbsp;&nbsp;&nbsp;&nbsp;tum cum ferales praeteriere dies.<BR>
omne nefas omnemque mali purgamina causam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>35</FONT><BR>
&nbsp;&nbsp;&nbsp;&nbsp;&nbsp;credebant nostri tollere posse senes.<BR>
Graecia principium moris dedit: illa nocentes<BR>
&nbsp;&nbsp;&nbsp;&nbsp;&nbsp;impia lustratos ponere facta putat.<BR>
Actoriden Peleus, ipsum quoque Pelea Phoci<BR>
&nbsp;&nbsp;&nbsp;&nbsp;&nbsp;caede per Haemonias solvit Acastus aquas;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>40</FONT><BR>
vectam frenatis per inane draconibus Aegeus<BR>
&nbsp;&nbsp;&nbsp;&nbsp;&nbsp;credulus immerita Phasida fovit ope;<BR>
Amphiareiades Naupactoo Acheloo<BR>
&nbsp;&nbsp;&nbsp;&nbsp;&nbsp;'solve nefas' dixit, solvit et ille nefas.<BR>
ah nimium faciles, qui tristia crimina caedis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>45</FONT><BR>
&nbsp;&nbsp;&nbsp;&nbsp;&nbsp;fluminea tolli posse putatis aqua!<BR>
Sed tamen, antiqui ne nescius ordinis erres,<BR>
&nbsp;&nbsp;&nbsp;&nbsp;&nbsp;primus, ut est, Iani mensis et ante fuit;<BR>
qui sequitur Ianum, veteris fuit ultimus anni:<BR>
&nbsp;&nbsp;&nbsp;&nbsp;&nbsp;tu quoque sacrorum, Termine, finis eras.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>50</FONT><BR>
primus enim Iani mensis, quia ianua prima est:<BR>
&nbsp;&nbsp;&nbsp;&nbsp;&nbsp;qui sacer est imis manibus, imus erat.<BR>
postmodo creduntur spatio distantia longo<BR>
&nbsp;&nbsp;&nbsp;&nbsp;&nbsp;tempora bis quini continuasse viri.

</P>

<P>

&nbsp;&nbsp;&nbsp;&nbsp;&nbsp;1. H : K : FEB : N&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>54a</FONT>
</P>

<P>

Principio mensis Phrygiae contermina Matri<BR>
&nbsp;&nbsp;&nbsp;&nbsp;&nbsp;Sospita delubris dicitur aucta novis.<BR>
nunc ubi sunt, illis quae sunt sacrata Kalendis<BR>
&nbsp;&nbsp;&nbsp;&nbsp;&nbsp;templa deae? longa procubuere die.<BR>
cetera ne simili caderent labefacta ruina<BR>
&nbsp;&nbsp;&nbsp;&nbsp;&nbsp;cavit sacrati provida cura ducis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>60</FONT><BR>
sub quo delubris sentitur nulla senectus;<BR>
&nbsp;&nbsp;&nbsp;&nbsp;&nbsp;nec satis est homines, obligat ille deos.<BR>
templorum positor, templorum sancte repostor,<BR>
&nbsp;&nbsp;&nbsp;&nbsp;&nbsp;sit superis opto mutua cura tui.<BR>
dent tibi caelestes, quos tu caelestibus, annos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>65</FONT><BR>
&nbsp;&nbsp;&nbsp;&nbsp;&nbsp;proque tua maneant in statione domo.<BR>
tum quoque vicini lucus celebratur Alerni,<BR>
&nbsp;&nbsp;&nbsp;&nbsp;&nbsp;qua petit aequoreas advena Thybris aquas.<BR>
ad penetrale Numae Capitolinumque Tonantem<BR>
&nbsp;&nbsp;&nbsp;&nbsp;&nbsp;inque Iovis summa caeditur arce bidens.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>70</FONT><BR>
saepe graves pluvias adopertus nubibus aether<BR>
&nbsp;&nbsp;&nbsp;&nbsp;&nbsp;concitat, aut posita sub nive terra latet.

</P>

<P>

&nbsp;&nbsp;&nbsp;&nbsp;&nbsp;2. A N&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>72a</FONT>
</P>

<P>

Proximus Hesperias Titan abiturus in undas<BR>
&nbsp;&nbsp;&nbsp;&nbsp;&nbsp;gemmea purpureis cum iuga demet equis,<BR>
illa nocte aliquis, tollens ad sidera voltum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>75</FONT><BR>
&nbsp;&nbsp;&nbsp;&nbsp;&nbsp;dicet 'ubi est hodie quae Lyra fulsit heri?'<BR>
dumque Lyram quaeret, medii quoque terga Leonis<BR>
&nbsp;&nbsp;&nbsp;&nbsp;&nbsp;in liquidas subito mersa notabit aquas.

</P>

<P>

&nbsp;&nbsp;&nbsp;&nbsp;&nbsp;3. B N&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>78a</FONT>
</P>

<P>

Quem modo caelatum stellis Delphina videbas,<BR>
&nbsp;&nbsp;&nbsp;&nbsp;&nbsp;is fugiet visus nocte sequente tuos,<BR>
seu fuit occultis felix in amoribus index,<BR>
&nbsp;&nbsp;&nbsp;&nbsp;&nbsp;Lesbida cum domino seu tulit ille lyram.<BR>
quod mare non novit, quae nescit Ariona tellus?<BR>
&nbsp;&nbsp;&nbsp;&nbsp;&nbsp;carmine currentes ille tenebat aquas.<BR>
saepe sequens agnam lupus est a voce retentus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>85</FONT><BR>
&nbsp;&nbsp;&nbsp;&nbsp;&nbsp;saepe avidum fugiens restitit agna lupum;<BR>
saepe canes leporesque umbra iacuere sub una,<BR>
&nbsp;&nbsp;&nbsp;&nbsp;&nbsp;et stetit in saxo proxima cerva leae,<BR>
et sine lite loquax cum Palladis alite cornix<BR>
&nbsp;&nbsp;&nbsp;&nbsp;&nbsp;sedit, et accipitri iuncta columba fuit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>90</FONT><BR>
Cynthia saepe tuis fertur, vocalis Arion,<BR>
&nbsp;&nbsp;&nbsp;&nbsp;&nbsp;tamquam fraternis obstipuisse modis.<BR>
nomen Arionium Siculas impleverat urbes<BR>
&nbsp;&nbsp;&nbsp;&nbsp;&nbsp;captaque erat lyricis Ausonis ora sonis;<BR>
inde domum repetens puppem conscendit Arion,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>95</FONT><BR>
&nbsp;&nbsp;&nbsp;&nbsp;&nbsp;atque ita quaesitas arte ferebat opes.<BR>
forsitan, infelix, ventos undasque timebas:<BR>
&nbsp;&nbsp;&nbsp;&nbsp;&nbsp;at tibi nave tua tutius aequor erat.<BR>
namque gubernator destricto constitit ense<BR>
&nbsp;&nbsp;&nbsp;&nbsp;&nbsp;ceteraque armata conscia turba manu.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>100</FONT><BR>
quid tibi cum gladio? dubiam rege, navita, puppem:<BR>
&nbsp;&nbsp;&nbsp;&nbsp;&nbsp;non haec sunt digitis arma tenenda tuis.<BR>
ille, metu pavidus, 'mortem non deprecor' inquit,<BR>
&nbsp;&nbsp;&nbsp;&nbsp;&nbsp;'sed liceat sumpta pauca referre lyra.'<BR>
dant veniam ridentque moram: capit ille coronam,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>105</FONT><BR>
&nbsp;&nbsp;&nbsp;&nbsp;&nbsp;quae possit crines, Phoebe, decere tuos;<BR>
induerat Tyrio bis tinctam murice pallam:<BR>
&nbsp;&nbsp;&nbsp;&nbsp;&nbsp;reddidit icta suos pollice chorda sonos,<BR>
flebilibus numeris veluti canentia dura<BR>
&nbsp;&nbsp;&nbsp;&nbsp;&nbsp;traiectus penna tempora cantat olor.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>110</FONT><BR>
protinus in medias ornatus desilit undas;<BR>
&nbsp;&nbsp;&nbsp;&nbsp;&nbsp;spargitur impulsa caerula puppis aqua.<BR>
inde (fide maius) tergo delphina recurvo<BR>
&nbsp;&nbsp;&nbsp;&nbsp;&nbsp;se memorant oneri subposuisse novo.<BR>
ille, sedens citharamque tenens, pretiumque vehendi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>115</FONT><BR>
&nbsp;&nbsp;&nbsp;&nbsp;&nbsp;cantat et aequoreas carmine mulcet aquas.<BR>
di pia facta vident: astris delphina recepit<BR>
&nbsp;&nbsp;&nbsp;&nbsp;&nbsp;Iuppiter et stellas iussit habere novem.

</P>

<P>

&nbsp;&nbsp;&nbsp;&nbsp;&nbsp;(4. C N) 5. D NON : NP&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>118a</FONT>
</P>

<P>

Nunc mihi mille sonos quoque est memoratus Achilles<BR>
&nbsp;&nbsp;&nbsp;&nbsp;&nbsp;vellem, Maeonide, pectus inesse tuum,<BR>
dum canimus sacras alterno carmine Nonas.<BR>
&nbsp;&nbsp;&nbsp;&nbsp;&nbsp;maximus hic fastis accumulatur honor.<BR>
deficit ingenium, maioraque viribus urgent:<BR>
&nbsp;&nbsp;&nbsp;&nbsp;&nbsp;haec mihi praecipuo est ore canenda dies.<BR>
quid volui demens elegis imponere tantum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>125</FONT><BR>
&nbsp;&nbsp;&nbsp;&nbsp;&nbsp;ponderis? heroi res erat ista pedis.<BR>
sancte pater patriae, tibi plebs, tibi curia nomen<BR>
&nbsp;&nbsp;&nbsp;&nbsp;&nbsp;hoc dedit, hoc dedimus nos tibi nomen, eques.<BR>
res tamen ante dedit: sero quoque vera tulisti<BR>
&nbsp;&nbsp;&nbsp;&nbsp;&nbsp;nomina, iam pridem tu pater orbis eras.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>130</FONT><BR>
hoc tu per terras, quod in aethere Iuppiter alto,<BR>
&nbsp;&nbsp;&nbsp;&nbsp;&nbsp;nomen habes: hominum tu pater, ille deum.<BR>
Romule, concedes: facit hic tua magna tuendo<BR>
&nbsp;&nbsp;&nbsp;&nbsp;&nbsp;moenia, tu dederas transilienda Remo.<BR>
te Tatius parvique Cures Caeninaque sensit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>135</FONT><BR>
&nbsp;&nbsp;&nbsp;&nbsp;&nbsp;hoc duce Romanum est solis utrumque latus;<BR>
tu breve nescioquid victae telluris habebas,<BR>
&nbsp;&nbsp;&nbsp;&nbsp;&nbsp;quodcumque est alto sub Iove, Caesar habet.<BR>
tu rapis, hic castas duce se iubet esse maritas;<BR>
&nbsp;&nbsp;&nbsp;&nbsp;&nbsp;tu recipis luco, reppulit ille nefas;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>140</FONT><BR>
vis tibi grata fuit, florent sub Caesare leges;<BR>
&nbsp;&nbsp;&nbsp;&nbsp;&nbsp;tu domini nomen, principis ille tenet;<BR>
te Remus incusat, veniam dedit hostibus ille;<BR>
&nbsp;&nbsp;&nbsp;&nbsp;&nbsp;caelestem fecit te pater, ille patrem.<BR>
Iam puer Idaeus media tenus eminet alvo,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>145</FONT><BR>
&nbsp;&nbsp;&nbsp;&nbsp;&nbsp;et liquidas mixto nectare fundit aquas.<BR>
en etiam, siquis Borean horrere solebat,<BR>
&nbsp;&nbsp;&nbsp;&nbsp;&nbsp;gaudeat: a Zephyris mollior aura venit.

</P>

<P>

&nbsp;&nbsp;&nbsp;&nbsp;&nbsp;(6. E N) (7. F N) (8. G N) (9. H N vel NP) 10. A N&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>148a</FONT>
</P>

<P>

Quintus ab aequoreis nitidum iubar extulit undis<BR>
&nbsp;&nbsp;&nbsp;&nbsp;&nbsp;Lucifer, et primi tempora veris erunt.<BR>
ne fallare tamen, restant tibi frigora, restant,<BR>
&nbsp;&nbsp;&nbsp;&nbsp;&nbsp;magnaque discedens signa reliquit hiems.

</P>

<P>

&nbsp;&nbsp;&nbsp;&nbsp;&nbsp;(11. B N) 12. C N&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>152a</FONT>
</P>

<P>

Tertia nox veniat, Custodem protinus Ursae<BR>
&nbsp;&nbsp;&nbsp;&nbsp;&nbsp;aspicies geminos exseruisse pedes.<BR>
inter hamadryadas iaculatricemque Dianam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>155</FONT><BR>
&nbsp;&nbsp;&nbsp;&nbsp;&nbsp;Callisto sacri pars fuit una chori.<BR>
illa, deae tangens arcus, 'quos tangimus arcus,<BR>
&nbsp;&nbsp;&nbsp;&nbsp;&nbsp;este meae testes virginitatis' ait.<BR>
Cynthia laudavit, 'promissa' que 'foedera serva,<BR>
&nbsp;&nbsp;&nbsp;&nbsp;&nbsp;et comitum princeps tu mihi' dixit 'eris.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>160</FONT><BR>
foedera servasset, si non formosa fuisset:<BR>
&nbsp;&nbsp;&nbsp;&nbsp;&nbsp;cavit mortales, de Iove crimen habet.<BR>
mille feras Phoebe silvis venata redibat<BR>
&nbsp;&nbsp;&nbsp;&nbsp;&nbsp;aut plus aut medium sole tenente diem;<BR>
ut tetigit lucum (densa niger ilice lucus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>165</FONT><BR>
&nbsp;&nbsp;&nbsp;&nbsp;&nbsp;in medio gelidae fons erat altus aquae),<BR>
'hic' ait 'in silva, virgo Tegeaea, lavemur';<BR>
&nbsp;&nbsp;&nbsp;&nbsp;&nbsp;erubuit falso virginis illa sono.<BR>
dixerat et nymphis. nymphae velamina ponunt;<BR>
&nbsp;&nbsp;&nbsp;&nbsp;&nbsp;hanc pudet, et tardae dat mala signa morae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>170</FONT><BR>
exuerat tunicas; uteri manifesta tumore<BR>
&nbsp;&nbsp;&nbsp;&nbsp;&nbsp;proditur indicio ponderis ipsa suo.<BR>
cui dea 'virgineos, periura Lycaoni, coetus<BR>
&nbsp;&nbsp;&nbsp;&nbsp;&nbsp;desere, nec castas pollue' dixit 'aquas.'<BR>
luna novum decies implerat cornibus orbem:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>175</FONT><BR>
&nbsp;&nbsp;&nbsp;&nbsp;&nbsp;quae fuerat virgo credita, mater erat.<BR>
laesa furit Iuno, formam mutatque puellae:<BR>
&nbsp;&nbsp;&nbsp;&nbsp;&nbsp;quid facis? invito est pectore passa Iovem.<BR>
utque ferae vidit turpes in paelice voltus,<BR>
&nbsp;&nbsp;&nbsp;&nbsp;&nbsp;'huius in amplexus, Iuppiter,' inquit 'eas.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>180</FONT><BR>
ursa per incultos errabat squalida montes<BR>
&nbsp;&nbsp;&nbsp;&nbsp;&nbsp;quae fuerat summo nuper amata Iovi.<BR>
iam tria lustra puer furto conceptus agebat,<BR>
&nbsp;&nbsp;&nbsp;&nbsp;&nbsp;cum mater nato est obvia facta suo.<BR>
illa quidem, tamquam cognosceret, adstitit amens,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>185</FONT><BR>
&nbsp;&nbsp;&nbsp;&nbsp;&nbsp;et gemuit: gemitus verba parentis erant.<BR>
hanc puer ignarus iaculo fixisset acuto<BR>
&nbsp;&nbsp;&nbsp;&nbsp;&nbsp;ni foret in superas raptus uterque domos.<BR>
signa propinqua micant: prior est, quam dicimus Arcton,<BR>
&nbsp;&nbsp;&nbsp;&nbsp;&nbsp;Arctophylax formam terga sequentis habet.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>190</FONT><BR>
saevit adhuc canamque rogat Saturnia Tethyn<BR>
&nbsp;&nbsp;&nbsp;&nbsp;&nbsp;Maenaliam tactis ne lavet Arcton aquis.

</P>

<P>

&nbsp;&nbsp;&nbsp;&nbsp;&nbsp;13. D EID : NP&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>192a</FONT>
</P>

<P>

Idibus agrestis fumant altaria Fauni<BR>
&nbsp;&nbsp;&nbsp;&nbsp;&nbsp;hic ubi discretas insula rumpit aquas.<BR>
haec fuit illa dies in qua Veientibus armis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>195</FONT><BR>
&nbsp;&nbsp;&nbsp;&nbsp;&nbsp;ter centum Fabii ter cecidere duo.<BR>
una domus vires et onus susceperat urbis:<BR>
&nbsp;&nbsp;&nbsp;&nbsp;&nbsp;sumunt gentiles arma professa manus.<BR>
egreditur castris miles generosus ab isdem,<BR>
&nbsp;&nbsp;&nbsp;&nbsp;&nbsp;e quis dux fieri quilibet aptus erat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>200</FONT><BR>
Carmentis portae dextro est via proxima iano:<BR>
&nbsp;&nbsp;&nbsp;&nbsp;&nbsp;ire per hanc noli, quisquis es; omen habet.<BR>
illa fama refert Fabios exisse trecentos:<BR>
&nbsp;&nbsp;&nbsp;&nbsp;&nbsp;porta vacat culpa, sed tamen omen habet.<BR>
ut celeri passu Cremeram tetigere rapacem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>205</FONT><BR>
&nbsp;&nbsp;&nbsp;&nbsp;&nbsp;(turbidus hibernis ille fluebat aquis),<BR>
castra loco ponunt: destrictis ensibus ipsi<BR>
&nbsp;&nbsp;&nbsp;&nbsp;&nbsp;Tyrrhenum valido Marte per agmen eunt;<BR>
non aliter quam cum Libyca de gente leones<BR>
&nbsp;&nbsp;&nbsp;&nbsp;&nbsp;invadunt sparsos lata per arva greges.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>210</FONT><BR>
diffugiunt hostes inhonestaque volnera tergo<BR>
&nbsp;&nbsp;&nbsp;&nbsp;&nbsp;accipiunt: Tusco sanguine terra rubet.<BR>
sic iterum, sic saepe cadunt; ubi vincere aperte<BR>
&nbsp;&nbsp;&nbsp;&nbsp;&nbsp;non datur, insidias armaque tecta parant.<BR>
campus erat, campi claudebant ultima colles&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>215</FONT><BR>
&nbsp;&nbsp;&nbsp;&nbsp;&nbsp;silvaque montanas occulere apta feras.<BR>
in medio paucos armentaque rara relinquunt,<BR>
&nbsp;&nbsp;&nbsp;&nbsp;&nbsp;cetera virgultis abdita turba latet.<BR>
ecce velut torrens undis pluvialibus auctus<BR>
&nbsp;&nbsp;&nbsp;&nbsp;&nbsp;aut nive, quae Zephyro victa tepente fluit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>220</FONT><BR>
per sata perque vias fertur nec, ut ante solebat,<BR>
&nbsp;&nbsp;&nbsp;&nbsp;&nbsp;riparum clausas margine finit aquas,<BR>
sic Fabii vallem latis discursibus implent,<BR>
&nbsp;&nbsp;&nbsp;&nbsp;&nbsp;quodque vident sternunt, nec metus alter inest.<BR>
quo ruitis, generosa domus? male creditis hosti:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>225</FONT><BR>
&nbsp;&nbsp;&nbsp;&nbsp;&nbsp;simplex nobilitas, perfida tela cave.<BR>
fraude perit virtus: in apertos undique campos<BR>
&nbsp;&nbsp;&nbsp;&nbsp;&nbsp;prosiliunt hostes et latus omne tenent.<BR>
quid faciant pauci contra tot milia fortes?<BR>
&nbsp;&nbsp;&nbsp;&nbsp;&nbsp;quidve, quod in misero tempore restet, adest?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>230</FONT><BR>
sicut aper longe silvis latratibus actus<BR>
&nbsp;&nbsp;&nbsp;&nbsp;&nbsp;fulmineo celeres dissipat ore canes,<BR>
mox tamen ipse perit, sic non moriuntur inulti,<BR>
&nbsp;&nbsp;&nbsp;&nbsp;&nbsp;volneraque alterna dantque feruntque manu.<BR>
una dies Fabios ad bellum miserat omnes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>235</FONT><BR>
&nbsp;&nbsp;&nbsp;&nbsp;&nbsp;ad bellum missos perdidit una dies.<BR>
ut tamen Herculeae superessent semina gentis,<BR>
&nbsp;&nbsp;&nbsp;&nbsp;&nbsp;credibile est ipsos consuluisse deos:<BR>
nam puer impubes et adhuc non utilis armis<BR>
&nbsp;&nbsp;&nbsp;&nbsp;&nbsp;unus de Fabia gente relictus erat;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2> 240</FONT><BR>
scilicet ut posses olim tu, Maxime, nasci,<BR>
&nbsp;&nbsp;&nbsp;&nbsp;&nbsp;cui res cunctando restituenda foret.

</P>

<P>

&nbsp;&nbsp;&nbsp;&nbsp;&nbsp;14. E N&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>242a</FONT>
</P>

<P>

Continuata loco tria sidera, Corvus et Anguis<BR>
&nbsp;&nbsp;&nbsp;&nbsp;&nbsp;et medius Crater inter utrumque, iacent.<BR>
Idibus illa latent, oriuntur nocte sequenti;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>245</FONT><BR>
&nbsp;&nbsp;&nbsp;&nbsp;&nbsp;quae, tibi, cur tria sint tam sociata, canam.<BR>
forte Iovi Phoebus festum sollemne parabat<BR>
&nbsp;&nbsp;&nbsp;&nbsp;&nbsp;(non faciet longas fabula nostra moras):<BR>
'i, mea' dixit 'avis, ne quid pia sacra moretur,<BR>
&nbsp;&nbsp;&nbsp;&nbsp;&nbsp;et tenuem vivis fontibus adfer aquam.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>250</FONT><BR>
corvus inauratum pedibus cratera recurvis<BR>
&nbsp;&nbsp;&nbsp;&nbsp;&nbsp;tollit et aerium pervolat altus iter.<BR>
stabat adhuc duris ficus densissima pomis:<BR>
&nbsp;&nbsp;&nbsp;&nbsp;&nbsp;temptat eam rostro, non erat apta legi;<BR>
immemor imperii sedisse sub arbore fertur,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>255</FONT><BR>
&nbsp;&nbsp;&nbsp;&nbsp;&nbsp;dum fierent tarda dulcia poma mora.<BR>
iamque satur nigris longum rapit unguibus hydrum,<BR>
&nbsp;&nbsp;&nbsp;&nbsp;&nbsp;ad dominumque redit, fictaque verba refert:<BR>
'hic mihi causa morae, vivarum obsessor aquarum:<BR>
&nbsp;&nbsp;&nbsp;&nbsp;&nbsp;hic tenuit fontes officiumque meum.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>260</FONT><BR>
'addis' ait 'culpae mendacia' Phoebus 'et audes<BR>
&nbsp;&nbsp;&nbsp;&nbsp;&nbsp;fatidicum verbis fallere velle deum?<BR>
at tibi, dum lactens haerebit in arbore ficus,<BR>
&nbsp;&nbsp;&nbsp;&nbsp;&nbsp;de nullo gelidae fonte bibentur aquae.'<BR>
dixit, et, antiqui monimenta perennia facti,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>265</FONT><BR>
&nbsp;&nbsp;&nbsp;&nbsp;&nbsp;Anguis, avis, Crater sidera iuncta micant.

</P>

<P>

&nbsp;&nbsp;&nbsp;&nbsp;&nbsp;15. F LVPER : NP&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>266a</FONT>
</P>

<P>

Tertia post Idus nudos aurora Lupercos<BR>
&nbsp;&nbsp;&nbsp;&nbsp;&nbsp;aspicit, et Fauni sacra bicornis eunt.<BR>
dicite, Pierides, sacrorum quae sit origo,<BR>
&nbsp;&nbsp;&nbsp;&nbsp;&nbsp;attigerint Latias unde petita domos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>270</FONT><BR>
Pana deum pecoris veteres coluisse feruntur<BR>
&nbsp;&nbsp;&nbsp;&nbsp;&nbsp;Arcades; Arcadiis plurimus ille iugis.<BR>
testis erit Pholoe, testes Stymphalides undae,<BR>
&nbsp;&nbsp;&nbsp;&nbsp;&nbsp;quique citis Ladon in mare currit aquis,<BR>
cinctaque pinetis nemoris iuga Nonacrini,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>275</FONT><BR>
&nbsp;&nbsp;&nbsp;&nbsp;&nbsp;altaque Tricrene Parrhasiaeque nives.<BR>
Pan erat armenti, Pan illic numen equarum,<BR>
&nbsp;&nbsp;&nbsp;&nbsp;&nbsp;munus ob incolumes ille ferebat oves.<BR>
transtulit Euander silvestria numina secum:<BR>
&nbsp;&nbsp;&nbsp;&nbsp;&nbsp;hic, ubi nunc urbs est, tum locus urbis erat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>280</FONT><BR>
inde deum colimus devectaque sacra Pelasgis:<BR>
&nbsp;&nbsp;&nbsp;&nbsp;&nbsp;flamen ad haec prisco more Dialis erat.<BR>
cur igitur currant, et cur (sic currere mos est)<BR>
&nbsp;&nbsp;&nbsp;&nbsp;&nbsp;nuda ferant posita corpora veste, rogas?<BR>
ipse deus velox discurrere gaudet in altis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>285</FONT><BR>
&nbsp;&nbsp;&nbsp;&nbsp;&nbsp;montibus, et subitas concipit ipse fugas:<BR>
ipse deus nudus nudos iubet ire ministros;<BR>
&nbsp;&nbsp;&nbsp;&nbsp;&nbsp;nec satis ad cursus commoda vestis erit.<BR>
ante Iovem genitum terras habuisse feruntur<BR>
&nbsp;&nbsp;&nbsp;&nbsp;&nbsp;Arcades, et luna gens prior illa fuit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>290</FONT><BR>
vita feris similis, nullos agitata per usus:<BR>
&nbsp;&nbsp;&nbsp;&nbsp;&nbsp;artis adhuc expers et rude volgus erat.<BR>
pro domibus frondes norant, pro frugibus herbas;<BR>
&nbsp;&nbsp;&nbsp;&nbsp;&nbsp;nectar erat palmis hausta duabus aqua.<BR>
nullus anhelabat sub adunco vomere taurus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>295</FONT><BR>
&nbsp;&nbsp;&nbsp;&nbsp;&nbsp;nulla sub imperio terra colentis erat:<BR>
nullus adhuc erat usus equi; se quisque ferebat:<BR>
&nbsp;&nbsp;&nbsp;&nbsp;&nbsp;ibat ovis lana corpus amicta sua.<BR>
sub Iove durabant et corpora nuda gerebant,<BR>
&nbsp;&nbsp;&nbsp;&nbsp;&nbsp;docta graves imbres et tolerare Notos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>300</FONT><BR>
nunc quoque detecti referunt monimenta vetusti<BR>
&nbsp;&nbsp;&nbsp;&nbsp;&nbsp;moris, et antiquas testificantur opes.<BR>
Sed cur praecipue fugiat velamina Faunus,<BR>
&nbsp;&nbsp;&nbsp;&nbsp;&nbsp;traditur antiqui fabula plena ioci.<BR>
forte comes dominae iuvenis Tirynthius ibat:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>305</FONT><BR>
&nbsp;&nbsp;&nbsp;&nbsp;&nbsp;vidit ab excelso Faunus utrumque iugo;<BR>
vidit et incaluit, 'montana' que 'numina', dixit<BR>
&nbsp;&nbsp;&nbsp;&nbsp;&nbsp;'nil mihi vobiscum est: hic meus ardor erit.'<BR>
ibat odoratis umeros perfusa capillis<BR>
&nbsp;&nbsp;&nbsp;&nbsp;&nbsp;Maeonis, aurato conspicienda sinu:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>310</FONT><BR>
aurea pellebant tepidos umbracula soles,<BR>
&nbsp;&nbsp;&nbsp;&nbsp;&nbsp;quae tamen Herculeae sustinuere manus.<BR>
iam Bacchi nemus et Tmoli vineta tenebat,<BR>
&nbsp;&nbsp;&nbsp;&nbsp;&nbsp;Hesperos et fusco roscidus ibat equo.<BR>
antra subit tofis laqueata et pumice vivo;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>315</FONT><BR>
&nbsp;&nbsp;&nbsp;&nbsp;&nbsp;garrulus in primo limine rivus erat.<BR>
dumque parant epulas potandaque vina ministri,<BR>
&nbsp;&nbsp;&nbsp;&nbsp;&nbsp;cultibus Alciden instruit illa suis:<BR>
dat tenues tunicas Gaetulo murice tinctas,<BR>
&nbsp;&nbsp;&nbsp;&nbsp;&nbsp;dat teretem zonam, qua modo cincta fuit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>320</FONT><BR>
ventre minor zona est; tunicarum vincla relaxat,<BR>
&nbsp;&nbsp;&nbsp;&nbsp;&nbsp;ut posset magnas exseruisse manus.<BR>
fregerat armillas non illa ad bracchia factas,<BR>
&nbsp;&nbsp;&nbsp;&nbsp;&nbsp;scindebant magni vincula parva pedes.<BR>
ipsa capit clavamque gravem spoliumque leonis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>325</FONT><BR>
&nbsp;&nbsp;&nbsp;&nbsp;&nbsp;conditaque in pharetra tela minora sua.<BR>
sic epulis functi sic dant sua corpora somno,<BR>
&nbsp;&nbsp;&nbsp;&nbsp;&nbsp;et positis iuxta secubuere toris:<BR>
causa, repertori vitis quia sacra parabant,<BR>
&nbsp;&nbsp;&nbsp;&nbsp;&nbsp;quae facerent pure, cum foret orta dies.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>330</FONT><BR>
noctis erat medium. quid non amor improbus audet?<BR>
&nbsp;&nbsp;&nbsp;&nbsp;&nbsp;roscida per tenebras Faunus ad antra venit:<BR>
utque videt comites somno vinoque solutos,<BR>
&nbsp;&nbsp;&nbsp;&nbsp;&nbsp;spem capit in dominis esse soporis idem.<BR>
intrat et huc illuc temerarius errat adulter,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>335</FONT><BR>
&nbsp;&nbsp;&nbsp;&nbsp;&nbsp;et praefert cautas subsequiturque manus.<BR>
venerat ad strati captata cubilia lecti,<BR>
&nbsp;&nbsp;&nbsp;&nbsp;&nbsp;et felix prima sorte futurus erat;<BR>
ut tetigit fulvi saetis hirsuta leonis<BR>
&nbsp;&nbsp;&nbsp;&nbsp;&nbsp;vellera, pertimuit sustinuitque manum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>340</FONT><BR>
attonitusque metu rediit, ut saepe viator<BR>
&nbsp;&nbsp;&nbsp;&nbsp;&nbsp;turbatum viso rettulit angue pedem.<BR>
inde tori qui iunctus erat velamina tangit<BR>
&nbsp;&nbsp;&nbsp;&nbsp;&nbsp;mollia, mendaci decipiturque nota.<BR>
ascendit spondaque sibi propiore recumbit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>345</FONT><BR>
&nbsp;&nbsp;&nbsp;&nbsp;&nbsp;et tumidum cornu durius inguen erat.<BR>
interea tunicas ora subducit ab ima:<BR>
&nbsp;&nbsp;&nbsp;&nbsp;&nbsp;horrebant densis aspera crura pilis.<BR>
cetera temptantem subito Tirynthius heros<BR>
&nbsp;&nbsp;&nbsp;&nbsp;&nbsp;reppulit: e summo decidit ille toro.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>350</FONT><BR>
fit sonus, inclamat comites et lumina poscit<BR>
&nbsp;&nbsp;&nbsp;&nbsp;&nbsp;Maeonis: inlatis ignibus acta patent.<BR>
ille gemit lecto graviter deiectus ab alto,<BR>
&nbsp;&nbsp;&nbsp;&nbsp;&nbsp;membraque de dura vix sua tollit humo.<BR>
ridet et Alcides et qui videre iacentem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>355</FONT><BR>
&nbsp;&nbsp;&nbsp;&nbsp;&nbsp;ridet amatorem Lyda puella suum.<BR>
veste deus lusus fallentes lumina vestes<BR>
&nbsp;&nbsp;&nbsp;&nbsp;&nbsp;non amat, et nudos ad sua sacra vocat.<BR>
Adde peregrinis causas, mea Musa, Latinas,<BR>
&nbsp;&nbsp;&nbsp;&nbsp;&nbsp;inque suo noster pulvere currat equus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>360</FONT><BR>
cornipedi Fauno caesa de more capella<BR>
&nbsp;&nbsp;&nbsp;&nbsp;&nbsp;venit ad exiguas turba vocata dapes.<BR>
dumque sacerdotes veribus transuta salignis<BR>
&nbsp;&nbsp;&nbsp;&nbsp;&nbsp;exta parant, medias sole tenente vias,<BR>
Romulus et frater pastoralisque iuventus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>365</FONT><BR>
&nbsp;&nbsp;&nbsp;&nbsp;&nbsp;solibus et campo corpora nuda dabant.<BR>
vectibus et iaculis et misso pondere saxi<BR>
&nbsp;&nbsp;&nbsp;&nbsp;&nbsp;bracchia per lusus experienda dabant:<BR>
pastor ab excelso 'per devia rura iuvencos,<BR>
&nbsp;&nbsp;&nbsp;&nbsp;&nbsp;Romule, praedones, et Reme', dixit 'agunt.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>370</FONT><BR>
longum erat armari: diversis exit uterque<BR>
&nbsp;&nbsp;&nbsp;&nbsp;&nbsp;partibus, occursu praeda recepta Remi.<BR>
ut rediit, veribus stridentia detrahit exta<BR>
&nbsp;&nbsp;&nbsp;&nbsp;&nbsp;atque ait 'haec certe non nisi victor edet.'<BR>
dicta facit, Fabiique simul. venit inritus illuc&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>375</FONT><BR>
&nbsp;&nbsp;&nbsp;&nbsp;&nbsp;Romulus et mensas ossaque nuda videt.<BR>
risit, et indoluit Fabios potuisse Remumque<BR>
&nbsp;&nbsp;&nbsp;&nbsp;&nbsp;vincere, Quintilios non potuisse suos.<BR>
forma manet facti: posito velamine currunt,<BR>
&nbsp;&nbsp;&nbsp;&nbsp;&nbsp;et memorem famam quod bene cessit habet.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>380</FONT><BR>
Forsitan et quaeras cur sit locus ille Lupercal,<BR>
&nbsp;&nbsp;&nbsp;&nbsp;&nbsp;quaeve diem tali nomine causa notet.<BR>
Silvia Vestalis caelestia semina partu<BR>
&nbsp;&nbsp;&nbsp;&nbsp;&nbsp;ediderat, patruo regna tenente suo;<BR>
is iubet auferri parvos et in amne necari:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>385</FONT><BR>
&nbsp;&nbsp;&nbsp;&nbsp;&nbsp;quid facis? ex istis Romulus alter erit.<BR>
iussa recusantes peragunt lacrimosa ministri<BR>
&nbsp;&nbsp;&nbsp;&nbsp;&nbsp;(flent tamen) et geminos in loca sola ferunt.<BR>
Albula, quem Tiberim mersus Tiberinus in undis<BR>
&nbsp;&nbsp;&nbsp;&nbsp;&nbsp;reddidit, hibernis forte tumebat aquis:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>390</FONT><BR>
hic, ubi nunc fora sunt, lintres errare videres,<BR>
&nbsp;&nbsp;&nbsp;&nbsp;&nbsp;quaque iacent valles, Maxime Circe, tuae.<BR>
huc ubi venerunt (neque enim procedere possunt<BR>
&nbsp;&nbsp;&nbsp;&nbsp;&nbsp;longius), ex illis unus et alter ait:<BR>
'at quam sunt similes! at quam formosus uterque!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>395</FONT><BR>
&nbsp;&nbsp;&nbsp;&nbsp;&nbsp;plus tamen ex illis iste vigoris habet.<BR>
si genus arguitur voltu, nisi fallit imago,<BR>
&nbsp;&nbsp;&nbsp;&nbsp;&nbsp;nescioquem in vobis suspicor esse deum.<BR>
at siquis vestrae deus esset originis auctor,<BR>
&nbsp;&nbsp;&nbsp;&nbsp;&nbsp;in tam praecipiti tempore ferret opem:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>400</FONT><BR>
ferret opem certe, si non ope, mater, egeret,<BR>
&nbsp;&nbsp;&nbsp;&nbsp;&nbsp;quae facta est uno mater et orba die.<BR>
nata simul, moritura simul, simul ite sub undas<BR>
&nbsp;&nbsp;&nbsp;&nbsp;&nbsp;corpora.' desierat, deposuitque sinu.<BR>
vagierunt ambo pariter: sensisse putares;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>405</FONT><BR>
&nbsp;&nbsp;&nbsp;&nbsp;&nbsp;hi redeunt udis in sua tecta genis.<BR>
sustinet impositos summa cavus alveus unda:<BR>
&nbsp;&nbsp;&nbsp;&nbsp;&nbsp;heu quantum fati parva tabella tulit!<BR>
alveus in limo silvis adpulsus opacis<BR>
&nbsp;&nbsp;&nbsp;&nbsp;&nbsp;paulatim fluvio deficiente sedet.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>410</FONT><BR>
arbor erat: remanent vestigia, quaeque vocatur<BR>
&nbsp;&nbsp;&nbsp;&nbsp;&nbsp;Rumina nunc ficus Romula ficus erat.<BR>
venit ad expositos, mirum, lupa feta gemellos:<BR>
&nbsp;&nbsp;&nbsp;&nbsp;&nbsp;quis credat pueris non nocuisse feram?<BR>
non nocuisse parum est, prodest quoque. quos lupa nutrit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>415</FONT><BR>
&nbsp;&nbsp;&nbsp;&nbsp;&nbsp;perdere cognatae sustinuere manus.<BR>
constitit et cauda teneris blanditur alumnis,<BR>
&nbsp;&nbsp;&nbsp;&nbsp;&nbsp;et fingit lingua corpora bina sua.<BR>
Marte satos scires: timor abfuit. ubera ducunt<BR>
&nbsp;&nbsp;&nbsp;&nbsp;&nbsp;nec sibi promissi lactis aluntur ope.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>420</FONT><BR>
illa loco nomen fecit, locus ipse Lupercis;<BR>
&nbsp;&nbsp;&nbsp;&nbsp;&nbsp;magna dati nutrix praemia lactis habet.<BR>
Quid vetat Arcadio dictos a monte Lupercos?<BR>
&nbsp;&nbsp;&nbsp;&nbsp;&nbsp;Faunus in Arcadia templa Lycaeus habet.<BR>
Nupta, quid exspectas? non tu pollentibus herbis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>425</FONT><BR>
&nbsp;&nbsp;&nbsp;&nbsp;&nbsp;nec prece nec magico carmine mater eris;<BR>
excipe fecundae patienter verbera dextrae,<BR>
&nbsp;&nbsp;&nbsp;&nbsp;&nbsp;iam socer optatum nomen habebit avi.<BR>
nam fuit illa dies, dura cum sorte maritae<BR>
&nbsp;&nbsp;&nbsp;&nbsp;&nbsp;reddebant uteri pignora rara sui.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>430</FONT><BR>
'quid mihi' clamabat 'prodest rapuisse Sabinas'<BR>
&nbsp;&nbsp;&nbsp;&nbsp;&nbsp;Romulus (hoc illo sceptra tenente fuit),<BR>
'si mea non vires, sed bellum iniuria fecit?<BR>
&nbsp;&nbsp;&nbsp;&nbsp;&nbsp;utilius fuerat non habuisse nurus.'<BR>
monte sub Esquilio multis incaeduus annis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>435</FONT><BR>
&nbsp;&nbsp;&nbsp;&nbsp;&nbsp;Iunonis magnae nomine lucus erat.<BR>
huc ubi venerunt, pariter nuptaeque virique<BR>
&nbsp;&nbsp;&nbsp;&nbsp;&nbsp;suppliciter posito procubuere genu:<BR>
cum subito motae tremuere cacumina silvae,<BR>
&nbsp;&nbsp;&nbsp;&nbsp;&nbsp;et dea per lucos mira locuta suos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>440</FONT><BR>
'Italidas matres' inquit 'sacer hircus inito.'<BR>
&nbsp;&nbsp;&nbsp;&nbsp;&nbsp;obstipuit dubio territa turba sono.<BR>
augur erat, nomen longis intercidit annis:<BR>
&nbsp;&nbsp;&nbsp;&nbsp;&nbsp;nuper ab Etrusca venerat exul humo;<BR>
ille caprum mactat: iussae sua terga puellae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>445</FONT><BR>
&nbsp;&nbsp;&nbsp;&nbsp;&nbsp;pellibus exsectis percutienda dabant.<BR>
luna resumebat decimo nova cornua motu,<BR>
&nbsp;&nbsp;&nbsp;&nbsp;&nbsp;virque pater subito nuptaque mater erat.<BR>
gratia Lucinae: dedit haec tibi nomina lucus,<BR>
&nbsp;&nbsp;&nbsp;&nbsp;&nbsp;aut quia principium tu, dea, lucis habes.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>450</FONT><BR>
parce, precor, gravidis, facilis Lucina, puellis,<BR>
&nbsp;&nbsp;&nbsp;&nbsp;&nbsp;maturumque utero molliter aufer onus.<BR>
Orta dies fuerit, tu desine credere ventis;<BR>
&nbsp;&nbsp;&nbsp;&nbsp;&nbsp;perdidit illius temporis aura fidem.<BR>
flamina non constant, et sex reserata diebus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>455</FONT><BR>
&nbsp;&nbsp;&nbsp;&nbsp;&nbsp;carceris Aeolii ianua lata patet.<BR>
iam levis obliqua subsedit Aquarius urna:<BR>
&nbsp;&nbsp;&nbsp;&nbsp;&nbsp;proximus aetherios excipe, Piscis, equos.<BR>
te memorant fratremque tuum (nam iuncta micatis<BR>
&nbsp;&nbsp;&nbsp;&nbsp;&nbsp;signa) duos tergo sustinuisse deos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2> 460</FONT><BR>
terribilem quondam fugiens Typhona Dione,<BR>
&nbsp;&nbsp;&nbsp;&nbsp;&nbsp;tum, cum pro caelo Iuppiter arma tulit,<BR>
venit ad Euphraten comitata Cupidine parvo,<BR>
&nbsp;&nbsp;&nbsp;&nbsp;&nbsp;inque Palaestinae margine sedit aquae.<BR>
populus et cannae riparum summa tenebant,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>465</FONT><BR>
&nbsp;&nbsp;&nbsp;&nbsp;&nbsp;spemque dabant salices hos quoque posse tegi.<BR>
dum latet, insonuit vento nemus: illa timore<BR>
&nbsp;&nbsp;&nbsp;&nbsp;&nbsp;pallet, et hostiles credit adesse manus,<BR>
utque sinu tenuit natum, 'succurrite, nymphae,<BR>
&nbsp;&nbsp;&nbsp;&nbsp;&nbsp;et dis auxilium ferte duobus' ait.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>470</FONT><BR>
nec mora, prosiluit. pisces subiere gemelli:<BR>
&nbsp;&nbsp;&nbsp;&nbsp;&nbsp;pro quo nunc, cernis, sidera nomen habent.<BR>
inde nefas ducunt genus hoc imponere mensis<BR>
&nbsp;&nbsp;&nbsp;&nbsp;&nbsp;nec violant timidi piscibus ora Syri.

</P>

<P>

&nbsp;&nbsp;&nbsp;&nbsp;&nbsp;(16. G EN) 17. H QVIR : NP&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>474a</FONT>
</P>

<P>

Proxima lux vacua est; at tertia dicta Quirino,<BR>
&nbsp;&nbsp;&nbsp;&nbsp;&nbsp;qui tenet hoc nomen (Romulus ante fuit),<BR>
sive quod hasta 'curis' priscis est dicta Sabinis<BR>
&nbsp;&nbsp;&nbsp;&nbsp;&nbsp;(bellicus a telo venit in astra deus);<BR>
sive suum regi nomen posuere Quirites,<BR>
&nbsp;&nbsp;&nbsp;&nbsp;&nbsp;seu quia Romanis iunxerat ille Cures.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>480</FONT><BR>
nam pater armipotens postquam nova moenia vidit,<BR>
&nbsp;&nbsp;&nbsp;&nbsp;&nbsp;multaque Romulea bella peracta manu,<BR>
'Iuppiter', inquit 'habet Romana potentia vires:<BR>
&nbsp;&nbsp;&nbsp;&nbsp;&nbsp;sanguinis officio non eget illa mei.<BR>
redde patri natum: quamvis intercidit alter,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>485</FONT><BR>
&nbsp;&nbsp;&nbsp;&nbsp;&nbsp;pro se proque Remo qui mihi restat erit.<BR>
"unus erit quem tu tolles in caerula caeli"<BR>
&nbsp;&nbsp;&nbsp;&nbsp;&nbsp;tu mihi dixisti: sint rata dicta Iovis.'<BR>
Iuppiter adnuerat: nutu tremefactus uterque<BR>
&nbsp;&nbsp;&nbsp;&nbsp;&nbsp;est polus, et caeli pondera novit Atlas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2> 490</FONT><BR>
est locus, antiqui Caprae dixere paludem:<BR>
&nbsp;&nbsp;&nbsp;&nbsp;&nbsp;forte tuis illic, Romule, iura dabas.<BR>
sol fugit, et removent subeuntia nubila caelum,<BR>
&nbsp;&nbsp;&nbsp;&nbsp;&nbsp;et gravis effusis decidit imber aquis.<BR>
hinc tonat, hinc missis abrumpitur ignibus aether:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>495</FONT><BR>
&nbsp;&nbsp;&nbsp;&nbsp;&nbsp;fit fuga, rex patriis astra petebat equis.<BR>
luctus erat, falsaeque patres in crimine caedis,<BR>
&nbsp;&nbsp;&nbsp;&nbsp;&nbsp;haesissetque animis forsitan illa fides;<BR>
sed Proculus Longa veniebat Iulius Alba,<BR>
&nbsp;&nbsp;&nbsp;&nbsp;&nbsp;lunaque fulgebat, nec facis usus erat,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>500</FONT><BR>
cum subito motu saepes tremuere sinistrae:<BR>
&nbsp;&nbsp;&nbsp;&nbsp;&nbsp;rettulit ille gradus, horrueruntque comae.<BR>
pulcher et humano maior trabeaque decorus<BR>
&nbsp;&nbsp;&nbsp;&nbsp;&nbsp;Romulus in media visus adesse via<BR>
et dixisse simul 'prohibe lugere Quirites,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>505</FONT><BR>
&nbsp;&nbsp;&nbsp;&nbsp;&nbsp;nec violent lacrimis numina nostra suis:<BR>
tura ferant placentque novum pia turba Quirinum,<BR>
&nbsp;&nbsp;&nbsp;&nbsp;&nbsp;et patrias artes militiamque colant.'<BR>
iussit et in tenues oculis evanuit auras;<BR>
&nbsp;&nbsp;&nbsp;&nbsp;&nbsp;convocat hic populos iussaque verba refert.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>510</FONT><BR>
templa deo fiunt: collis quoque dictus ab illo est,<BR>
&nbsp;&nbsp;&nbsp;&nbsp;&nbsp;et referunt certi sacra paterna dies.<BR>
Lux quoque cur eadem Stultorum festa vocetur<BR>
&nbsp;&nbsp;&nbsp;&nbsp;&nbsp;accipe: parva quidem causa, sed apta, subest.<BR>
non habuit doctos tellus antiqua colonos:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>515</FONT><BR>
&nbsp;&nbsp;&nbsp;&nbsp;&nbsp;lassabant agiles aspera bella viros.<BR>
plus erat in gladio quam curvo laudis aratro:<BR>
&nbsp;&nbsp;&nbsp;&nbsp;&nbsp;neglectus domino pauca ferebat ager.<BR>
farra tamen veteres iaciebant, farra metebant,<BR>
&nbsp;&nbsp;&nbsp;&nbsp;&nbsp;primitias Cereri farra resecta dabant:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>520</FONT><BR>
usibus admoniti flammis torrenda dederunt,<BR>
&nbsp;&nbsp;&nbsp;&nbsp;&nbsp;multaque peccato damna tulere suo;<BR>
nam modo verrebant nigras pro farre favillas,<BR>
&nbsp;&nbsp;&nbsp;&nbsp;&nbsp;nunc ipsas ignes corripuere casas.<BR>
facta dea est Fornax: laeti Fornace coloni&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>525</FONT><BR>
&nbsp;&nbsp;&nbsp;&nbsp;&nbsp;orant ut fruges temperet illa suas.<BR>
curio legitimis nunc Fornacalia verbis<BR>
&nbsp;&nbsp;&nbsp;&nbsp;&nbsp;maximus indicit nec stata sacra facit:<BR>
inque foro, multa circum pendente tabella,<BR>
&nbsp;&nbsp;&nbsp;&nbsp;&nbsp;signatur certa curia quaeque nota,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>530</FONT><BR>
stultaque pars populi quae sit sua curia nescit,<BR>
&nbsp;&nbsp;&nbsp;&nbsp;&nbsp;sed facit extrema sacra relata die.

</P>

<P>

&nbsp;&nbsp;&nbsp;&nbsp;&nbsp;(18. A C) (19. B C) (20. C C) 21. D FERAL : F vel FP&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>532a</FONT>
</P>

<P>

Est honor et tumulis, animas placare paternas,<BR>
&nbsp;&nbsp;&nbsp;&nbsp;&nbsp;parvaque in exstructas munera ferre pyras.<BR>
parva petunt manes: pietas pro divite grata est&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>535</FONT><BR>
&nbsp;&nbsp;&nbsp;&nbsp;&nbsp;munere; non avidos Styx habet ima deos.<BR>
tegula porrectis satis est velata coronis<BR>
&nbsp;&nbsp;&nbsp;&nbsp;&nbsp;et sparsae fruges parcaque mica salis,<BR>
inque mero mollita Ceres violaeque solutae:<BR>
&nbsp;&nbsp;&nbsp;&nbsp;&nbsp;haec habeat media testa relicta via.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>540</FONT><BR>
nec maiora veto, sed et his placabilis umbra est:<BR>
&nbsp;&nbsp;&nbsp;&nbsp;&nbsp;adde preces positis et sua verba focis.<BR>
hunc morem Aeneas, pietatis idoneus auctor,<BR>
&nbsp;&nbsp;&nbsp;&nbsp;&nbsp;attulit in terras, iuste Latine, tuas.<BR>
ille patris Genio sollemnia dona ferebat:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>545</FONT><BR>
&nbsp;&nbsp;&nbsp;&nbsp;&nbsp;hinc populi ritus edidicere pios.<BR>
at quondam, dum longa gerunt pugnacibus armis<BR>
&nbsp;&nbsp;&nbsp;&nbsp;&nbsp;bella, Parentales deseruere dies.<BR>
non impune fuit; nam dicitur omine ab isto<BR>
&nbsp;&nbsp;&nbsp;&nbsp;&nbsp;Roma suburbanis incaluisse rogis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2> 550</FONT><BR>
vix equidem credo: bustis exisse feruntur<BR>
&nbsp;&nbsp;&nbsp;&nbsp;&nbsp;et tacitae questi tempore noctis avi,<BR>
perque vias Urbis latosque ululasse per agros<BR>
&nbsp;&nbsp;&nbsp;&nbsp;&nbsp;deformes animas, volgus inane, ferunt.<BR>
post ea praeteriti tumulis redduntur honores,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>555</FONT><BR>
&nbsp;&nbsp;&nbsp;&nbsp;&nbsp;prodigiisque venit funeribusque modus.<BR>
dum tamen haec fiunt, viduae cessate puellae:<BR>
&nbsp;&nbsp;&nbsp;&nbsp;&nbsp;exspectet puros pinea taeda dies,<BR>
nec tibi, quae cupidae matura videbere matri,<BR>
&nbsp;&nbsp;&nbsp;&nbsp;&nbsp;comat virgineas hasta recurva comas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>560</FONT><BR>
conde tuas, Hymenaee, faces, et ab ignibus atris<BR>
&nbsp;&nbsp;&nbsp;&nbsp;&nbsp;aufer: habent alias maesta sepulcra faces.<BR>
di quoque templorum foribus celentur opertis,<BR>
&nbsp;&nbsp;&nbsp;&nbsp;&nbsp;ture vacent arae stentque sine igne foci.<BR>
nunc animae tenues et corpora functa sepulcris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>565</FONT><BR>
&nbsp;&nbsp;&nbsp;&nbsp;&nbsp;errant, nunc posito pascitur umbra cibo.<BR>
nec tamen haec ultra, quam tot de mense supersint<BR>
&nbsp;&nbsp;&nbsp;&nbsp;&nbsp;Luciferi, quot habent carmina nostra pedes.<BR>
hanc, quia iusta ferunt, dixere Feralia lucem;<BR>
&nbsp;&nbsp;&nbsp;&nbsp;&nbsp;ultima placandis manibus illa dies.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>570</FONT><BR>
Ecce anus in mediis residens annosa puellis<BR>
&nbsp;&nbsp;&nbsp;&nbsp;&nbsp;sacra facit Tacitae (vix tamen ipsa tacet),<BR>
et digitis tria tura tribus sub limine ponit,<BR>
&nbsp;&nbsp;&nbsp;&nbsp;&nbsp;qua brevis occultum mus sibi fecit iter:<BR>
tum cantata ligat cum fusco licia plumbo,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>575</FONT><BR>
&nbsp;&nbsp;&nbsp;&nbsp;&nbsp;et septem nigras versat in ore fabas,<BR>
quodque pice adstrinxit, quod acu traiecit aena,<BR>
&nbsp;&nbsp;&nbsp;&nbsp;&nbsp;obsutum maenae torret in igne caput;<BR>
vina quoque instillat: vini quodcumque relictum est,<BR>
&nbsp;&nbsp;&nbsp;&nbsp;&nbsp;aut ipsa aut comites, plus tamen ipsa, bibit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>580</FONT><BR>
'hostiles linguas inimicaque vinximus ora'<BR>
&nbsp;&nbsp;&nbsp;&nbsp;&nbsp;dicit discedens ebriaque exit anus.<BR>
protinus a nobis quae sit dea Muta requires:<BR>
&nbsp;&nbsp;&nbsp;&nbsp;&nbsp;disce per antiquos quae mihi nota senes.<BR>
Iuppiter, inmodico Iuturnae victus amore,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>585</FONT><BR>
&nbsp;&nbsp;&nbsp;&nbsp;&nbsp;multa tulit tanto non patienda deo:<BR>
illa modo in silvis inter coryleta latebat,<BR>
&nbsp;&nbsp;&nbsp;&nbsp;&nbsp;nunc in cognatas desiliebat aquas.<BR>
convocat hic nymphas, Latium quaecumque tenebant,<BR>
&nbsp;&nbsp;&nbsp;&nbsp;&nbsp;et iacit in medio talia verba choro:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>590</FONT><BR>
'invidet ipsa sibi vitatque quod expedit illi<BR>
&nbsp;&nbsp;&nbsp;&nbsp;&nbsp;vestra soror, summo iungere membra deo.<BR>
consulite ambobus: nam quae mea magna voluptas,<BR>
&nbsp;&nbsp;&nbsp;&nbsp;&nbsp;utilitas vestrae magna sororis erit.<BR>
vos illi in prima fugienti obsistite ripa,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>595</FONT><BR>
&nbsp;&nbsp;&nbsp;&nbsp;&nbsp;ne sua fluminea corpora mergat aqua.'<BR>
dixerat; adnuerant nymphae Tiberinides omnes<BR>
&nbsp;&nbsp;&nbsp;&nbsp;&nbsp;quaeque colunt thalamos, Ilia diva, tuos.<BR>
forte fuit Nais, Lara nomine; prima sed illi<BR>
&nbsp;&nbsp;&nbsp;&nbsp;&nbsp;dicta bis antiquum syllaba nomen erat,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>600</FONT><BR>
ex vitio positum. saepe illi dixerat Almo<BR>
&nbsp;&nbsp;&nbsp;&nbsp;&nbsp;'nata, tene linguam': nec tamen illa tenet.<BR>
quae simul ac tetigit Iuturnae stagna sororis,<BR>
&nbsp;&nbsp;&nbsp;&nbsp;&nbsp;'effuge' ait 'ripas', dicta refertque Iovis.<BR>
illa etiam Iunonem adiit, miserataque nuptas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>605</FONT><BR>
&nbsp;&nbsp;&nbsp;&nbsp;&nbsp;'Naida Iuturnam vir tuus' inquit 'amat.'<BR>
Iuppiter intumuit, quaque est non usa modeste<BR>
&nbsp;&nbsp;&nbsp;&nbsp;&nbsp;eripit huic linguam, Mercuriumque vocat:<BR>
'duc hanc ad manes: locus ille silentibus aptus.<BR>
&nbsp;&nbsp;&nbsp;&nbsp;&nbsp;nympha, sed infernae nympha paludis erit.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2> 610</FONT><BR>
iussa Iovis fiunt. accepit lucus euntes:<BR>
&nbsp;&nbsp;&nbsp;&nbsp;&nbsp;dicitur illa duci tum placuisse deo.<BR>
vim parat hic, voltu pro verbis illa precatur,<BR>
&nbsp;&nbsp;&nbsp;&nbsp;&nbsp;et frustra muto nititur ore loqui,<BR>
fitque gravis geminosque parit, qui compita servant&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>615</FONT><BR>
&nbsp;&nbsp;&nbsp;&nbsp;&nbsp;et vigilant nostra semper in urbe Lares.

</P>

<P>

&nbsp;&nbsp;&nbsp;&nbsp;&nbsp;22. E C&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>616a</FONT>
</P>

<P>

Proxima cognati dixere Karistia kari,<BR>
&nbsp;&nbsp;&nbsp;&nbsp;&nbsp;et venit ad socios turba propinqua deos.<BR>
scilicet a tumulis et qui periere propinquis<BR>
&nbsp;&nbsp;&nbsp;&nbsp;&nbsp;protinus ad vivos ora referre iuvat,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>620</FONT><BR>
postque tot amissos quicquid de sanguine restat<BR>
&nbsp;&nbsp;&nbsp;&nbsp;&nbsp;aspicere et generis dinumerare gradus.<BR>
innocui veniant: procul hinc, procul impius esto<BR>
&nbsp;&nbsp;&nbsp;&nbsp;&nbsp;frater et in partus mater acerba suos,<BR>
cui pater est vivax, qui matris digerit annos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>625</FONT><BR>
&nbsp;&nbsp;&nbsp;&nbsp;&nbsp;quae premit invisam socrus iniqua nurum.<BR>
Tantalidae fratres absint et Iasonis uxor,<BR>
&nbsp;&nbsp;&nbsp;&nbsp;&nbsp;et quae ruricolis semina tosta dedit,<BR>
et soror et Procne Tereusque duabus iniquus<BR>
&nbsp;&nbsp;&nbsp;&nbsp;&nbsp;et quicumque suas per scelus auget opes.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>630</FONT><BR>
dis generis date tura boni: Concordia fertur<BR>
&nbsp;&nbsp;&nbsp;&nbsp;&nbsp;illa praecipue mitis adesse die;<BR>
et libate dapes, ut, grati pignus honoris,<BR>
&nbsp;&nbsp;&nbsp;&nbsp;&nbsp;nutriat incinctos missa patella Lares.<BR>
iamque, ubi suadebit placidos nox umida somnos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>635</FONT><BR>
&nbsp;&nbsp;&nbsp;&nbsp;&nbsp;larga precaturi sumite vina manu,<BR>
et 'bene vos, bene te, patriae pater, optime Caesar'<BR>
&nbsp;&nbsp;&nbsp;&nbsp;&nbsp;dicite; suffuso sint bona verba mero.

</P>

<P>

&nbsp;&nbsp;&nbsp;&nbsp;&nbsp;23. F TER : NP&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>638a</FONT>
</P>

<P>

Nox ubi transierit, solito celebretur honore<BR>
&nbsp;&nbsp;&nbsp;&nbsp;&nbsp;separat indicio qui deus arva suo.<BR>
Termine, sive lapis sive es defossus in agro<BR>
&nbsp;&nbsp;&nbsp;&nbsp;&nbsp;stipes, ab antiquis tu quoque numen habes.<BR>
te duo diversa domini de parte coronant,<BR>
&nbsp;&nbsp;&nbsp;&nbsp;&nbsp;binaque serta tibi binaque liba ferunt.<BR>
ara fit: huc ignem curto fert rustica testo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>645</FONT><BR>
&nbsp;&nbsp;&nbsp;&nbsp;&nbsp;sumptum de tepidis ipsa colona focis.<BR>
ligna senex minuit concisaque construit arte,<BR>
&nbsp;&nbsp;&nbsp;&nbsp;&nbsp;et solida ramos figere pugnat humo;<BR>
tum sicco primas inritat cortice flammas;<BR>
&nbsp;&nbsp;&nbsp;&nbsp;&nbsp;stat puer et manibus lata canistra tenet.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>650</FONT><BR>
inde ubi ter fruges medios immisit in ignes,<BR>
&nbsp;&nbsp;&nbsp;&nbsp;&nbsp;porrigit incisos filia parva favos.<BR>
vina tenent alii: libantur singula flammis;<BR>
&nbsp;&nbsp;&nbsp;&nbsp;&nbsp;spectant, et linguis candida turba favet.<BR>
spargitur et caeso communis Terminus agno,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>655</FONT><BR>
&nbsp;&nbsp;&nbsp;&nbsp;&nbsp;nec queritur lactans cum sibi porca datur.<BR>
conveniunt celebrantque dapes vicinia simplex<BR>
&nbsp;&nbsp;&nbsp;&nbsp;&nbsp;et cantant laudes, Termine sancte, tuas:<BR>
'tu populos urbesque et regna ingentia finis:<BR>
&nbsp;&nbsp;&nbsp;&nbsp;&nbsp;omnis erit sine te litigiosus ager.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>660</FONT><BR>
nulla tibi ambitio est, nullo corrumperis auro,<BR>
&nbsp;&nbsp;&nbsp;&nbsp;&nbsp;legitima servas credita rura fide.<BR>
si tu signasses olim Thyreatida terram,<BR>
&nbsp;&nbsp;&nbsp;&nbsp;&nbsp;corpora non leto missa trecenta forent,<BR>
nec foret Othryades congestis lectus in armis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>665</FONT><BR>
&nbsp;&nbsp;&nbsp;&nbsp;&nbsp;o quantum patriae sanguinis ille dedit!<BR>
quid, nova cum fierent Capitolia? nempe deorum<BR>
&nbsp;&nbsp;&nbsp;&nbsp;&nbsp;cuncta Iovi cessit turba locumque dedit;<BR>
Terminus, ut veteres memorant, inventus in aede<BR>
&nbsp;&nbsp;&nbsp;&nbsp;&nbsp;restitit et magno cum Iove templa tenet.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>670</FONT><BR>
nunc quoque, se supra ne quid nisi sidera cernat,<BR>
&nbsp;&nbsp;&nbsp;&nbsp;&nbsp;exiguum templi tecta foramen habent.<BR>
Termine, post illud levitas tibi libera non est:<BR>
&nbsp;&nbsp;&nbsp;&nbsp;&nbsp;qua positus fueris in statione, mane;<BR>
nec tu vicino quicquam concede roganti,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>675</FONT><BR>
&nbsp;&nbsp;&nbsp;&nbsp;&nbsp;ne videare hominem praeposuisse Iovi:<BR>
et seu vomeribus seu tu pulsabere rastris,<BR>
&nbsp;&nbsp;&nbsp;&nbsp;&nbsp;clamato "tuus est hic ager, ille tuus".'<BR>
est via quae populum Laurentes ducit in agros,<BR>
&nbsp;&nbsp;&nbsp;&nbsp;&nbsp;quondam Dardanio regna petita duci:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>680</FONT><BR>
illa lanigeri pecoris tibi, Termine, fibris<BR>
&nbsp;&nbsp;&nbsp;&nbsp;&nbsp;sacra videt fieri sextus ab Urbe lapis.<BR>
gentibus est aliis tellus data limite certo:<BR>
&nbsp;&nbsp;&nbsp;&nbsp;&nbsp;Romanae spatium est Urbis et orbis idem.

</P>

<P>

&nbsp;&nbsp;&nbsp;&nbsp;&nbsp;24. G REGIF : N&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>684a</FONT>
</P>

<P>

Nunc mihi dicenda est regis fuga. traxit ab illa<BR>
&nbsp;&nbsp;&nbsp;&nbsp;&nbsp;sextus ab extremo nomina mense dies.<BR>
ultima Tarquinius Romanae gentis habebat<BR>
&nbsp;&nbsp;&nbsp;&nbsp;&nbsp;regna, vir iniustus, fortis ad arma tamen.<BR>
ceperat hic alias, alias everterat urbes,<BR>
&nbsp;&nbsp;&nbsp;&nbsp;&nbsp;et Gabios turpi fecerat arte suos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>690</FONT><BR>
namque trium minimus, proles manifesta Superbi,<BR>
&nbsp;&nbsp;&nbsp;&nbsp;&nbsp;in medios hostes nocte silente venit.<BR>
nudarant gladios: 'occidite' dixit 'inermem:<BR>
&nbsp;&nbsp;&nbsp;&nbsp;&nbsp;hoc cupiant fratres Tarquiniusque pater,<BR>
qui mea crudeli laceravit verbere terga'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>695</FONT><BR>
&nbsp;&nbsp;&nbsp;&nbsp;&nbsp;(dicere ut hoc posset, verbera passus erat).<BR>
luna fuit: spectant iuvenem, gladiosque recondunt,<BR>
&nbsp;&nbsp;&nbsp;&nbsp;&nbsp;tergaque, deducta veste, notata vident:<BR>
flent quoque, et ut secum tueatur bella precantur.<BR>
&nbsp;&nbsp;&nbsp;&nbsp;&nbsp;callidus ignaris adnuit ille viris.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2> 700</FONT><BR>
iamque potens misso genitorem appellat amico,<BR>
&nbsp;&nbsp;&nbsp;&nbsp;&nbsp;perdendi Gabios quod sibi monstret iter.<BR>
hortus odoratis suberat cultissimus herbis,<BR>
&nbsp;&nbsp;&nbsp;&nbsp;&nbsp;sectus humum rivo lene sonantis aquae:<BR>
illic Tarquinius mandata latentia nati&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>705</FONT><BR>
&nbsp;&nbsp;&nbsp;&nbsp;&nbsp;accipit, et virga lilia summa metit.<BR>
nuntius ut rediit decussaque lilia dixit,<BR>
&nbsp;&nbsp;&nbsp;&nbsp;&nbsp;filius 'agnosco iussa parentis' ait.<BR>
nec mora, principibus caesis ex urbe Gabina,<BR>
&nbsp;&nbsp;&nbsp;&nbsp;&nbsp;traduntur ducibus moenia nuda suis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>710</FONT><BR>
ecce, nefas visu, mediis altaribus anguis<BR>
&nbsp;&nbsp;&nbsp;&nbsp;&nbsp;exit et exstinctis ignibus exta rapit.<BR>
consulitur Phoebus. sors est ita reddita: 'matri<BR>
&nbsp;&nbsp;&nbsp;&nbsp;&nbsp;qui dederit princeps oscula, victor erit.'<BR>
oscula quisque suae matri properata tulerunt,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>715</FONT><BR>
&nbsp;&nbsp;&nbsp;&nbsp;&nbsp;non intellecto credula turba deo.<BR>
Brutus erat stulti sapiens imitator, ut esset<BR>
&nbsp;&nbsp;&nbsp;&nbsp;&nbsp;tutus ab insidiis, dire Superbe, tuis.<BR>
ille iacens pronus matri dedit oscula Terrae,<BR>
&nbsp;&nbsp;&nbsp;&nbsp;&nbsp;creditus offenso procubuisse pede.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>720</FONT><BR>
cingitur interea Romanis Ardea signis,<BR>
&nbsp;&nbsp;&nbsp;&nbsp;&nbsp;et patitur longas obsidione moras.<BR>
dum vacat et metuunt hostes committere pugnam,<BR>
&nbsp;&nbsp;&nbsp;&nbsp;&nbsp;luditur in castris, otia miles agit.<BR>
Tarquinius iuvenis socios dapibusque meroque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>725</FONT><BR>
&nbsp;&nbsp;&nbsp;&nbsp;&nbsp;accipit; ex illis rege creatus ait:<BR>
'dum nos sollicitos pigro tenet Ardea bello,<BR>
&nbsp;&nbsp;&nbsp;&nbsp;&nbsp;nec sinit ad patrios arma referre deos,<BR>
ecquid in officio torus est socialis? et ecquid<BR>
&nbsp;&nbsp;&nbsp;&nbsp;&nbsp;coniugibus nostris mutua cura sumus?'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>730</FONT><BR>
quisque suam laudat: studiis certamina crescunt,<BR>
&nbsp;&nbsp;&nbsp;&nbsp;&nbsp;et fervet multo linguaque corque mero.<BR>
surgit cui dederat clarum Collatia nomen:<BR>
&nbsp;&nbsp;&nbsp;&nbsp;&nbsp;'non opus est verbis, credite rebus' ait.<BR>
'nox superest: tollamur equis Urbemque petamus';&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>735</FONT><BR>
&nbsp;&nbsp;&nbsp;&nbsp;&nbsp;dicta placent, frenis impediuntur equi.<BR>
pertulerant dominos. regalia protinus illi<BR>
&nbsp;&nbsp;&nbsp;&nbsp;&nbsp;tecta petunt: custos in fore nullus erat.<BR>
ecce nurum regis fusis per colla coronis<BR>
&nbsp;&nbsp;&nbsp;&nbsp;&nbsp;inveniunt posito pervigilare mero.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>740</FONT><BR>
inde cito passu petitur Lucretia, cuius<BR>
&nbsp;&nbsp;&nbsp;&nbsp;&nbsp;ante torum calathi lanaque mollis erat.<BR>
lumen ad exiguum famulae data pensa trahebant;<BR>
&nbsp;&nbsp;&nbsp;&nbsp;&nbsp;inter quas tenui sic ait illa sono:<BR>
'mittenda est domino (nunc, nunc properate, puellae)&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>745</FONT><BR>
&nbsp;&nbsp;&nbsp;&nbsp;&nbsp;quamprimum nostra facta lacerna manu.<BR>
quid tamen auditis (nam plura audire potestis)?<BR>
&nbsp;&nbsp;&nbsp;&nbsp;&nbsp;quantum de bello dicitur esse super?<BR>
postmodo victa cades: melioribus, Ardea, restas,<BR>
&nbsp;&nbsp;&nbsp;&nbsp;&nbsp;improba, quae nostros cogis abesse viros.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>750</FONT><BR>
sint tantum reduces. sed enim temerarius ille<BR>
&nbsp;&nbsp;&nbsp;&nbsp;&nbsp;est meus, et stricto qualibet ense ruit.<BR>
mens abit et morior, quotiens pugnantis imago<BR>
&nbsp;&nbsp;&nbsp;&nbsp;&nbsp;me subit, et gelidum pectora frigus habet.'<BR>
desinit in lacrimas inceptaque fila remisit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>755</FONT><BR>
&nbsp;&nbsp;&nbsp;&nbsp;&nbsp;in gremio voltum deposuitque suum.<BR>
hoc ipsum decuit: lacrimae decuere pudicam,<BR>
&nbsp;&nbsp;&nbsp;&nbsp;&nbsp;et facies animo dignaque parque fuit.<BR>
'pone metum, veni' coniunx ait; illa revixit,<BR>
&nbsp;&nbsp;&nbsp;&nbsp;&nbsp;deque viri collo dulce pependit onus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>760</FONT><BR>
interea iuvenis furiales regius ignes<BR>
&nbsp;&nbsp;&nbsp;&nbsp;&nbsp;concipit, et caeco raptus amore furit.<BR>
forma placet niveusque color flavique capilli<BR>
&nbsp;&nbsp;&nbsp;&nbsp;&nbsp;quique aderat nulla factus ab arte decor:<BR>
verba placent et vox et quod corrumpere non est;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>765</FONT><BR>
&nbsp;&nbsp;&nbsp;&nbsp;&nbsp;quoque minor spes est, hoc magis ille cupit.<BR>
iam dederat cantus lucis praenuntius ales,<BR>
&nbsp;&nbsp;&nbsp;&nbsp;&nbsp;cum referunt iuvenes in sua castra pedem.<BR>
carpitur attonitos absentis imagine sensus<BR>
&nbsp;&nbsp;&nbsp;&nbsp;&nbsp;ille; recordanti plura magisque placent.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>770</FONT><BR>
sic sedit, sic culta fuit, sic stamina nevit,<BR>
&nbsp;&nbsp;&nbsp;&nbsp;&nbsp;iniectae collo sic iacuere comae,<BR>
hos habuit voltus, haec illi verba fuerunt,<BR>
&nbsp;&nbsp;&nbsp;&nbsp;&nbsp;hic color, haec facies, hic decor oris erat.<BR>
ut solet a magno fluctus languescere flatu,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>775</FONT><BR>
&nbsp;&nbsp;&nbsp;&nbsp;&nbsp;sed tamen a vento, qui fuit, unda tumet,<BR>
sic, quamvis aberat placitae praesentia formae,<BR>
&nbsp;&nbsp;&nbsp;&nbsp;&nbsp;quem dederat praesens forma, manebat amor.<BR>
ardet, et iniusti stimulis agitatus amoris<BR>
&nbsp;&nbsp;&nbsp;&nbsp;&nbsp;comparat indigno vimque metumque toro.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>780</FONT><BR>
'exitus in dubio est: audebimus ultima' dixit:<BR>
&nbsp;&nbsp;&nbsp;&nbsp;&nbsp;'viderit! audentes forsque deusque iuvat.<BR>
cepimus audendo Gabios quoque.' talia fatus<BR>
&nbsp;&nbsp;&nbsp;&nbsp;&nbsp;ense latus cinxit tergaque pressit equi.<BR>
accipit aerata iuvenem Collatia porta,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>785</FONT><BR>
&nbsp;&nbsp;&nbsp;&nbsp;&nbsp;condere iam voltus sole parante suos.<BR>
hostis ut hospes init penetralia Collatini:<BR>
&nbsp;&nbsp;&nbsp;&nbsp;&nbsp;comiter excipitur; sanguine iunctus erat.<BR>
quantum animis erroris inest! parat inscia rerum<BR>
&nbsp;&nbsp;&nbsp;&nbsp;&nbsp;infelix epulas hostibus illa suis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>790</FONT><BR>
functus erat dapibus: poscunt sua tempora somnum;<BR>
&nbsp;&nbsp;&nbsp;&nbsp;&nbsp;nox erat, et tota lumina nulla domo.<BR>
surgit et aurata vagina liberat ensem<BR>
&nbsp;&nbsp;&nbsp;&nbsp;&nbsp;et venit in thalamos, nupta pudica, tuos;<BR>
utque torum pressit, 'ferrum, Lucretia, mecum est'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>795</FONT><BR>
&nbsp;&nbsp;&nbsp;&nbsp;&nbsp;natus ait regis, 'Tarquiniusque loquor.'<BR>
illa nihil, neque enim vocem viresque loquendi<BR>
&nbsp;&nbsp;&nbsp;&nbsp;&nbsp;aut aliquid toto pectore mentis habet;<BR>
sed tremit, ut quondam stabulis deprensa relictis<BR>
&nbsp;&nbsp;&nbsp;&nbsp;&nbsp;parva sub infesto cum iacet agna lupo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>800</FONT><BR>
quid faciat? pugnet? vincetur femina pugnans.<BR>
&nbsp;&nbsp;&nbsp;&nbsp;&nbsp;clamet? at in dextra, qui vetet, ensis erat.<BR>
effugiat? positis urgentur pectora palmis,<BR>
&nbsp;&nbsp;&nbsp;&nbsp;&nbsp;tum primum externa pectora tacta manu.<BR>
instat amans hostis precibus pretioque minisque:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>805</FONT><BR>
&nbsp;&nbsp;&nbsp;&nbsp;&nbsp;nec prece nec pretio nec movet ille minis.<BR>
'nil agis: eripiam' dixit 'per crimina vitam:<BR>
&nbsp;&nbsp;&nbsp;&nbsp;&nbsp;falsus adulterii testis adulter ero:<BR>
interimam famulum, cum quo deprensa fereris.'<BR>
&nbsp;&nbsp;&nbsp;&nbsp;&nbsp;succubuit famae victa puella metu.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>810</FONT><BR>
quid, victor, gaudes? haec te victoria perdet.<BR>
&nbsp;&nbsp;&nbsp;&nbsp;&nbsp;heu quanto regnis nox stetit una tuis!<BR>
iamque erat orta dies: passis sedet illa capillis,<BR>
&nbsp;&nbsp;&nbsp;&nbsp;&nbsp;ut solet ad nati mater itura rogum,<BR>
grandaevumque patrem fido cum coniuge castris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>815</FONT><BR>
&nbsp;&nbsp;&nbsp;&nbsp;&nbsp;evocat: et posita venit uterque mora.<BR>
utque vident habitum, quae luctus causa, requirunt,<BR>
&nbsp;&nbsp;&nbsp;&nbsp;&nbsp;cui paret exsequias, quoque sit icta malo.<BR>
illa diu reticet pudibundaque celat amictu<BR>
&nbsp;&nbsp;&nbsp;&nbsp;&nbsp;ora: fluunt lacrimae more perennis aquae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>820</FONT><BR>
hinc pater, hinc coniunx lacrimas solantur et orant<BR>
&nbsp;&nbsp;&nbsp;&nbsp;&nbsp;indicet et caeco flentque paventque metu.<BR>
ter conata loqui ter destitit, ausaque quarto<BR>
&nbsp;&nbsp;&nbsp;&nbsp;&nbsp;non oculos ideo sustulit illa suos.<BR>
'hoc quoque Tarquinio debebimus? eloquar' inquit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>825</FONT><BR>
&nbsp;&nbsp;&nbsp;&nbsp;&nbsp;'eloquar infelix dedecus ipsa meum?'<BR>
quaeque potest, narrat; restabant ultima: flevit,<BR>
&nbsp;&nbsp;&nbsp;&nbsp;&nbsp;et matronales erubuere genae.<BR>
dant veniam facto genitor coniunxque coactae:<BR>
&nbsp;&nbsp;&nbsp;&nbsp;&nbsp;'quam' dixit 'veniam vos datis, ipsa nego.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>830</FONT><BR>
nec mora, celato fixit sua pectora ferro,<BR>
&nbsp;&nbsp;&nbsp;&nbsp;&nbsp;et cadit in patrios sanguinulenta pedes.<BR>
tum quoque iam moriens ne non procumbat honeste<BR>
&nbsp;&nbsp;&nbsp;&nbsp;&nbsp;respicit: haec etiam cura cadentis erat.<BR>
ecce super corpus, communia damna gementes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>835</FONT><BR>
&nbsp;&nbsp;&nbsp;&nbsp;&nbsp;obliti decoris virque paterque iacent.<BR>
Brutus adest, tandemque animo sua nomina fallit,<BR>
&nbsp;&nbsp;&nbsp;&nbsp;&nbsp;fixaque semanimi corpore tela rapit,<BR>
stillantemque tenens generoso sanguine cultrum<BR>
&nbsp;&nbsp;&nbsp;&nbsp;&nbsp;edidit impavidos ore minante sonos:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>840</FONT><BR>
'per tibi ego hunc iuro fortem castumque cruorem,<BR>
&nbsp;&nbsp;&nbsp;&nbsp;&nbsp;perque tuos manes, qui mihi numen erunt,<BR>
Tarquinium profuga poenas cum stirpe daturum.<BR>
&nbsp;&nbsp;&nbsp;&nbsp;&nbsp;iam satis est virtus dissimulata diu.'<BR>
illa iacens ad verba oculos sine lumine movit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>845</FONT><BR>
&nbsp;&nbsp;&nbsp;&nbsp;&nbsp;visaque concussa dicta probare coma.<BR>
fertur in exsequias animi matrona virilis<BR>
&nbsp;&nbsp;&nbsp;&nbsp;&nbsp;et secum lacrimas invidiamque trahit.<BR>
volnus inane patet: Brutus clamore Quirites<BR>
&nbsp;&nbsp;&nbsp;&nbsp;&nbsp;concitat et regis facta nefanda refert.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>850</FONT><BR>
Tarquinius cum prole fugit: capit annua consul<BR>
&nbsp;&nbsp;&nbsp;&nbsp;&nbsp;iura: dies regnis illa suprema fuit.<BR>
Fallimur, an veris praenuntia venit hirundo,<BR>
&nbsp;&nbsp;&nbsp;&nbsp;&nbsp;nec metuit ne qua versa recurrat hiems?<BR>
saepe tamen, Procne, nimium properasse quereris,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>855</FONT><BR>
&nbsp;&nbsp;&nbsp;&nbsp;&nbsp;virque tuo Tereus frigore laetus erit.

</P>

<P>

&nbsp;&nbsp;&nbsp;&nbsp;&nbsp;(25. H C) (26. A EN) 27. B EQVIR : NP (28. C C)&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>856a</FONT>
</P>

<P>

Iamque duae restant noctes de mense secundo,<BR>
&nbsp;&nbsp;&nbsp;&nbsp;&nbsp;Marsque citos iunctis curribus urget equos;<BR>
ex vero positum permansit Equirria nomen,<BR>
&nbsp;&nbsp;&nbsp;&nbsp;&nbsp;quae deus in campo prospicit ipse suo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>860</FONT><BR>
iure venis, Gradive: locum tua tempora poscunt,<BR>
&nbsp;&nbsp;&nbsp;&nbsp;&nbsp;signatusque tuo nomine mensis adest.<BR>
venimus in portum libro cum mense peracto.<BR>
&nbsp;&nbsp;&nbsp;&nbsp;&nbsp;naviget hinc alia iam mihi linter aqua.
</P>

<div class="footer">
	<p>
		<a href="/ovid.html">Ovid</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>

</BODY>
</HTML>