<html>
	<head>
		<title>
			Ovid: Heroides XVIII
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>P. OVIDI NASONIS EPISTVLAE HEROIDVM
</p>

<P class=border></P>

<P>
<B>XVIII. Leander Heroni</B>
</P>

<P>
Quam cuperem solitas, Hero, tibi ferre per undas<BR>
&nbsp;&nbsp;&nbsp;&nbsp;&nbsp;accipe Leandri, dum venit ipse, manum.  <BR>
Mittit Abydenus, quam mallet ferre, salutem, <BR>
&nbsp;&nbsp;&nbsp;&nbsp;&nbsp;si cadat unda maris, Sesti puella, tibi. <BR>
si mihi di faciles si sunt in amore secundi, <BR>
&nbsp;&nbsp;&nbsp;&nbsp;&nbsp;invitis oculis haec mea verba leges. <BR>
sed non sunt faciles; nam cur mea vota morantur <BR>
&nbsp;&nbsp;&nbsp;&nbsp;&nbsp;currere me nota nec patiuntur aqua? <BR>
ipsa vides caelum pice nigrius et freta ventis <BR>
&nbsp;&nbsp;&nbsp;&nbsp;&nbsp;turbida perque cavas vix adeunda rates. <BR>
unus, et hic audax, a quo tibi littera nostra <BR>
&nbsp;&nbsp;&nbsp;&nbsp;&nbsp;redditur, e portu navita movit iter;<BR>
adscensurus eram, nisi quod cum vincula prorae <BR>
&nbsp;&nbsp;&nbsp;&nbsp;&nbsp;solveret, in speculis omnis Abydos erat. <BR>
non poteram celare meos, velut ante, parentes, <BR>
&nbsp;&nbsp;&nbsp;&nbsp;&nbsp;quemque tegi volumus, non latuisset amor. <BR>
protinus haec scribens, 'felix, i, littera!' dixi, <BR>
&nbsp;&nbsp;&nbsp;&nbsp;&nbsp;'iam tibi formosam porriget illa manum. <BR>
forsitan admotis etiam tangere labellis, <BR>
&nbsp;&nbsp;&nbsp;&nbsp;&nbsp;rumpere dum niveo vincula dente volet.' <BR>
talibus exiguo dictis mihi murmure verbis, <BR>
&nbsp;&nbsp;&nbsp;&nbsp;&nbsp;cetera cum charta dextra locuta mea est.<BR>
at quanto mallem, quam scriberet, illa nataret, <BR>
&nbsp;&nbsp;&nbsp;&nbsp;&nbsp;meque per adsuetas sedula ferret aquas! <BR>
aptior illa quidem placido dare verbera ponto; <BR>
&nbsp;&nbsp;&nbsp;&nbsp;&nbsp;est tamen et sensus apta ministra mei.<BR>
septima nox agitur, spatium mihi longius anno, <BR>
&nbsp;&nbsp;&nbsp;&nbsp;&nbsp;sollicitum raucis ut mare fervet aquis. <BR>
his ego si vidi mulcentem pectora somnum <BR>
&nbsp;&nbsp;&nbsp;&nbsp;&nbsp;noctibus, insani sit mora longa freti. <BR>
rupe sedens aliqua specto tua litora tristis <BR>
&nbsp;&nbsp;&nbsp;&nbsp;&nbsp;et, quo non possum corpore, mente feror.<BR>
lumina quin etiam summa vigilantia turre <BR>
&nbsp;&nbsp;&nbsp;&nbsp;&nbsp;aut videt aut acies nostra videre putat. <BR>
ter mihi deposita est in sicca vestis harena; <BR>
&nbsp;&nbsp;&nbsp;&nbsp;&nbsp;ter grave temptavi carpere nudus iter:<BR>
obstitit inceptis tumidum iuvenalibus aequor<BR>
&nbsp;&nbsp;&nbsp;&nbsp;&nbsp;mersit et adversis ora natantis aquis. <BR>
at tu, de rapidis inmansuetissime ventis, <BR>
&nbsp;&nbsp;&nbsp;&nbsp;&nbsp;quid mecum certa proelia mente geris? <BR>
in me, si nescis, Borea, non aequora, saevis.<BR>
&nbsp;&nbsp;&nbsp;&nbsp;&nbsp;quid faceres, esset ni tibi notus amor?<BR>
tam gelidus quod sis, num te tamen, improbe, quondam <BR>
&nbsp;&nbsp;&nbsp;&nbsp;&nbsp;ignibus Actaeis incaluisse negas? <BR>
gaudia rapturo siquis tibi claudere vellet <BR>
&nbsp;&nbsp;&nbsp;&nbsp;&nbsp;aerios aditus, quo paterere modo? <BR>
parce, precor, facilemque move moderatius auram!  <BR>
&nbsp;&nbsp;&nbsp;&nbsp;&nbsp;imperet Hippotades sic tibi triste nihil! <BR>
vana peto; precibusque meis obmurmurat ipse <BR>
&nbsp;&nbsp;&nbsp;&nbsp;&nbsp;quasque quatit, nulla parte coercet aquas. <BR>
nunc daret audaces utinam mihi Daedalus alas!<BR>
&nbsp;&nbsp;&nbsp;&nbsp;&nbsp;Icarium quamvis hinc prope litus abest.<BR>
quidquid erit, patiar, liceat modo corpus in auras <BR>
&nbsp;&nbsp;&nbsp;&nbsp;&nbsp;tollere, quod dubia saepe pependit aqua.<BR>
interea, dum cuncta negant ventique fretumque, <BR>
&nbsp;&nbsp;&nbsp;&nbsp;&nbsp;mente agito furti tempora prima mei. <BR>
nox erat incipiens&#151;namque est meminisse voluptas&#151; <BR>
&nbsp;&nbsp;&nbsp;&nbsp;&nbsp;cum foribus patriis egrediebar amans. <BR>
nec mora, deposito pariter cum veste timore <BR>
&nbsp;&nbsp;&nbsp;&nbsp;&nbsp;iactabam liquido bracchia lenta mari. <BR>
luna fere tremulum praebebat lumen eunti <BR>
&nbsp;&nbsp;&nbsp;&nbsp;&nbsp;ut comes in nostras officiosa vias.<BR>
hanc ego suspiciens, 'faveas, dea candida,' dixi, <BR>
&nbsp;&nbsp;&nbsp;&nbsp;&nbsp;'et subeant animo Latmia saxa tuo.<BR>
non sinit Endymion te pectoris esse severi;<BR>
&nbsp;&nbsp;&nbsp;&nbsp;&nbsp;flecte, precor, vultus ad mea furta tuos! <BR>
tu dea mortalem caelo delapsa petebas; <BR>
&nbsp;&nbsp;&nbsp;&nbsp;&nbsp;vera loqui liceat!&#151;quam sequor ipsa dea est. <BR>
neu referam mores caelesti pectore dignos, <BR>
&nbsp;&nbsp;&nbsp;&nbsp;&nbsp;forma nisi in veras non cadit illa deas. <BR>
a Veneris facie non est prior ulla tuaque; <BR>
&nbsp;&nbsp;&nbsp;&nbsp;&nbsp;neve meis credas vocibus, ipsa vide!<BR>
quantum, cum fulges radiis argentea puris, <BR>
&nbsp;&nbsp;&nbsp;&nbsp;&nbsp;concedunt flammis sidera cuncta tuis, <BR>
tanto formosis formosior omnibus illa est;<BR>
&nbsp;&nbsp;&nbsp;&nbsp;&nbsp;si dubitas, caecum, Cynthia, lumen habes.' <BR>
haec ego vel certe non his diversa locutus <BR>
&nbsp;&nbsp;&nbsp;&nbsp;&nbsp;per mihi cedentes sponte ferebar aquas. <BR>
unda repercussae radiabat imagine lunae<BR>
&nbsp;&nbsp;&nbsp;&nbsp;&nbsp;et nitor in tacita nocte diurnus erat.<BR>
nullaque vox usquam, nullum veniebat ad aures <BR>
&nbsp;&nbsp;&nbsp;&nbsp;&nbsp;praeter dimotae corpore murmur aquae.<BR>
Alcyones solae memores Ceycis amati<BR>
&nbsp;&nbsp;&nbsp;&nbsp;&nbsp;nescio quid visae sunt mihi dulce queri. <BR>
iamque fatigatis umero sub utroque lacertis <BR>
&nbsp;&nbsp;&nbsp;&nbsp;&nbsp;fortiter in summas erigor altus aquas. <BR>
ut procul adspexi lumen, 'meus ignis in illo est: <BR>
&nbsp;&nbsp;&nbsp;&nbsp;&nbsp;illa meum,' dixi, 'litora lumen habent.' <BR>
et subito lassis vires rediere lacertis, <BR>
&nbsp;&nbsp;&nbsp;&nbsp;&nbsp;visaque quam fuerat mollior unda mihi. <BR>
frigora ne possim gelidi sentire profundi, <BR>
&nbsp;&nbsp;&nbsp;&nbsp;&nbsp;qui calet in cupido pectore, praestat amor.<BR>
quo magis accedo propioraque litora fiunt, <BR>
&nbsp;&nbsp;&nbsp;&nbsp;&nbsp;quoque minus restat, plus libet ire mihi. <BR>
cum vero possum cerni quoque, protinus addis <BR>
&nbsp;&nbsp;&nbsp;&nbsp;&nbsp;spectatrix animos, ut valeamque facis. <BR>
nunc etiam nando dominae placuisse laboro, <BR>
&nbsp;&nbsp;&nbsp;&nbsp;&nbsp;atque oculis iacto bracchia nostra tuis. <BR>
te tua vix prohibet nutrix descendere in altum; <BR>
&nbsp;&nbsp;&nbsp;&nbsp;&nbsp;hoc quoque enim vidi, nec mihi verba dabas. <BR>
nec tamen effecit, quamvis retinebat euntem, <BR>
&nbsp;&nbsp;&nbsp;&nbsp;&nbsp;ne fieret prima pes tuus udus aqua.<BR>
excipis amplexu feliciaque oscula iungis&#151; <BR>
&nbsp;&nbsp;&nbsp;&nbsp;&nbsp;oscula, di magni, trans mare digna peti!<BR>
eque tuis demptos umeris mihi tradis amictus<BR>
&nbsp;&nbsp;&nbsp;&nbsp;&nbsp;et madidam siccas aequoris imbre comam. <BR>
cetera nox et nos et turris conscia novit<BR>
&nbsp;&nbsp;&nbsp;&nbsp;&nbsp;quodque mihi lumen per vada monstrat iter. <BR>
non magis illius numerari gaudia noctis <BR>
&nbsp;&nbsp;&nbsp;&nbsp;&nbsp;Hellespontiaci quam maris alga potest; <BR>
quo brevius spatium nobis ad furta dabatur, <BR>
&nbsp;&nbsp;&nbsp;&nbsp;&nbsp;hoc magis est cautum, ne foret illud iners.<BR>
iamque fugatura Tithoni coniuge noctem <BR>
&nbsp;&nbsp;&nbsp;&nbsp;&nbsp;praevius Aurorae Lucifer ortus erat;<BR>
oscula congerimus properata sine ordine raptim <BR>
&nbsp;&nbsp;&nbsp;&nbsp;&nbsp;et querimur parvas noctibus esse moras. <BR>
atque ita cunctatus monitu nutricis amaro <BR>
&nbsp;&nbsp;&nbsp;&nbsp;&nbsp;frigida deserta litora turre peto. <BR>
digredimur flentes repetoque ego virginis aequor <BR>
&nbsp;&nbsp;&nbsp;&nbsp;&nbsp;respiciens dominam, dum licet, usque meam. <BR>
siqua fides vero est, veniens hinc esse natator, <BR>
&nbsp;&nbsp;&nbsp;&nbsp;&nbsp;cum redeo, videor naufragus esse mihi.<BR>
hoc quoque, si credes: ad te via prona videtur; <BR>
&nbsp;&nbsp;&nbsp;&nbsp;&nbsp;a te cum redeo, clivus inertis aquae. <BR>
invitus repeto patriam; quis credere possit? <BR>
&nbsp;&nbsp;&nbsp;&nbsp;&nbsp;invitus certe nunc moror urbe mea. <BR>
ei mihi! cur animis iuncti secernimur undis<BR>
&nbsp;&nbsp;&nbsp;&nbsp;&nbsp;unaque mens, tellus non habet una duos? <BR>
vel tua me Sestus, vel te mea sumat Abydos; <BR>
&nbsp;&nbsp;&nbsp;&nbsp;&nbsp;tam tua terra mihi, quam tibi nostra placet. <BR>
cur ego confundor, quotiens confunditur aequor? <BR>
&nbsp;&nbsp;&nbsp;&nbsp;&nbsp;cur mihi causa levis, ventus, obesse potest?<BR>
iam nostros curvi norunt delphines amores<BR>
&nbsp;&nbsp;&nbsp;&nbsp;&nbsp;ignotum nec me piscibus esse reor. <BR>
iam patet attritus solitarum limes aquarum, <BR>
&nbsp;&nbsp;&nbsp;&nbsp;&nbsp;non aliter multa quam via pressa rota. <BR>
quod mihi non esset nisi sic iter, ante querebar; <BR>
&nbsp;&nbsp;&nbsp;&nbsp;&nbsp;at nunc per ventos hoc quoque deesse queror. <BR>
fluctibus immodicis Athamantidos aequora canent<BR>
&nbsp;&nbsp;&nbsp;&nbsp;&nbsp;vixque manet portu tuta carina suo; <BR>
hoc mare, cum primum de virgine nomina mersa, <BR>
&nbsp;&nbsp;&nbsp;&nbsp;&nbsp;quae tenet, est nanctum, tale fuisse puto.<BR>
est satis amissa locus hic infamis ab Helle est, <BR>
&nbsp;&nbsp;&nbsp;&nbsp;&nbsp;utque mihi parcat, nomine crimen habet.<BR>
invideo Phrixo, quem per freta tristia tutum <BR>
&nbsp;&nbsp;&nbsp;&nbsp;&nbsp;aurea lanigero vellere vexit ovis; <BR>
nec tamen officium pecoris navisve requiro, <BR>
&nbsp;&nbsp;&nbsp;&nbsp;&nbsp;dummodo, quas findam corpore, dentur aquae. <BR>
arte egeo nulla; fiat modo copia nandi, <BR>
&nbsp;&nbsp;&nbsp;&nbsp;&nbsp;idem navigium, navita, vector ero<BR>
nec sequor aut Helicen aut qua Tyros utitur Arcton; <BR>
&nbsp;&nbsp;&nbsp;&nbsp;&nbsp;publica non curat sidera noster amor.<BR>
Andromedan alius spectet claramque Coronam<BR>
&nbsp;&nbsp;&nbsp;&nbsp;&nbsp;quaeque micat gelido Parrhasis Ursa polo; <BR>
at mihi quod Perseus et cum Iove Liber amarunt, <BR>
&nbsp;&nbsp;&nbsp;&nbsp;&nbsp;indicium dubiae non placet esse viae. <BR>
est aliud lumen, multo mihi certius istis, <BR>
&nbsp;&nbsp;&nbsp;&nbsp;&nbsp;non errat tenebris quo duce noster amor; <BR>
hoc ego dum spectem, Colchos et in ultima Ponti<BR>
&nbsp;&nbsp;&nbsp;&nbsp;&nbsp;quaque viam fecit Thessala pinus eam<BR>
et iuvenem possim superare Palaemona nando <BR>
&nbsp;&nbsp;&nbsp;&nbsp;&nbsp;morsaque quem subito reddidit herba deum.<BR>
saepe per adsiduos languent mea bracchia motus, <BR>
&nbsp;&nbsp;&nbsp;&nbsp;&nbsp;vixque per immensas fessa trahuntur aquas. <BR>
his ego cum dixi: 'pretium non vile laboris, <BR>
&nbsp;&nbsp;&nbsp;&nbsp;&nbsp;iam dominae vobis colla tenenda dabo,' <BR>
protinus illa valent, atque ad sua praemia tendunt, <BR>
&nbsp;&nbsp;&nbsp;&nbsp;&nbsp;ut celer Eleo carcere missus equus. <BR>
ipse meos igitur servo, quibus uror, amores <BR>
&nbsp;&nbsp;&nbsp;&nbsp;&nbsp;teque, magis caelo digna puella, sequor. <BR>
digna quidem caelo, sed adhuc tellure morare, <BR>
&nbsp;&nbsp;&nbsp;&nbsp;&nbsp;aut dic, ad superos et mihi qua sit iter!<BR>
hic es et exigue misero contingis amanti, <BR>
&nbsp;&nbsp;&nbsp;&nbsp;&nbsp;cumque mea fiunt turbida mente freta. <BR>
quid mihi, quod lato non separor aequore, prodest? <BR>
&nbsp;&nbsp;&nbsp;&nbsp;&nbsp;num minus haec nobis tam brevis obstat aqua? <BR>
an malim, dubito, toto procul orbe remotus <BR>
&nbsp;&nbsp;&nbsp;&nbsp;&nbsp;cum domina longe spem quoque habere meam. <BR>
quo propius nunc es, flamma propiore calesco<BR>
&nbsp;&nbsp;&nbsp;&nbsp;&nbsp;et res non semper, spes mihi semper adest. <BR>
paene manu quod amo, tanta est vicinia, tango; <BR>
&nbsp;&nbsp;&nbsp;&nbsp;&nbsp;saepe sed, heu, lacrimas hoc mihi 'paene' movet!<BR>
velle quid est aliud fugientia prendere poma <BR>
&nbsp;&nbsp;&nbsp;&nbsp;&nbsp;spemque suo refugi fluminis ore sequi? <BR>
ergo ego te numquam, nisi cum volet unda, tenebo<BR>
&nbsp;&nbsp;&nbsp;&nbsp;&nbsp;et me felicem nulla videbit hiems, <BR>
cumque minus firmum nil sit quam ventus et unda, <BR>
&nbsp;&nbsp;&nbsp;&nbsp;&nbsp;in ventis et aqua spes mea semper erit? <BR>
aestus adhuc tamen est. quid, cum mihi laeserit aequor <BR>
&nbsp;&nbsp;&nbsp;&nbsp;&nbsp;Plias et Arctophylax Oleniumque pecus? <BR>
aut ego non novi, quam sim temerarius, aut me <BR>
&nbsp;&nbsp;&nbsp;&nbsp;&nbsp;in freta non cautus tum quoque mittet Amor;<BR>
neve putes id me, quod abest, promittere, tempus, <BR>
&nbsp;&nbsp;&nbsp;&nbsp;&nbsp;pignora polliciti non tibi tarda dabo. <BR>
sit tumidum paucis etiam nunc noctibus aequor;<BR>
&nbsp;&nbsp;&nbsp;&nbsp;&nbsp;ire per invitas experiemur aquas.<BR>
aut mihi continget felix audacia salvo<BR>
&nbsp;&nbsp;&nbsp;&nbsp;&nbsp;aut mors solliciti finis amoris erit.<BR>
optabo tamen ut partis expellar in illas<BR>
&nbsp;&nbsp;&nbsp;&nbsp;&nbsp;et teneant portus naufraga membra tuos.<BR>
flebis enim tactuque meum dignabere corpus <BR>
&nbsp;&nbsp;&nbsp;&nbsp;&nbsp;et 'mortis,' dices, 'huic ego causa fui!'<BR>
scilicet interitus offenderis omine nostri, <BR>
&nbsp;&nbsp;&nbsp;&nbsp;&nbsp;litteraque invisa est hac mea parte tibi. <BR>
desino; parce queri. sed ut et mare finiat iram, <BR>
&nbsp;&nbsp;&nbsp;&nbsp;&nbsp;accedant, quaeso, fac tua vota meis. <BR>
pace brevi nobis opus est, dum transferor isto; <BR>
&nbsp;&nbsp;&nbsp;&nbsp;&nbsp;cum tua contigero litora, perstet hiems!<BR>
istic est aptum nostrae navale carinae<BR>
&nbsp;&nbsp;&nbsp;&nbsp;&nbsp;et melius nulla stat mea puppis aqua. <BR>
illic me claudat Boreas, ubi dulce morari est;<BR>
&nbsp;&nbsp;&nbsp;&nbsp;&nbsp;tunc piger ad nandum, tunc ego cautus ero<BR>
nec faciam surdis convicia fluctibus ulla<BR>
&nbsp;&nbsp;&nbsp;&nbsp;&nbsp;triste nataturo nec querar esse fretum. <BR>
me pariter venti teneant tenerique lacerti, <BR>
&nbsp;&nbsp;&nbsp;&nbsp;&nbsp;per causas istic impediarque duas<BR>
cum patietur hiems, remis ego corporis utar; <BR>
&nbsp;&nbsp;&nbsp;&nbsp;&nbsp;lumen in adspectu tu modo semper habe.<BR>
interea pro me pernoctet epistula tecum, <BR>
&nbsp;&nbsp;&nbsp;&nbsp;&nbsp;quam precor ut minima prosequar ipse mora.
</P>

<div class="footer">
	<p>
		<a href="/ovid.html">Ovid</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>

</BODY>
</HTML>
