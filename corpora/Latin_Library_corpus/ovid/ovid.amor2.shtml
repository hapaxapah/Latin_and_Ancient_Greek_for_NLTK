<html>
	<head>
		<title>
			Ovid: Amores II
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>P. OVIDI NASONIS LIBER SECVNDVS AMORES
</p>

<p class=border></P>

<p>
<b>I</B>
</P>

<p>
Hoc quoque conposui Paelignis natus aquosis,<br>
&nbsp;&nbsp;&nbsp;&nbsp;ille ego nequitiae Naso poeta meae.<br>
hoc quoque iussit Amor&#151;procul hinc, procul este, severae!<br>
&nbsp;&nbsp;&nbsp;&nbsp;non estis teneris apta theatra modis.<br>
me legat in sponsi facie non frigida virgo,<br>
&nbsp;&nbsp;&nbsp;&nbsp;et rudis ignoto tactus amore puer;<br>
atque aliquis iuvenum quo nunc ego saucius arcu<br>
&nbsp;&nbsp;&nbsp;&nbsp;agnoscat flammae conscia signa suae,<br>
miratusque diu 'quo' dicat 'ab indice doctus<br>
&nbsp;&nbsp;&nbsp;&nbsp;conposuit casus iste poeta meos?'<br>
Ausus eram, memini, caelestia dicere bella<br>
&nbsp;&nbsp;&nbsp;&nbsp;centimanumque Gyen&#151;et satis oris erat&#151;<br>
cum male se Tellus ulta est, ingestaque Olympo<br>
&nbsp;&nbsp;&nbsp;&nbsp;ardua devexum Pelion Ossa tulit.<br>
in manibus nimbos et cum Iove fulmen habebam,<br>
&nbsp;&nbsp;&nbsp;&nbsp;quod bene pro caelo mitteret ille suo&#151;<br>
Clausit amica fores! ego cum Iove fulmen omisi;<br>
&nbsp;&nbsp;&nbsp;&nbsp;excidit ingenio Iuppiter ipse meo.<br>
Iuppiter, ignoscas! nil me tua tela iuvabant;<br>
&nbsp;&nbsp;&nbsp;&nbsp;clausa tuo maius ianua fulmen habet.   <br>
blanditias elegosque levis, mea tela, resumpsi;<br>
&nbsp;&nbsp;&nbsp;&nbsp;mollierunt duras lenia verba fores.<br>
carmina sanguineae deducunt cornua lunae,<br>
&nbsp;&nbsp;&nbsp;&nbsp;et revocant niveos solis euntis equos;<br>
carmine dissiliunt abruptis faucibus angues,<br>
&nbsp;&nbsp;&nbsp;&nbsp;inque suos fontes versa recurrit aqua.<br>
carminibus cessere fores, insertaque posti,<br>
&nbsp;&nbsp;&nbsp;&nbsp;quamvis robur erat, carmine victa sera est.<br>
Quid mihi profuerit velox cantatus Achilles?<br>
&nbsp;&nbsp;&nbsp;&nbsp;quid pro me Atrides alter et alter agent,<br>
quique tot errando, quot bello, perdidit annos,<br>
&nbsp;&nbsp;&nbsp;&nbsp;raptus et Haemoniis flebilis Hector equis?<br>
at facie tenerae laudata saepe puellae,<br>
&nbsp;&nbsp;&nbsp;&nbsp;ad vatem, pretium carminis, ipsa venit.<br>
magna datur merces! heroum clara valete<br>
&nbsp;&nbsp;&nbsp;&nbsp;nomina; non apta est gratia vestra mihi!<br>
ad mea formosos vultus adhibete, puellae,<br>
&nbsp;&nbsp;&nbsp;&nbsp;carmina, purpureus quae mihi dictat Amor!
</P>

<p class=SHORTBORDER></P>

<p>
<b>II</B>
</P>

<p>
Quem penes est dominam servandi cura, Bagoa,<br>
&nbsp;&nbsp;&nbsp;&nbsp;dum perago tecum pauca, sed apta, vaca.<br>
hesterna vidi spatiantem luce puellam<br>
&nbsp;&nbsp;&nbsp;&nbsp;illa, quae Danai porticus agmen habet.<br>
protinus, ut placuit, misi scriptoque rogavi.<br>
&nbsp;&nbsp;&nbsp;&nbsp;rescripsit trepida 'non licet!' illa manu;   <br>
et, cur non liceat, quaerenti reddita causa est,<br>
&nbsp;&nbsp;&nbsp;&nbsp;quod nimium dominae cura molesta tua est.<br>
Si sapis, o custos, odium, mihi crede, mereri<br>
&nbsp;&nbsp;&nbsp;&nbsp;desine; quem metuit quisque, perisse cupit.<br>
vir quoque non sapiens; quid enim servare laboret,<br>
&nbsp;&nbsp;&nbsp;&nbsp;unde nihil, quamvis non tueare, perit?<br>
sed gerat ille suo morem furiosus amori<br>
&nbsp;&nbsp;&nbsp;&nbsp;et castum, multis quod placet, esse putet;<br>
 huic furtiva tuo libertas munere detur,<br>
&nbsp;&nbsp;&nbsp;&nbsp;quam dederis illi, reddat ut illa tibi.<br>
conscius esse velis&#151;domina est obnoxia servo;<br>
&nbsp;&nbsp;&nbsp;&nbsp;conscius esse times&#151;dissimulare licet.<br>
scripta leget secum&#151;matrem misisse putato!<br>
&nbsp;&nbsp;&nbsp;&nbsp;venerit ignotus&#151;postmodo notus erit.<br>
ibit ad adfectam, quae non languebit, amicam:<br>
&nbsp;&nbsp;&nbsp;&nbsp;visat! iudiciis aegra sit illa tuis.<br>
si faciet tarde, ne te mora longa fatiget,<br>
&nbsp;&nbsp;&nbsp;&nbsp;inposita gremio stertere fronte potes.<br>
nec tu, linigeram fieri quid possit ad Isim,<br>
&nbsp;&nbsp;&nbsp;&nbsp;quaesieris nec tu curva theatra time!<br>
conscius adsiduos commissi tollet honores&#151;<br>
&nbsp;&nbsp;&nbsp;&nbsp;quis minor est autem quam tacuisse labor?<br>
ille placet versatque domum neque verbera sentit;<br>
&nbsp;&nbsp;&nbsp;&nbsp;ille potens&#151;alii, sordida turba, iacent.<br>
huic, verae ut lateant causae, finguntur inanes;<br>
&nbsp;&nbsp;&nbsp;&nbsp;atque ambo domini, quod probat una, probant.<br>
cum bene vir traxit vultum rugasque coegit,<br>
&nbsp;&nbsp;&nbsp;&nbsp;quod voluit fieri blanda puella, facit.   <br>
Sed tamen interdum tecum quoque iurgia nectat,<br>
&nbsp;&nbsp;&nbsp;&nbsp;et simulet lacrimas carnificemque vocet.<br>
tu contra obiciens, quae tuto diluat illa,<br>
&nbsp;&nbsp;&nbsp;&nbsp;et veris falso crimine deme fidem.<br>
sic tibi semper honos, sic alta peculia crescent.<br>
&nbsp;&nbsp;&nbsp;&nbsp;haec fac, in exiguo tempore liber eris.<br>
Adspicis indicibus nexas per colla catenas?<br>
&nbsp;&nbsp;&nbsp;&nbsp;squalidus orba fide pectora carcer habet.<br>
quaerit aquas in aquis et poma fugacia captat<br>
&nbsp;&nbsp;&nbsp;&nbsp;Tantalus&#151;hoc illi garrula lingua dedit.<br>
dum nimium servat custos Iunonius Io,<br>
&nbsp;&nbsp;&nbsp;&nbsp;ante suos annos occidit; illa dea est!<br>
vidi ego conpedibus liventia crura gerentem,<br>
&nbsp;&nbsp;&nbsp;&nbsp;unde vir incestum scire coactus erat.<br>
poena minor merito. nocuit mala lingua duobus;<br>
&nbsp;&nbsp;&nbsp;&nbsp;vir doluit, famae damna puella tulit.<br>
crede mihi, nulli sunt crimina grata marito,<br>
&nbsp;&nbsp;&nbsp;&nbsp;nec quemquam, quamvis audiat, illa iuvant.<br>
seu tepet, indicium securas prodis ad aures;<br>
&nbsp;&nbsp;&nbsp;&nbsp;sive amat, officio fit miser ille tuo.<br>
Culpa nec ex facili quamvis manifesta probatur;<br>
&nbsp;&nbsp;&nbsp;&nbsp;iudicis illa sui tuta favore venit.<br>
viderit ipse licet, credet tamen ille neganti<br>
&nbsp;&nbsp;&nbsp;&nbsp;damnabitque oculos et sibi verba dabit.<br>
adspiciat dominae lacrimas, plorabit et ipse,<br>
&nbsp;&nbsp;&nbsp;&nbsp;et dicet: 'poenas garrulus iste dabit!'<br>
quid dispar certamen inis? tibi verbera victo<br>
&nbsp;&nbsp;&nbsp;&nbsp;adsunt, in gremio iudicis illa sedet.   <br>
Non scelus adgredimur, non ad miscenda coimus<br>
&nbsp;&nbsp;&nbsp;&nbsp;toxica, non stricto fulminat ense manus.<br>
quaerimus, ut tuto per te possimus amare.<br>
&nbsp;&nbsp;&nbsp;&nbsp;quid precibus nostris mollius esse potest?
</P>

<p class=SHORTBORDER></P>

<p>
<b>III</B>
</P>

<p>
Ei mihi, quod dominam nec vir nec femina servas<br>
&nbsp;&nbsp;&nbsp;&nbsp;mutua nec Veneris gaudia nosse potes!<br>
 qui primus pueris genitalia membra recidit,<br>
&nbsp;&nbsp;&nbsp;&nbsp;vulnera quae fecit, debuit ipse pati.<br>
mollis in obsequium facilisque rogantibus esses,<br>
&nbsp;&nbsp;&nbsp;&nbsp;si tuus in quavis praetepuisset amor.<br>
non tu natus equo, non fortibus utilis armis;<br>
&nbsp;&nbsp;&nbsp;&nbsp;bellica non dextrae convenit hasta tuae.<br>
ista mares tractent; tu spes depone viriles.<br>
&nbsp;&nbsp;&nbsp;&nbsp;sunt tibi cum domina signa ferenda tua.<br>
hanc inple meritis, huius tibi gratia prosit;<br>
&nbsp;&nbsp;&nbsp;&nbsp;si careas illa, quis tuus usus erit?<br>
Est etiam facies, sunt apti lusibus anni;<br>
&nbsp;&nbsp;&nbsp;&nbsp;indigna est pigro forma perire situ.<br>
fallere te potuit, quamvis habeare molestus;<br>
&nbsp;&nbsp;&nbsp;&nbsp;non caret effectu, quod voluere duo.<br>
aptius ut fuerit precibus temptasse, rogamus,<br>
&nbsp;&nbsp;&nbsp;&nbsp;dum bene ponendi munera tempus habes.   
</P>

<p class=SHORTBORDER></P>

<p>
<b>IV</B>
</P>

<p>
Non ego mendosos ausim defendere mores<br>
&nbsp;&nbsp;&nbsp;&nbsp;falsaque pro vitiis arma movere meis.<br>
confiteor&#151;siquid prodest delicta fateri;<br>
&nbsp;&nbsp;&nbsp;&nbsp;in mea nunc demens crimina fassus eo.<br>
odi, nec possum, cupiens, non esse quod odi;<br>
&nbsp;&nbsp;&nbsp;&nbsp;heu, quam quae studeas ponere ferre grave est!<br>
Nam desunt vires ad me mihi iusque regendum;<br>
&nbsp;&nbsp;&nbsp;&nbsp;auferor ut rapida concita puppis aqua.<br>
non est certa meos quae forma invitet amores&#151;<br>
&nbsp;&nbsp;&nbsp;&nbsp;centum sunt causae, cur ego semper amem.<br>
sive aliqua est oculos in humum deiecta modestos,<br>
&nbsp;&nbsp;&nbsp;&nbsp;uror, et insidiae sunt pudor ille meae;<br>
sive procax aliqua est, capior, quia rustica non est,<br>
&nbsp;&nbsp;&nbsp;&nbsp;spemque dat in molli mobilis esse toro.<br>
aspera si visa est rigidasque imitata Sabinas,<br>
&nbsp;&nbsp;&nbsp;&nbsp;velle, sed ex alto dissimulare puto.<br>
sive es docta, places raras dotata per artes;<br>
&nbsp;&nbsp;&nbsp;&nbsp;sive rudis, placita es simplicitate tua.<br>
est, quae Callimachi prae nostris rustica dicat<br>
&nbsp;&nbsp;&nbsp;&nbsp;carmina&#151;cui placeo, protinus ipsa placet.<br>
est etiam, quae me vatem et mea carmina culpet&#151;<br>
&nbsp;&nbsp;&nbsp;&nbsp;culpantis cupiam sustinuisse femur.<br>
molliter incedit&#151;motu capit; altera dura est&#151;<br>
&nbsp;&nbsp;&nbsp;&nbsp;at poterit tacto mollior esse viro.<br>
haec quia dulce canit flectitque facillima vocem,<br>
&nbsp;&nbsp;&nbsp;&nbsp;oscula cantanti rapta dedisse velim;   <br>
haec querulas habili percurrit pollice chordas&#151;<br>
&nbsp;&nbsp;&nbsp;&nbsp;tam doctas quis non possit amare manus?<br>
illa placet gestu numerosaque bracchia ducit<br>
&nbsp;&nbsp;&nbsp;&nbsp;et tenerum molli torquet ab arte latus&#151;<br>
ut taceam de me, qui causa tangor ab omni,<br>
&nbsp;&nbsp;&nbsp;&nbsp;illic Hippolytum pone, Priapus erit!<br>
tu, quia tam longa es, veteres heroidas aequas<br>
&nbsp;&nbsp;&nbsp;&nbsp;et potes in toto multa iacere toro.<br>
haec habilis brevitate sua est. corrumpor utraque;<br>
&nbsp;&nbsp;&nbsp;&nbsp;conveniunt voto longa brevisque meo.<br>
non est culta&#151;subit, quid cultae accedere possit;<br>
&nbsp;&nbsp;&nbsp;&nbsp;ornata est&#151;dotes exhibet ipsa suas.<br>
 candida me capiet, capiet me flava puella,<br>
&nbsp;&nbsp;&nbsp;&nbsp;est etiam in fusco grata colore Venus.<br>
seu pendent nivea pulli cervice capilli,<br>
&nbsp;&nbsp;&nbsp;&nbsp;Leda fuit nigra conspicienda coma;<br>
seu flavent, placuit croceis Aurora capillis.<br>
&nbsp;&nbsp;&nbsp;&nbsp;omnibus historiis se meus aptat amor.<br>
me nova sollicitat, me tangit serior aetas;<br>
&nbsp;&nbsp;&nbsp;&nbsp;haec melior, specie corporis illa placet.<br>
Denique quas tota quisquam probet urbe puellas,<br>
&nbsp;&nbsp;&nbsp;&nbsp;noster in has omnis ambitiosus amor.
</P>

<p class=SHORTBORDER></P>

<p>
<b>V</B>
</P>

<p>
Nullus amor tanti est&#151;abeas, pharetrate Cupido!&#151;<br>
&nbsp;&nbsp;&nbsp;&nbsp;ut mihi sint totiens maxima vota mori.   <br>
vota mori mea sunt, cum te peccasse recordor,<br>
&nbsp;&nbsp;&nbsp;&nbsp;o mihi perpetuum nata puella malum!<br>
Non male deletae nudant tua facta tabellae,<br>
&nbsp;&nbsp;&nbsp;&nbsp;nec data furtive munera crimen habent.<br>
o utinam arguerem sic, ut non vincere possem!<br>
&nbsp;&nbsp;&nbsp;&nbsp;me miserum! quare tam bona causa mea est?<br>
felix, qui quod amat defendere fortiter audet,<br>
&nbsp;&nbsp;&nbsp;&nbsp;cui sua 'non feci!' dicere amica potest.<br>
ferreus est nimiumque suo favet ille dolori,<br>
&nbsp;&nbsp;&nbsp;&nbsp;cui petitur victa palma cruenta rea.<br>
Ipse miser vidi, cum me dormire putares,<br>
&nbsp;&nbsp;&nbsp;&nbsp;sobrius adposito crimina vestra mero.<br>
multa supercilio vidi vibrante loquentes;<br>
&nbsp;&nbsp;&nbsp;&nbsp;nutibus in vestris pars bona vocis erat.<br>
non oculi tacuere tui, conscriptaque vino<br>
&nbsp;&nbsp;&nbsp;&nbsp;mensa, nec in digitis littera nulla fuit.<br>
sermonem agnovi, quod non videatur, agentem<br>
&nbsp;&nbsp;&nbsp;&nbsp;verbaque pro certis iussa valere notis.<br>
iamque frequens ierat mensa conviva relicta;<br>
&nbsp;&nbsp;&nbsp;&nbsp;conpositi iuvenes unus et alter erant.<br>
inproba tum vero iungentes oscula vidi&#151;<br>
&nbsp;&nbsp;&nbsp;&nbsp;illa mihi lingua nexa fuisse liquet&#151;<br>
qualia non fratri tulerit germana severo,<br>
&nbsp;&nbsp;&nbsp;&nbsp;sed tulerit cupido mollis amica viro;<br>
qualia credibile est non Phoebo ferre Dianam,<br>
&nbsp;&nbsp;&nbsp;&nbsp;sed Venerem Marti saepe tulisse suo.<br>
'Quid facis?' exclamo, 'quo nunc mea gaudia differs?<br>
&nbsp;&nbsp;&nbsp;&nbsp;iniciam dominas in mea iura manus!   <br>
haec tibi sunt mecum, mihi sunt communia tecum&#151;<br>
&nbsp;&nbsp;&nbsp;&nbsp;in bona cur quisquam tertius ista venit?'<br>
Haec ego, quaeque dolor linguae dictavit; at illi<br>
&nbsp;&nbsp;&nbsp;&nbsp;conscia purpureus venit in ora pudor,<br>
quale coloratum Tithoni coniuge caelum<br>
&nbsp;&nbsp;&nbsp;&nbsp;subrubet, aut sponso visa puella novo;<br>
quale rosae fulgent inter sua lilia mixtae,<br>
&nbsp;&nbsp;&nbsp;&nbsp;aut ubi cantatis Luna laborat equis,<br>
aut quod, ne longis flavescere possit ab annis,<br>
&nbsp;&nbsp;&nbsp;&nbsp;Maeonis Assyrium femina tinxit ebur.<br>
hic erat aut alicui color ille simillimus horum,<br>
&nbsp;&nbsp;&nbsp;&nbsp;et numquam visu pulchrior illa fuit.<br>
spectabat terram&#151;terram spectare decebat;<br>
&nbsp;&nbsp;&nbsp;&nbsp;maesta erat in vultu&#151;maesta decenter erat.<br>
 sicut erant, et erant culti, laniare capillos<br>
&nbsp;&nbsp;&nbsp;&nbsp;et fuit in teneras impetus ire genas&#151;<br>
Ut faciem vidi, fortes cecidere lacerti;<br>
&nbsp;&nbsp;&nbsp;&nbsp;defensa est armis nostra puella suis.<br>
qui modo saevus eram, supplex ultroque rogavi,<br>
&nbsp;&nbsp;&nbsp;&nbsp;oscula ne nobis deteriora daret.<br>
risit et ex animo dedit optima&#151;qualia possent<br>
&nbsp;&nbsp;&nbsp;&nbsp;excutere irato tela trisulca Iovi;<br>
torqueor infelix, ne tam bona senserit alter,<br>
&nbsp;&nbsp;&nbsp;&nbsp;et volo non ex hac illa fuisse nota.<br>
haec quoque, quam docui, multo meliora fuerunt,<br>
&nbsp;&nbsp;&nbsp;&nbsp;et quiddam visa est addidicisse novi.<br>
quod nimium placuere, malum est, quod tota labellis<br>
&nbsp;&nbsp;&nbsp;&nbsp;lingua tua est nostris, nostra recepta tuis.<br>
nec tamen hoc unum doleo&#151;non oscula tantum<br>
&nbsp;&nbsp;&nbsp;&nbsp;iuncta queror, quamvis haec quoque iuncta queror;<br>
illa nisi in lecto nusquam potuere doceri.<br>
&nbsp;&nbsp;&nbsp;&nbsp;nescio quis pretium grande magister habet.   
</P>

<p class=SHORTBORDER></P>

<p>
<b>VI</B>
</P>

<p>
Psittacus, Eois imitatrix ales ab Indis,<br>
&nbsp;&nbsp;&nbsp;&nbsp;occidit&#151;exequias ite frequenter, aves!<br>
ite, piae volucres, et plangite pectora pinnis<br>
&nbsp;&nbsp;&nbsp;&nbsp;et rigido teneras ungue notate genas;<br>
horrida pro maestis lanietur pluma capillis,<br>
&nbsp;&nbsp;&nbsp;&nbsp;pro longa resonent carmina vestra tuba!<br>
quod scelus Ismarii quereris, Philomela, tyranni,<br>
&nbsp;&nbsp;&nbsp;&nbsp;expleta est annis ista querela suis;<br>
alitis in rarae miserum devertere funus&#151;<br>
&nbsp;&nbsp;&nbsp;&nbsp;magna, sed antiqua est causa doloris Itys.<br>
Omnes, quae liquido libratis in aere cursus,<br>
&nbsp;&nbsp;&nbsp;&nbsp;tu tamen ante alios, turtur amice, dole!<br>
plena fuit vobis omni concordia vita,<br>
&nbsp;&nbsp;&nbsp;&nbsp;et stetit ad finem longa tenaxque fides.<br>
quod fuit Argolico iuvenis Phoceus Orestae,<br>
&nbsp;&nbsp;&nbsp;&nbsp;hoc tibi, dum licuit, psittace, turtur erat.<br>
Quid tamen ista fides, quid rari forma coloris,<br>
&nbsp;&nbsp;&nbsp;&nbsp;quid vox mutandis ingeniosa sonis,<br>
quid iuvat, ut datus es, nostrae placuisse puellae?&#151;<br>
&nbsp;&nbsp;&nbsp;&nbsp;infelix, avium gloria, nempe iaces!<br>
tu poteras fragiles pinnis hebetare zmaragdos<br>
&nbsp;&nbsp;&nbsp;&nbsp;tincta gerens rubro Punica rostra croco.<br>
non fuit in terris vocum simulantior ales&#151;<br>
&nbsp;&nbsp;&nbsp;&nbsp;reddebas blaeso tam bene verba sono!<br>
Raptus es invidia&#151;non tu fera bella movebas;<br>
&nbsp;&nbsp;&nbsp;&nbsp;garrulus et placidae pacis amator eras.   <br>
ecce, coturnices inter sua proelia vivunt;<br>
&nbsp;&nbsp;&nbsp;&nbsp;forsitan et fiunt inde frequenter anus.<br>
plenus eras minimo, nec prae sermonis amore<br>
&nbsp;&nbsp;&nbsp;&nbsp;in multos poteras ora vacare cibos.<br>
nux erat esca tibi, causaeque papavera somni,<br>
&nbsp;&nbsp;&nbsp;&nbsp;pellebatque sitim simplicis umor aquae.<br>
vivit edax vultur ducensque per aera gyros<br>
&nbsp;&nbsp;&nbsp;&nbsp;miluus et pluviae graculus auctor aquae;<br>
 vivit et armiferae cornix invisa Minervae&#151;<br>
&nbsp;&nbsp;&nbsp;&nbsp;illa quidem saeclis vix moritura novem;<br>
occidit illa loquax humanae vocis imago,<br>
&nbsp;&nbsp;&nbsp;&nbsp;psittacus, extremo munus ab orbe datum!<br>
optima prima fere manibus rapiuntur avaris;<br>
&nbsp;&nbsp;&nbsp;&nbsp;inplentur numeris deteriora suis.<br>
tristia Phylacidae Thersites funera vidit,<br>
&nbsp;&nbsp;&nbsp;&nbsp;iamque cinis vivis fratribus Hector erat.<br>
Quid referam timidae pro te pia vota puellae&#151;<br>
&nbsp;&nbsp;&nbsp;&nbsp;vota procelloso per mare rapta Noto?<br>
septima lux venit non exhibitura sequentem,<br>
&nbsp;&nbsp;&nbsp;&nbsp;et stabat vacuo iam tibi Parca colo.<br>
nec tamen ignavo stupuerunt verba palato;<br>
&nbsp;&nbsp;&nbsp;&nbsp;clamavit moriens lingua: 'Corinna, vale!'<br>
Colle sub Elysio nigra nemus ilice frondet,<br>
&nbsp;&nbsp;&nbsp;&nbsp;udaque perpetuo gramine terra viret.<br>
siqua fides dubiis, volucrum locus ille piarum<br>
&nbsp;&nbsp;&nbsp;&nbsp;dicitur, obscenae quo prohibentur aves.<br>
illic innocui late pascuntur olores<br>
&nbsp;&nbsp;&nbsp;&nbsp;et vivax phoenix, unica semper avis;<br>
explicat ipsa suas ales Iunonia pinnas,<br>
&nbsp;&nbsp;&nbsp;&nbsp;oscula dat cupido blanda columba mari.   <br>
psittacus has inter nemorali sede receptus<br>
&nbsp;&nbsp;&nbsp;&nbsp;convertit volucres in sua verba pias.<br>
Ossa tegit tumulus&#151;tumulus pro corpore magnus&#151;<br>
&nbsp;&nbsp;&nbsp;&nbsp;quo lapis exiguus par sibi carmen habet:<br>
"colligor ex ipso dominae placuisse sepulcro;<br>
&nbsp;&nbsp;&nbsp;&nbsp;ora fuere mihi plus ave docta loqui".
</P>

<p class=SHORTBORDER></P>

<p>
<b>VII</B>
</P>

<p>
Ergo sufficiam reus in nova crimina semper?<br>
&nbsp;&nbsp;&nbsp;&nbsp;ut vincam, totiens dimicuisse piget.<br>
sive ego marmorei respexi summa theatri,<br>
&nbsp;&nbsp;&nbsp;&nbsp;eligis e multis, unde dolere velis;<br>
candida seu tacito vidit me femina vultu,<br>
&nbsp;&nbsp;&nbsp;&nbsp;in vultu tacitas arguis esse notas.<br>
siquam laudavi, misero petis ungue capillos;<br>
&nbsp;&nbsp;&nbsp;&nbsp;si culpo, crimen dissimulare putas.<br>
sive bonus color est, in te quoque frigidus esse,<br>
&nbsp;&nbsp;&nbsp;&nbsp;seu malus, alterius dicor amore mori.<br>
Atque ego peccati vellem mihi conscius essem!<br>
&nbsp;&nbsp;&nbsp;&nbsp;aequo animo poenam, qui meruere, ferunt;<br>
nunc temere insimulas credendoque omnia frustra<br>
&nbsp;&nbsp;&nbsp;&nbsp;ipsa vetas iram pondus habere tuam.<br>
adspice, ut auritus miserandae sortis asellus<br>
&nbsp;&nbsp;&nbsp;&nbsp;adsiduo domitus verbere lentus eat!   <br>
Ecce novum crimen! sollers ornare Cypassis<br>
&nbsp;&nbsp;&nbsp;&nbsp;obicitur dominae contemerasse torum.<br>
di melius, quam me, si sit peccasse libido,<br>
&nbsp;&nbsp;&nbsp;&nbsp;sordida contemptae sortis amica iuvet!<br>
quis Veneris famulae conubia liber inire<br>
&nbsp;&nbsp;&nbsp;&nbsp;tergaque conplecti verbere secta velit?<br>
adde, quod ornandis illa est operata capillis<br>
&nbsp;&nbsp;&nbsp;&nbsp;et tibi perdocta est grata ministra manu&#151;<br>
scilicet ancillam, quae tam tibi fida, rogarem!<br>
&nbsp;&nbsp;&nbsp;&nbsp;quid, nisi ut indicio iuncta repulsa foret?<br>
 per Venerem iuro puerique volatilis arcus,<br>
&nbsp;&nbsp;&nbsp;&nbsp;me non admissi criminis esse reum!
</P>

<p class=SHORTBORDER></P>

<p>
<b>VIII</B>
</P>

<p>
Ponendis in mille modos perfecta capillis,<br>
&nbsp;&nbsp;&nbsp;&nbsp;comere sed solas digna, Cypassi, deas,<br>
et mihi iucundo non rustica cognita furto,<br>
&nbsp;&nbsp;&nbsp;&nbsp;apta quidem dominae, sed magis apta mihi&#151;<br>
quis fuit inter nos sociati corporis index?<br>
&nbsp;&nbsp;&nbsp;&nbsp;sensit concubitus unde Corinna tuos?<br>
num tamen erubui? num, verbo lapsus in ullo,<br>
&nbsp;&nbsp;&nbsp;&nbsp;furtivae Veneris conscia signa dedi?<br>
Quid, quod in ancilla siquis delinquere possit,<br>
&nbsp;&nbsp;&nbsp;&nbsp;illum ego contendi mente carere bona?<br>
Thessalus ancillae facie Briseidos arsit;<br>
&nbsp;&nbsp;&nbsp;&nbsp;serva Mycenaeo Phoebas amata duci.<br>
nec sum ego Tantalide maior, nec maior Achille;<br>
&nbsp;&nbsp;&nbsp;&nbsp;quod decuit reges, cur mihi turpe putem?   <br>
Ut tamen iratos in te defixit ocellos,<br>
&nbsp;&nbsp;&nbsp;&nbsp;vidi te totis erubuisse genis;<br>
at quanto, si forte refers, praesentior ipse<br>
&nbsp;&nbsp;&nbsp;&nbsp;per Veneris feci numina magna fidem!<br>
tu, dea, tu iubeas animi periuria puri<br>
&nbsp;&nbsp;&nbsp;&nbsp;Carpathium tepidos per mare ferre Notos!<br>
Pro quibus officiis pretium mihi dulce repende<br>
&nbsp;&nbsp;&nbsp;&nbsp;concubitus hodie, fusca Cypassi, tuos!<br>
quid renuis fingisque novos, ingrata, timores?<br>
&nbsp;&nbsp;&nbsp;&nbsp;unum est e dominis emeruisse satis.<br>
quod si stulta negas, index anteacta fatebor,<br>
&nbsp;&nbsp;&nbsp;&nbsp;et veniam culpae proditor ipse meae,<br>
quoque loco tecum fuerim, quotiensque, Cypassi,<br>
&nbsp;&nbsp;&nbsp;&nbsp;narrabo dominae, quotque quibusque modis!
</P>

<p class=SHORTBORDER></P>

<p>
<b>IXa</B>
</P>

<p>
O numquam pro re satis indignande Cupido,<br>
&nbsp;&nbsp;&nbsp;&nbsp;o in corde meo desidiose puer&#151;<br>
quid me, qui miles numquam tua signa reliqui,<br>
&nbsp;&nbsp;&nbsp;&nbsp;laedis, et in castris vulneror ipse meis?<br>
cur tua fax urit, figit tuus arcus amicos?<br>
&nbsp;&nbsp;&nbsp;&nbsp;gloria pugnantes vincere maior erat.<br>
Quid? non Haemonius, quem cuspide perculit, heros<br>
&nbsp;&nbsp;&nbsp;&nbsp;confossum medica postmodo iuvit ope?   <br>
venator sequitur fugientia; capta relinquit<br>
&nbsp;&nbsp;&nbsp;&nbsp;semper et inventis ulteriora petit.<br>
nos tua sentimus, populus tibi deditus, arma;<br>
&nbsp;&nbsp;&nbsp;&nbsp;pigra reluctanti cessat in hoste manus.<br>
quid iuvat in nudis hamata retundere tela<br>
&nbsp;&nbsp;&nbsp;&nbsp;ossibus? ossa mihi nuda relinquit amor.<br>
tot sine amore viri, tot sunt sine amore puellae!&#151;<br>
&nbsp;&nbsp;&nbsp;&nbsp;hinc tibi cum magna laude triumphus eat.<br>
Roma, nisi inmensum vires promosset in orbem,<br>
&nbsp;&nbsp;&nbsp;&nbsp;stramineis esset nunc quoque tecta casis.<br>
Fessus in acceptos miles deducitur agros;<br>
&nbsp;&nbsp;&nbsp;&nbsp;mittitur in saltus carcere liber equus;<br>
longaque subductam celant navalia pinum,<br>
&nbsp;&nbsp;&nbsp;&nbsp;tutaque deposito poscitur ense rudis.<br>
me quoque, qui totiens merui sub amore puellae,<br>
&nbsp;&nbsp;&nbsp;&nbsp; defunctum placide vivere tempus erat.<br>

</P>

<p>
<b>IXb</B>

</P>

<p>
'Vive' deus 'posito' siquis mihi dicat 'amore!'<br>
&nbsp;&nbsp;&nbsp;&nbsp;deprecer&#151;usque adeo dulce puella malum est.<br>
cum bene pertaesum est, animoque relanguit ardor,<br>
&nbsp;&nbsp;&nbsp;&nbsp;nescio quo miserae turbine mentis agor.<br>
ut rapit in praeceps dominum spumantia frustra<br>
&nbsp;&nbsp;&nbsp;&nbsp;frena retentantem durior oris equus;<br>
ut subitus, prope iam prensa tellure, carinam<br>
&nbsp;&nbsp;&nbsp;&nbsp;tangentem portus ventus in alta rapit&#151;<br>
sic me saepe refert incerta Cupidinis aura,<br>
&nbsp;&nbsp;&nbsp;&nbsp;notaque purpureus tela resumit Amor.   <br>
Fige, puer! positis nudus tibi praebeor armis;<br>
&nbsp;&nbsp;&nbsp;&nbsp;hic tibi sunt vires, hac tua dextra facit;<br>
huc tamquam iussae veniunt iam sponte sagittae&#151;<br>
&nbsp;&nbsp;&nbsp;&nbsp;vix illis prae me nota pharetra sua est!<br>
infelix, tota quicumque quiescere nocte<br>
&nbsp;&nbsp;&nbsp;&nbsp;sustinet et somnos praemia magna vocat!<br>
stulte, quid est somnus, gelidae nisi mortis imago!<br>
&nbsp;&nbsp;&nbsp;&nbsp;longa quiescendi tempora fata dabunt.<br>
me modo decipiant voces fallacis amicae;<br>
&nbsp;&nbsp;&nbsp;&nbsp;sperando certe gaudia magna feram.<br>
et modo blanditias dicat, modo iurgia nectat;<br>
&nbsp;&nbsp;&nbsp;&nbsp;saepe fruar domina, saepe repulsus eam.<br>
Quod dubius Mars est, per te, privigne Cupido, est;<br>
&nbsp;&nbsp;&nbsp;&nbsp;et movet exemplo vitricus arma tuo.<br>
tu levis es multoque tuis ventosior alis,<br>
&nbsp;&nbsp;&nbsp;&nbsp;gaudiaque ambigua dasque negasque fide.<br>
si tamen exaudis, pulchra cum matre, Cupido,<br>
&nbsp;&nbsp;&nbsp;&nbsp;indeserta meo pectore regna gere!<br>
accedant regno, nimium vaga turba, puellae!<br>
&nbsp;&nbsp;&nbsp;&nbsp;ambobus populis sic venerandus eris.
</P>

<p class=SHORTBORDER></P>

<p>
<b>X</B>
</P>

<p>
Tu mihi, tu certe, memini, Graecine, negabas<br>
&nbsp;&nbsp;&nbsp;&nbsp;uno posse aliquem tempore amare duas.<br>
per te ego decipior, per te deprensus inermis&#151;<br>
&nbsp;&nbsp;&nbsp;&nbsp;ecce, duas uno tempore turpis amo!   <br>
utraque formosa est, operosae cultibus ambae;<br>
&nbsp;&nbsp;&nbsp;&nbsp;artibus in dubio est haec sit an illa prior.<br>
pulchrior hac illa est, haec est quoque pulchrior illa;<br>
&nbsp;&nbsp;&nbsp;&nbsp;et magis haec nobis, et magis illa placet!<br>
erro, velut ventis discordibus acta phaselos,<br>
&nbsp;&nbsp;&nbsp;&nbsp;dividuumque tenent alter et alter amor.<br>
quid geminas, Erycina, meos sine fine dolores?<br>
&nbsp;&nbsp;&nbsp;&nbsp;non erat in curas una puella satis?<br>
quid folia arboribus, quid pleno sidera caelo,<br>
&nbsp;&nbsp;&nbsp;&nbsp;in freta collectas alta quid addis aquas?<br>
Sed tamen hoc melius, quam si sine amore iacerem&#151;<br>
&nbsp;&nbsp;&nbsp;&nbsp;hostibus eveniat vita severa meis!<br>
hostibus eveniat viduo dormire cubili<br>
&nbsp;&nbsp;&nbsp;&nbsp;et medio laxe ponere membra toro!<br>
at mihi saevus amor somnos abrumpat inertes,<br>
&nbsp;&nbsp;&nbsp;&nbsp;simque mei lecti non ego solus onus!<br>
me mea disperdat nullo prohibente puella&#151;<br>
&nbsp;&nbsp;&nbsp;&nbsp;si satis una potest, si minus una, duae!<br>
 sufficiam&#151;graciles, non sunt sine viribus artus;<br>
&nbsp;&nbsp;&nbsp;&nbsp;pondere, non nervis corpora nostra carent;<br>
et lateri dabit in vires alimenta voluptas.<br>
&nbsp;&nbsp;&nbsp;&nbsp;decepta est opera nulla puella mea;<br>
saepe ego lascive consumpsi tempora noctis,<br>
&nbsp;&nbsp;&nbsp;&nbsp;utilis et forti corpore mane fui.<br>
felix, quem Veneris certamina mutua perdunt!<br>
&nbsp;&nbsp;&nbsp;&nbsp;di faciant, leti causa sit ista mei!<br>
Induat adversis contraria pectora telis<br>
&nbsp;&nbsp;&nbsp;&nbsp;miles et aeternum sanguine nomen emat.<br>
quaerat avarus opes et, quae lassarit arando,<br>
&nbsp;&nbsp;&nbsp;&nbsp;aequora periuro naufragus ore bibat.   <br>
at mihi contingat Veneris languescere motu,<br>
&nbsp;&nbsp;&nbsp;&nbsp;cum moriar, medium solvar et inter opus;<br>
atque aliquis nostro lacrimans in funere dicat:<br>
&nbsp;&nbsp;&nbsp;&nbsp;'conveniens vitae mors fuit ista tuae!'
</P>

<p class=SHORTBORDER></P>

<p>
<b>XI</B>
</P>

<p>
Prima malas docuit mirantibus aequoris undis<br>
&nbsp;&nbsp;&nbsp;&nbsp;Peliaco pinus vertice caesa vias,<br>
quae concurrentis inter temeraria cautes<br>
&nbsp;&nbsp;&nbsp;&nbsp;conspicuam fulvo vellere vexit ovem.<br>
o utinam, nequis remo freta longa moveret,<br>
&nbsp;&nbsp;&nbsp;&nbsp;Argo funestas pressa bibisset aquas!<br>
Ecce, fugit notumque torum sociosque Penates<br>
&nbsp;&nbsp;&nbsp;&nbsp;fallacisque vias ire Corinna parat.<br>
quam tibi, me miserum, Zephyros Eurosque timebo<br>
&nbsp;&nbsp;&nbsp;&nbsp;et gelidum Borean egelidumque Notum!<br>
non illic urbes, non tu mirabere silvas;<br>
&nbsp;&nbsp;&nbsp;&nbsp;una est iniusti caerula forma maris.<br>
nec medius tenuis conchas pictosque lapillos<br>
&nbsp;&nbsp;&nbsp;&nbsp;pontus habet; bibuli litoris illa mora est.<br>
litora marmoreis pedibus signate, puellae;<br>
&nbsp;&nbsp;&nbsp;&nbsp;hactenus est tutum&#151;cetera caeca via est.<br>
et vobis alii ventorum proelia narrent;<br>
&nbsp;&nbsp;&nbsp;&nbsp;quas Scylla infestet, quasve Charybdis aquas;<br>
et quibus emineant violenta Ceraunia saxis;<br>
&nbsp;&nbsp;&nbsp;&nbsp;quo lateant Syrtes magna minorque sinu.<br>
haec alii referant ad vos; quod quisque loquetur,<br>
&nbsp;&nbsp;&nbsp;&nbsp;credite! credenti nulla procella nocet.   <br>
Sero respicitur tellus, ubi fune soluto<br>
&nbsp;&nbsp;&nbsp;&nbsp;currit in inmensum panda carina salum;<br>
navita sollicitus cum ventos horret iniquos<br>
&nbsp;&nbsp;&nbsp;&nbsp;et prope tam letum, quam prope cernit aquam.<br>
quod si concussas Triton exasperet undas,<br>
&nbsp;&nbsp;&nbsp;&nbsp;quam tibi sit toto nullus in ore color!<br>
tum generosa voces fecundae sidera Ledae<br>
&nbsp;&nbsp;&nbsp;&nbsp;et 'felix,' dicas 'quem sua terra tenet!'<br>
Tutius est fovisse torum, legisse libellos,<br>
&nbsp;&nbsp;&nbsp;&nbsp;Threiciam digitis increpuisse lyram.<br>
at, si vana ferunt volucres mea dicta procellae,<br>
&nbsp;&nbsp;&nbsp;&nbsp;aequa tamen puppi sit Galatea tuae!<br>
vestrum crimen erit talis iactura puellae,<br>
&nbsp;&nbsp;&nbsp;&nbsp;Nereidesque deae Nereidumque pater.<br>
 vade memor nostri vento reditura secundo;<br>
&nbsp;&nbsp;&nbsp;&nbsp;inpleat illa tuos fortior aura sinus!<br>
tum mare in haec magnus proclinet litora Nereus;<br>
&nbsp;&nbsp;&nbsp;&nbsp;huc venti spirent, huc agat aestus aquas!<br>
ipsa roges, Zephyri veniant in lintea pleni,<br>
&nbsp;&nbsp;&nbsp;&nbsp;ipsa tua moveas turgida vela manu!<br>
primus ego adspiciam notam de litore puppim,<br>
&nbsp;&nbsp;&nbsp;&nbsp;et dicam: 'nostros advehit illa deos!'<br>
excipiamque umeris et multa sine ordine carpam<br>
&nbsp;&nbsp;&nbsp;&nbsp;oscula. pro reditu victima vota cadet;<br>
inque tori formam molles sternentur harenae,<br>
&nbsp;&nbsp;&nbsp;&nbsp;et cumulus mensae quilibet esse potest.<br>
Illic adposito narrabis multa Lyaeo&#151;<br>
&nbsp;&nbsp;&nbsp;&nbsp;paene sit ut mediis obruta navis aquis;   <br>
dumque ad me properas, neque iniquae tempora noctis<br>
&nbsp;&nbsp;&nbsp;&nbsp;nec te praecipites extimuisse Notos.<br>
omnia pro veris credam, sint ficta licebit&#151;<br>
&nbsp;&nbsp;&nbsp;&nbsp;cur ego non votis blandiar ipse meis?<br>
haec mihi quamprimum caelo nitidissimus alto<br>
&nbsp;&nbsp;&nbsp;&nbsp;Lucifer admisso tempora portet equo!
</P>

<p class=SHORTBORDER></P>

<p>
<b>XII</B>
</P>

<p>
Ite triumphales circum mea tempora laurus!<br>
&nbsp;&nbsp;&nbsp;&nbsp;vicimus: in nostro est, ecce, Corinna sinu,<br>
quam vir, quam custos, quam ianua firma, tot hostes,<br>
&nbsp;&nbsp;&nbsp;&nbsp;servabant, nequa posset ab arte capi!<br>
haec est praecipuo victoria digna triumpho,<br>
&nbsp;&nbsp;&nbsp;&nbsp;in qua, quaecumque est, sanguine praeda caret.<br>
non humiles muri, non parvis oppida fossis<br>
&nbsp;&nbsp;&nbsp;&nbsp;cincta, sed est ductu capta puella meo!<br>
Pergama cum caderent bello superata bilustri,<br>
&nbsp;&nbsp;&nbsp;&nbsp;ex tot in Atridis pars quota laudis erat?<br>
at mea seposita est et ab omni milite dissors<br>
&nbsp;&nbsp;&nbsp;&nbsp;gloria, nec titulum muneris alter habet.<br>
me duce ad hanc voti finem, me milite veni;<br>
&nbsp;&nbsp;&nbsp;&nbsp;ipse eques, ipse pedes, signifer ipse fui.<br>
nec casum fortuna meis inmiscuit actis&#151;<br>
&nbsp;&nbsp;&nbsp;&nbsp;huc ades, o cura parte Triumphe mea!<br>
Nec belli est nova causa mei. nisi rapta fuisset<br>
&nbsp;&nbsp;&nbsp;&nbsp;Tyndaris, Europae pax Asiaeque foret.   <br>
femina silvestris Lapithas populumque biformem<br>
&nbsp;&nbsp;&nbsp;&nbsp;turpiter adposito vertit in arma mero;<br>
femina Troianos iterum nova bella movere<br>
&nbsp;&nbsp;&nbsp;&nbsp;inpulit in regno, iuste Latine, tuo;<br>
femina Romanis etiamnunc urbe recenti<br>
&nbsp;&nbsp;&nbsp;&nbsp;inmisit soceros armaque saeva dedit.<br>
Vidi ego pro nivea pugnantes coniuge tauros;<br>
&nbsp;&nbsp;&nbsp;&nbsp;spectatrix animos ipsa iuvenca dabat.<br>
me quoque, qui multos, sed me sine caede, Cupido<br>
&nbsp;&nbsp;&nbsp;&nbsp;iussit militiae signa movere suae.
</P>

<p class=SHORTBORDER></P>

<p>
<b>XIII</B>
</P>

<p>
Dum labefactat onus gravidi temeraria ventris,<br>
&nbsp;&nbsp;&nbsp;&nbsp;in dubio vitae lassa Corinna iacet.<br>
illa quidem clam me tantum molita pericli<br>
&nbsp;&nbsp;&nbsp;&nbsp;ira digna mea; sed cadit ira metu.<br>
sed tamen aut ex me conceperat&#151;aut ego credo;<br>
&nbsp;&nbsp;&nbsp;&nbsp; est mihi pro facto saepe, quod esse potest.<br>
Isi, Paraetonium genialiaque arva Canopi<br>
&nbsp;&nbsp;&nbsp;&nbsp;quae colis et Memphin palmiferamque Pharon,<br>
quaque celer Nilus lato delapsus in alveo<br>
&nbsp;&nbsp;&nbsp;&nbsp;per septem portus in maris exit aquas,<br>
per tua sistra precor, per Anubidis ora verendi&#151;<br>
&nbsp;&nbsp;&nbsp;&nbsp;sic tua sacra pius semper Osiris amet,<br>
pigraque labatur circa donaria serpens,<br>
&nbsp;&nbsp;&nbsp;&nbsp;et comes in pompa corniger Apis eat!   <br>
huc adhibe vultus, et in una parce duobus!<br>
&nbsp;&nbsp;&nbsp;&nbsp;nam vitam dominae tu dabis, illa mihi.<br>
saepe tibi sedit certis operata diebus,<br>
&nbsp;&nbsp;&nbsp;&nbsp;qua cingit laurus Gallica turma tuas.<br>
Tuque laborantes utero miserata puellas,<br>
&nbsp;&nbsp;&nbsp;&nbsp;quarum tarda latens corpora tendit onus,<br>
lenis ades precibusque meis fave, Ilithyia!<br>
&nbsp;&nbsp;&nbsp;&nbsp;digna est, quam iubeas muneris esse tui.<br>
ipse ego tura dabo fumosis candidus aris,<br>
&nbsp;&nbsp;&nbsp;&nbsp;ipse feram ante tuos munera vota pedes.<br>
adiciam titulum: 'servata Naso Corinna!'<br>
&nbsp;&nbsp;&nbsp;&nbsp;tu modo fac titulo muneribusque locum.<br>
Si tamen in tanto fas est monuisse timore,<br>
&nbsp;&nbsp;&nbsp;&nbsp;hac tibi sit pugna dimicuisse satis!
</P>

<p class=SHORTBORDER></P>

<p>
<b>XIV</B>
</P>

<p>
Quid iuvat inmunes belli cessare puellas,<br>
&nbsp;&nbsp;&nbsp;&nbsp;nec fera peltatas agmina velle sequi,<br>
si sine Marte suis patiuntur vulnera telis,<br>
&nbsp;&nbsp;&nbsp;&nbsp;et caecas armant in sua fata manus?<br>
Quae prima instituit teneros convellere fetus,<br>
&nbsp;&nbsp;&nbsp;&nbsp;militia fuerat digna perire sua.<br>
scilicet, ut careat rugarum crimine venter,<br>
&nbsp;&nbsp;&nbsp;&nbsp;sternetur pugnae tristis harena tuae?   <br>
si mos antiquis placuisset matribus idem,<br>
&nbsp;&nbsp;&nbsp;&nbsp;gens hominum vitio deperitura fuit,<br>
quique iterum iaceret generis primordia nostri<br>
&nbsp;&nbsp;&nbsp;&nbsp;in vacuo lapides orbe, parandus erat.<br>
quis Priami fregisset opes, si numen aquarum<br>
&nbsp;&nbsp;&nbsp;&nbsp;iusta recusasset pondera ferre Thetis?<br>
Ilia si tumido geminos in ventre necasset,<br>
&nbsp;&nbsp;&nbsp;&nbsp;casurus dominae conditor Urbis erat;<br>
si Venus Aenean gravida temerasset in alvo,<br>
&nbsp;&nbsp;&nbsp;&nbsp;Caesaribus tellus orba futura fuit.<br>
tu quoque, cum posses nasci formosa, perisses,<br>
&nbsp;&nbsp;&nbsp;&nbsp;temptasset, quod tu, si tua mater opus;<br>
ipse ego, cum fuerim melius periturus amando,<br>
&nbsp;&nbsp;&nbsp;&nbsp;vidissem nullos matre negante dies.<br>
Quid plenam fraudas vitem crescentibus uvis,<br>
&nbsp;&nbsp;&nbsp;&nbsp;pomaque crudeli vellis acerba manu?<br>
sponte fluant matura sua&#151;sine crescere nata;<br>
&nbsp;&nbsp;&nbsp;&nbsp;est pretium parvae non leve vita morae.<br>
vestra quid effoditis subiectis viscera telis,<br>
&nbsp;&nbsp;&nbsp;&nbsp;et nondum natis dira venena datis?<br>
Colchida respersam puerorum sanguine culpant<br>
&nbsp;&nbsp;&nbsp;&nbsp;aque sua caesum matre queruntur Ityn;<br>
utraque saeva parens, sed tristibus utraque causis<br>
&nbsp;&nbsp;&nbsp;&nbsp; iactura socii sanguinis ulta virum.<br>
dicite, quis Tereus, quis vos inritet Iason<br>
&nbsp;&nbsp;&nbsp;&nbsp;figere sollicita corpora vestra manu?<br>
hoc neque in Armeniis tigres fecere latebris,<br>
&nbsp;&nbsp;&nbsp;&nbsp;perdere nec fetus ausa leaena suos.   <br>
at tenerae faciunt, sed non inpune, puellae;<br>
&nbsp;&nbsp;&nbsp;&nbsp;saepe, suos utero quae necat, ipsa perit.<br>
ipsa perit, ferturque rogo resoluta capillos,<br>
&nbsp;&nbsp;&nbsp;&nbsp;et clamant 'merito!' qui modo cumque vident.<br>
Ista sed aetherias vanescant dicta per auras,<br>
&nbsp;&nbsp;&nbsp;&nbsp;et sint ominibus pondera nulla meis!<br>
di faciles, peccasse semel concedite tuto,<br>
&nbsp;&nbsp;&nbsp;&nbsp;et satis est; poenam culpa secunda ferat!
</P>

<p class=SHORTBORDER></P>

<p>
<b>XV</B>
</P>

<p>
Anule, formosae digitum vincture puellae,<br>
&nbsp;&nbsp;&nbsp;&nbsp;in quo censendum nil nisi dantis amor,<br>
munus eas gratum! te laeta mente receptum<br>
&nbsp;&nbsp;&nbsp;&nbsp;protinus articulis induat illa suis;<br>
tam bene convenias, quam mecum convenit illi,<br>
&nbsp;&nbsp;&nbsp;&nbsp;et digitum iusto commodus orbe teras!<br>
Felix, a domina tractaberis, anule, nostra;<br>
&nbsp;&nbsp;&nbsp;&nbsp;invideo donis iam miser ipse meis.<br>
o utinam fieri subito mea munera possem<br>
&nbsp;&nbsp;&nbsp;&nbsp;artibus Aeaeae Carpathiive senis!<br>
tunc ego, cum cupiam dominae tetigisse papillas<br>
&nbsp;&nbsp;&nbsp;&nbsp;et laevam tunicis inseruisse manum,<br>
elabar digito quamvis angustus et haerens,<br>
&nbsp;&nbsp;&nbsp;&nbsp;inque sinum mira laxus ab arte cadam.<br>
idem ego, ut arcanas possim signare tabellas,<br>
&nbsp;&nbsp;&nbsp;&nbsp;neve tenax ceram siccaque gemma trahat,   <br>
umida formosae tangam prius ora puellae&#151;<br>
&nbsp;&nbsp;&nbsp;&nbsp;tantum ne signem scripta dolenda mihi.<br>
si dabor ut condar loculis, exire negabo,<br>
&nbsp;&nbsp;&nbsp;&nbsp;adstringens digitos orbe minore tuos.<br>
non ego dedecori tibi sum, mea vita, futurus,<br>
&nbsp;&nbsp;&nbsp;&nbsp;quodve tener digitus ferre recuset, onus.<br>
me gere, cum calidis perfundes imbribus artus,<br>
&nbsp;&nbsp;&nbsp;&nbsp;damnaque sub gemmam fer pereuntis aquae&#151;<br>
sed, puto, te nuda mea membra libidine surgent,<br>
&nbsp;&nbsp;&nbsp;&nbsp;et peragam partes anulus ille viri.<br>
Inrita quid voveo? parvum proficiscere munus;<br>
&nbsp;&nbsp;&nbsp;&nbsp;illa datam tecum sentiat esse fidem!
</P>

<p class=SHORTBORDER></P>

<p>
<b>XVI</B>
</P>

<p>
Pars me Sulmo tenet Paeligni tertia ruris&#151;<br>
&nbsp;&nbsp;&nbsp;&nbsp;parva, sed inriguis ora salubris aquis.<br>
sol licet admoto tellurem sidere findat,<br>
&nbsp;&nbsp;&nbsp;&nbsp;et micet Icarii stella proterva canis,<br>
arva pererrantur Paeligna liquentibus undis,<br>
&nbsp;&nbsp;&nbsp;&nbsp;et viret in tenero fertilis herba solo.<br>
terra ferax Cereris multoque feracior uvis;<br>
&nbsp;&nbsp;&nbsp;&nbsp;dat quoque baciferam Pallada rarus ager;<br>
perque resurgentes rivis labentibus herbas<br>
&nbsp;&nbsp;&nbsp;&nbsp;gramineus madidam caespes obumbrat humum.<br>
 At meus ignis abest. verbo peccavimus uno!&#151;<br>
&nbsp;&nbsp;&nbsp;&nbsp;quae movet ardores est procul; ardor adest.   <br>
non ego, si medius Polluce et Castore ponar,<br>
&nbsp;&nbsp;&nbsp;&nbsp;in caeli sine te parte fuisse velim.<br>
solliciti iaceant terraque premantur iniqua,<br>
&nbsp;&nbsp;&nbsp;&nbsp;in longas orbem qui secuere vias!&#151;<br>
aut iuvenum comites iussissent ire puellas,<br>
&nbsp;&nbsp;&nbsp;&nbsp;si fuit in longas terra secanda vias!<br>
tum mihi, si premerem ventosas horridus Alpes,<br>
&nbsp;&nbsp;&nbsp;&nbsp;dummodo cum domina, molle fuisset iter.<br>
cum domina Libycas ausim perrumpere Syrtes<br>
&nbsp;&nbsp;&nbsp;&nbsp;et dare non aequis vela ferenda Notis.<br>
non quae virgineo portenta sub inguine latrant,<br>
&nbsp;&nbsp;&nbsp;&nbsp;nec timeam vestros, curva Malea, sinus;<br>
non quae submersis ratibus saturata Charybdis<br>
&nbsp;&nbsp;&nbsp;&nbsp;fundit et effusas ore receptat aquas.<br>
Quod si Neptuni ventosa potentia vincat,<br>
&nbsp;&nbsp;&nbsp;&nbsp;et subventuros auferat unda deos,<br>
tu nostris niveos umeris inpone lacertos;<br>
&nbsp;&nbsp;&nbsp;&nbsp;corpore nos facili dulce feremus onus.<br>
saepe petens Hero iuvenis transnaverat undas;<br>
&nbsp;&nbsp;&nbsp;&nbsp;tum quoque transnasset, sed via caeca fuit.<br>
At sine te, quamvis operosi vitibus agri<br>
&nbsp;&nbsp;&nbsp;&nbsp;me teneant, quamvis amnibus arva natent,<br>
et vocet in rivos currentem rusticus undam,<br>
&nbsp;&nbsp;&nbsp;&nbsp;frigidaque arboreas mulceat aura comas,<br>
non ego Paelignos videor celebrare salubres,<br>
&nbsp;&nbsp;&nbsp;&nbsp;non ego natalem, rura paterna, locum&#151;<br>
sed Scythiam Cilicasque feros viridesque Britannos,<br>
&nbsp;&nbsp;&nbsp;&nbsp;quaeque Prometheo saxa cruore rubent.   <br>
Ulmus amat vitem, vitis non deserit ulmum;<br>
&nbsp;&nbsp;&nbsp;&nbsp;separor a domina cur ego saepe mea?<br>
at mihi te comitem iuraras usque futuram&#151;<br>
&nbsp;&nbsp;&nbsp;&nbsp;per me perque oculos, sidera nostra, tuos!<br>
verba puellarum, foliis leviora caducis,<br>
&nbsp;&nbsp;&nbsp;&nbsp;inrita, qua visum est, ventus et unda ferunt.<br>
Siqua mei tamen est in te pia cura relicti,<br>
&nbsp;&nbsp;&nbsp;&nbsp;incipe pollicitis addere facta tuis,<br>
parvaque quamprimum rapientibus esseda mannis<br>
&nbsp;&nbsp;&nbsp;&nbsp;ipsa per admissas concute lora iubas!<br>
at vos, qua veniet, tumidi, subsidite, montes,<br>
&nbsp;&nbsp;&nbsp;&nbsp;et faciles curvis vallibus este, viae!
</P>

<p class=SHORTBORDER></P>

<p>
<b>XVII</B>
</P>

<p>
Siquis erit, qui turpe putet servire puellae,<br>
&nbsp;&nbsp;&nbsp;&nbsp;illo convincar iudice turpis ego!<br>
sim licet infamis, dum me moderatius urat,<br>
&nbsp;&nbsp;&nbsp;&nbsp;quae Paphon et fluctu pulsa Cythera tenet.<br>
atque utinam dominae miti quoque praeda fuissem<br>
&nbsp;&nbsp;&nbsp;&nbsp;formosae quoniam praeda futurus eram!<br>
dat facies animos. facie violenta Corinna est&#151;<br>
&nbsp;&nbsp;&nbsp;&nbsp;me miserum! cur est tam bene nota sibi?<br>
scilicet a speculi sumuntur imagine fastus,<br>
&nbsp;&nbsp;&nbsp;&nbsp;nec nisi conpositam se prius illa videt!<br>
Non, tibi si facies animum dat et omina regni&#151;<br>
&nbsp;&nbsp;&nbsp;&nbsp;o facies oculos nata tenere meos!&#151;<br>
 collatum idcirco tibi me contemnere debes;<br>
&nbsp;&nbsp;&nbsp;&nbsp;aptari magnis inferiora licet.   <br>
traditur et nymphe mortalis amore Calypso<br>
&nbsp;&nbsp;&nbsp;&nbsp;capta recusantem detinuisse virum.<br>
creditur aequoream Pthio Nereida regi,<br>
&nbsp;&nbsp;&nbsp;&nbsp;Egeriam iusto concubuisse Numae,<br>
Vulcano Venerem, quamvis incude relicta<br>
&nbsp;&nbsp;&nbsp;&nbsp;turpiter obliquo claudicet ille pede.<br>
carminis hoc ipsum genus inpar; sed tamen apte<br>
&nbsp;&nbsp;&nbsp;&nbsp;iungitur herous cum breviore modo.<br>
tu quoque me, mea lux, in quaslibet accipe leges;<br>
&nbsp;&nbsp;&nbsp;&nbsp;te deceat medio iura dedisse foro.<br>
Non tibi crimen ero, nec quo laetere remoto;<br>
&nbsp;&nbsp;&nbsp;&nbsp;non erit hic nobis infitiandus amor.<br>
sunt mihi pro magno felicia carmina censu,<br>
&nbsp;&nbsp;&nbsp;&nbsp;et multae per me nomen habere volunt;<br>
novi aliquam, quae se circumferat esse Corinnam.<br>
&nbsp;&nbsp;&nbsp;&nbsp;ut fiat, quid non illa dedisse velit?<br>
sed neque diversi ripa labuntur eadem<br>
&nbsp;&nbsp;&nbsp;&nbsp;frigidus Eurotas populiferque Padus,<br>
nec nisi tu nostris cantabitur ulla libellis;<br>
&nbsp;&nbsp;&nbsp;&nbsp;ingenio causas tu dabis una meo.
</P>

<p class=SHORTBORDER></P>

<p>
<b>XVIII</B>
</P>

<p>
Carmen ad iratum dum tu perducis Achillen<br>
&nbsp;&nbsp;&nbsp;&nbsp;primaque iuratis induis arma viris,<br>
nos, Macer, ignava Veneris cessamus in umbra,<br>
&nbsp;&nbsp;&nbsp;&nbsp;et tener ausuros grandia frangit Amor.<br>
saepe meae 'tandem' dixi 'discede' puellae&#151;<br>
&nbsp;&nbsp;&nbsp;&nbsp;in gremio sedit protinus illa meo.<br>
saepe 'pudet!' dixi&#151;lacrimis vix illa retentis<br>
&nbsp;&nbsp;&nbsp;&nbsp;'me miseram! iam te' dixit 'amare pudet?'   <br>
inplicuitque suos circum mea colla lacertos<br>
&nbsp;&nbsp;&nbsp;&nbsp;et, quae me perdunt, oscula mille dedit.<br>
vincor, et ingenium sumptis revocatur ab armis,<br>
&nbsp;&nbsp;&nbsp;&nbsp;resque domi gestas et mea bella cano.<br>
Sceptra tamen sumpsi, curaque tragoedia nostra<br>
&nbsp;&nbsp;&nbsp;&nbsp;crevit, et huic operi quamlibet aptus eram.<br>
risit Amor pallamque meam pictosque cothurnos<br>
&nbsp;&nbsp;&nbsp;&nbsp;sceptraque privata tam cito sumpta manu.<br>
hinc quoque me dominae numen deduxit iniquae,<br>
&nbsp;&nbsp;&nbsp;&nbsp;deque cothurnato vate triumphat Amor.<br>
Quod licet, aut artes teneri profitemur Amoris&#151;<br>
&nbsp;&nbsp;&nbsp;&nbsp;ei mihi, praeceptis urgeor ipse meis!&#151;<br>
aut, quod Penelopes verbis reddatur Ulixi,<br>
&nbsp;&nbsp;&nbsp;&nbsp;scribimus et lacrimas, Phylli relicta, tuas,<br>
quod Paris et Macareus et quod male gratus Iason<br>
&nbsp;&nbsp;&nbsp;&nbsp;Hippolytique parens Hippolytusque legant,<br>
quodque tenens strictum Dido miserabilis ensem<br>
&nbsp;&nbsp;&nbsp;&nbsp;dicat et Aoniae Lesbis amata lyrae.<br>
Quam cito de toto rediit meus orbe Sabinus<br>
&nbsp;&nbsp;&nbsp;&nbsp;scriptaque diversis rettulit ille locis!<br>
candida Penelope signum cognovit Ulixis;<br>
&nbsp;&nbsp;&nbsp;&nbsp;legit ab Hippolyto scripta noverca suo.<br>
iam pius Aeneas miserae rescripsit Elissae,<br>
&nbsp;&nbsp;&nbsp;&nbsp;quodque legat Phyllis, si modo vivit, adest.<br>
 tristis ad Hypsipylen ab Iasone littera venit;<br>
&nbsp;&nbsp;&nbsp;&nbsp;det votam Phoebo Lesbis amata lyram.   <br>
Nec tibi, qua tutum vati, Macer, arma canenti<br>
&nbsp;&nbsp;&nbsp;&nbsp;aureus in medio Marte tacetur Amor.<br>
et Paris est illic et adultera, nobile crimen,<br>
&nbsp;&nbsp;&nbsp;&nbsp;et comes extincto Laodamia viro.<br>
si bene te novi, non bella libentius istis<br>
&nbsp;&nbsp;&nbsp;&nbsp;dicis, et a vestris in mea castra venis.
</P>

<p class=SHORTBORDER></P>

<p>
<b>XIX</B>
</P>

<p>
Si tibi non opus est servata, stulte, puella,<br>
&nbsp;&nbsp;&nbsp;&nbsp;at mihi fac serves, quo magis ipse velim!<br>
quod licet, ingratum est; quod non licet acrius urit.<br>
&nbsp;&nbsp;&nbsp;&nbsp;ferreus est, siquis, quod sinit alter, amat<br>
speremus pariter, pariter metuamus amantes,<br>
&nbsp;&nbsp;&nbsp;&nbsp;et faciat voto rara repulsa locum.<br>
quo mihi fortunam, quae numquam fallere curet?<br>
&nbsp;&nbsp;&nbsp;&nbsp;nil ego, quod nullo tempore laedat, amo!<br>
Viderat hoc in me vitium versuta Corinna,<br>
&nbsp;&nbsp;&nbsp;&nbsp;quaque capi possem, callida norat opem.<br>
a, quotiens sani capitis mentita dolores<br>
&nbsp;&nbsp;&nbsp;&nbsp;cunctantem tardo iussit abire pede!<br>
a, quotiens finxit culpam, quantumque licebat<br>
&nbsp;&nbsp;&nbsp;&nbsp;insonti, speciem praebuit esse nocens!<br>
sic ubi vexarat tepidosque refoverat ignis,<br>
&nbsp;&nbsp;&nbsp;&nbsp;rursus erat votis comis et apta meis.<br>
quas mihi blanditias, quam dulcia verba parabat<br>
&nbsp;&nbsp;&nbsp;&nbsp;oscula, di magni, qualia quotque dabat!   <br>
Tu quoque, quae nostros rapuisti nuper ocellos,<br>
&nbsp;&nbsp;&nbsp;&nbsp;saepe time simulans, saepe rogata nega;<br>
et sine me ante tuos proiectum in limine postis<br>
&nbsp;&nbsp;&nbsp;&nbsp;longa pruinosa frigora nocte pati.<br>
sic mihi durat amor longosque adolescit in annos;<br>
&nbsp;&nbsp;&nbsp;&nbsp;hoc iuvat; haec animi sunt alimenta mei.<br>
pinguis amor nimiumque patens in taedia nobis<br>
&nbsp;&nbsp;&nbsp;&nbsp;vertitur et, stomacho dulcis ut esca, nocet.<br>
si numquam Danaen habuisset aenea turris,<br>
&nbsp;&nbsp;&nbsp;&nbsp;non esset Danae de Iove facta parens;<br>
dum servat Iuno mutatam cornibus Io,<br>
&nbsp;&nbsp;&nbsp;&nbsp;facta est, quam fuerat, gratior illa Iovi.<br>
quod licet et facile est quisquis cupit, arbore frondis<br>
&nbsp;&nbsp;&nbsp;&nbsp;carpat et e magno flumine potet aquam.<br>
siqua volet regnare diu, deludat amantem.<br>
&nbsp;&nbsp;&nbsp;&nbsp;ei mihi, ne monitis torquear ipse meis!<br>
quidlibet eveniat, nocet indulgentia nobis&#151;<br>
&nbsp;&nbsp;&nbsp;&nbsp;quod sequitur, fugio; quod fugit, ipse sequor.<br>
At tu, formosae nimium secure puellae,<br>
&nbsp;&nbsp;&nbsp;&nbsp;incipe iam prima claudere nocte forem.<br>
incipe, quis totiens furtim tua limina pulset,<br>
&nbsp;&nbsp;&nbsp;&nbsp;quaerere, quid latrent nocte silente canes,<br>
quas ferat et referat sollers ancilla tabellas,<br>
&nbsp;&nbsp;&nbsp;&nbsp;cur totiens vacuo secubet ipsa toro.<br>
mordeat ista tuas aliquando cura medullas,<br>
&nbsp;&nbsp;&nbsp;&nbsp;daque locum nostris materiamque dolis.<br>
ille potest vacuo furari litore harenas,<br>
&nbsp;&nbsp;&nbsp;&nbsp;uxorem stulti siquis amare potest.<br>
 iamque ego praemoneo: nisi tu servare puellam<br>
&nbsp;&nbsp;&nbsp;&nbsp;incipis, incipiet desinere esse mea!   <br>
multa diuque tuli; speravi saepe futurum,<br>
&nbsp;&nbsp;&nbsp;&nbsp;cum bene servasses, ut bene verba darem.<br>
lentus es et pateris nulli patienda marito;<br>
&nbsp;&nbsp;&nbsp;&nbsp;at mihi concessi finis amoris erit!<br>
Scilicet infelix numquam prohibebor adire?<br>
&nbsp;&nbsp;&nbsp;&nbsp;nox mihi sub nullo vindice semper erit?<br>
nil metuam? per nulla traham suspiria somnos?<br>
&nbsp;&nbsp;&nbsp;&nbsp;nil facies, cur te iure perisse velim?<br>
quid mihi cum facili, quid cum lenone marito?<br>
&nbsp;&nbsp;&nbsp;&nbsp;corrumpit vitio gaudia nostra suo.<br>
quin alium, quem tanta iuvat patientia, quaeris?<br>
&nbsp;&nbsp;&nbsp;&nbsp;me tibi rivalem si iuvat esse, veta!
</P>

<div class="footer">
	<p>
		<a href="/ovid.html">Ovid</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>

</BODY>
</HTML>
