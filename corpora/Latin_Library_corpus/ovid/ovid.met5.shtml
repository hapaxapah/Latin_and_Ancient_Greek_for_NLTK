<html>
	<head>
		<title>
			Ovid: Metamorposes V
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>P. OVIDI NASONIS METAMORPHOSEN LIBER QVINTVS
</p>

<P class=border></P>

<p>
&nbsp;&nbsp;&nbsp;&nbsp;&nbsp;Dumque ea Cephenum medio Danaeius heros<BR>
agmine commemorat, fremida regalia turba<BR>
atria conplentur, nec coniugialia festa<BR>
qui canat est clamor, sed qui fera nuntiet arma;<BR>
inque repentinos convivia versa tumultus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR>
adsimilare freto possis, quod saeva quietum<BR>
ventorum rabies motis exasperat undis.<BR>
primus in his Phineus, belli temerarius auctor,<BR>
fraxineam quatiens aeratae cuspidis hastam<BR>
'en' ait, 'en adsum praereptae coniugis ultor;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>
nec mihi te pennae nec falsum versus in aurum<BR>
Iuppiter eripiet!' conanti mittere Cepheus<BR>
'quid facis?' exclamat, 'quae te, germane, furentem<BR>
mens agit in facinus? meritisne haec gratia tantis<BR>
redditur? hac vitam servatae dote rependis?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR>
quam tibi non Perseus, verum si quaeris, ademit,<BR>
sed grave Nereidum numen, sed corniger Ammon,<BR>
sed quae visceribus veniebat belua ponti<BR>
exsaturanda meis; illo tibi tempore rapta est,<BR>
quo peritura fuit, nisi si, crudelis, id ipsum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT><BR>
exigis, ut pereat, luctuque levabere nostro.<BR>
scilicet haud satis est, quod te spectante revincta est<BR>
et nullam quod opem patruus sponsusve tulisti;<BR>
insuper, a quoquam quod sit servata, dolebis<BR>
praemiaque eripies? quae si tibi magna videntur,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>25</FONT><BR>
ex illis scopulis, ubi erant adfixa, petisses.<BR>
nunc sine, qui petiit, per quem haec non orba senectus,<BR>
ferre, quod et meritis et voce est pactus, eumque<BR>
non tibi, sed certae praelatum intellege morti.'<BR>
&nbsp;&nbsp;&nbsp;&nbsp;&nbsp;Ille nihil contra, sed et hunc et Persea vultu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>30</FONT><BR>
alterno spectans petat hunc ignorat an illum:<BR>
cunctatusque brevi contortam viribus hastam,<BR>
quantas ira dabat, nequiquam in Persea misit.<BR>
ut stetit illa toro, stratis tum denique Perseus<BR>
exsiluit teloque ferox inimica remisso&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>35</FONT><BR>
pectora rupisset, nisi post altaria Phineus<BR>
isset: et (indignum) scelerato profuit ara.<BR>
fronte tamen Rhoeti non inrita cuspis adhaesit,<BR>
qui postquam cecidit ferrumque ex osse revulsum est<BR>
calcitrat et positas adspergit sanguine mensas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>40</FONT><BR>
tum vero indomitas ardescit vulgus in iras,<BR>
telaque coniciunt, et sunt, qui Cephea dicunt<BR>
cum genero debere mori; sed limine tecti<BR>
exierat Cepheus testatus iusque fidemque<BR>
hospitiique deos, ea se prohibente moveri.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>45</FONT><BR>
bellica Pallas adest et protegit aegide fratrem<BR>
datque animos.<BR>
&nbsp;&nbsp;&nbsp;&nbsp;&nbsp;Erat Indus Athis, quem flumine Gange<BR>
edita Limnaee vitreis peperisse sub undis<BR>
creditur, egregius forma, quam divite cultu<BR>
augebat, bis adhuc octonis integer annis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>50</FONT><BR>
indutus chlamydem Tyriam, quam limbus obibat<BR>
aureus; ornabant aurata monilia collum<BR>
et madidos murra curvum crinale capillos;<BR>
ille quidem iaculo quamvis distantia misso<BR>
figere doctus erat, sed tendere doctior arcus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>55</FONT><BR>
tum quoque lenta manu flectentem cornua Perseus<BR>
stipite, qui media positus fumabat in ara,<BR>
perculit et fractis confudit in ossibus ora.<BR>
&nbsp;&nbsp;&nbsp;&nbsp;&nbsp;Hunc ubi laudatos iactantem in sanguine vultus<BR>
Assyrius vidit Lycabas, iunctissimus illi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>60</FONT><BR>
et comes et veri non dissimulator amoris,<BR>
postquam exhalantem sub acerbo vulnere vitam<BR>
deploravit Athin, quos ille tetenderat arcus<BR>
arripit et 'mecum tibi sint certamina!' dixit;<BR>
'nec longum pueri fato laetabere, quo plus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>65</FONT><BR>
invidiae quam laudis habes.' haec omnia nondum<BR>
dixerat: emicuit nervo penetrabile telum<BR>
vitatumque tamen sinuosa veste pependit.<BR>
vertit in hunc harpen spectatam caede Medusae<BR>
Acrisioniades adigitque in pectus; at ille&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>70</FONT><BR>
iam moriens oculis sub nocte natantibus atra<BR>
circumspexit Athin seque adclinavit ad illum<BR>
et tulit ad manes iunctae solacia mortis.<BR>
&nbsp;&nbsp;&nbsp;&nbsp;&nbsp;Ecce Syenites, genitus Metione, Phorbas<BR>
et Libys Amphimedon, avidi committere pugman,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>75</FONT><BR>
sanguine, quo late tellus madefacta tepebat,<BR>
conciderant lapsi; surgentibus obstitit ensis,<BR>
alterius costis, iugulo Phorbantis adactus.<BR>
&nbsp;&nbsp;&nbsp;&nbsp;&nbsp;At non Actoriden Erytum, cui lata bipennis<BR>
telum erat, hamato Perseus petit ense, sed altis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>80</FONT><BR>
exstantem signis multaeque in pondere massae<BR>
ingentem manibus tollit cratera duabus<BR>
infligitque viro; rutilum vomit ille cruorem<BR>
et resupinus humum moribundo vertice pulsat.<BR>
inde Semiramio Polydegmona sanguine cretum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>85</FONT><BR>
Caucasiumque Abarin Sperchionidenque Lycetum<BR>
intonsumque comas Helicen Phlegyanque Clytumque<BR>
sternit et exstructos morientum calcat acervos.<BR>
&nbsp;&nbsp;&nbsp;&nbsp;&nbsp;Nec Phineus ausus concurrere comminus hosti<BR>
intorquet iaculum, quod detulit error in Idan,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>90</FONT><BR>
expertem frustra belli et neutra arma secutum.<BR>
ille tuens oculis inmitem Phinea torvis<BR>
'quandoquidem in partes' ait 'abstrahor, accipe, Phineu,<BR>
quem fecisti, hostem pensaque hoc vulnere vulnus!'<BR>
iamque remissurus tractum de corpore telum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>95</FONT><BR>
sanguine defectos cecidit conlapsus in artus.<BR>
&nbsp;&nbsp;&nbsp;&nbsp;&nbsp;Tum quoque Cephenum post regem primus Hodites<BR>
ense iacet Clymeni, Prothoenora percutit Hypseus,<BR>
Hypsea Lyncides. fuit et grandaevus in illis<BR>
Emathion, aequi cultor timidusque deorum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>100</FONT><BR>
qui, quoniam prohibent anni bellare, loquendo<BR>
pugnat et incessit scelerataque devovet arma;<BR>
huic Chromis amplexo tremulis altaria palmis<BR>
decutit ense caput, quod protinus incidit arae<BR>
atque ibi semianimi verba exsecrantia lingua&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>105</FONT><BR>
edidit et medios animam exspiravit in ignes.<BR>
&nbsp;&nbsp;&nbsp;&nbsp;&nbsp;Hinc gemini fratres Broteasque et caestibus Ammon<BR>
invicti, vinci si possent caestibus enses,<BR>
Phinea cecidere manu Cererisque sacerdos<BR>
Ampycus albenti velatus tempora vitta,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>110</FONT><BR>
tu quoque, Lampetide, non hos adhibendus ad usus,<BR>
sed qui, pacis opus, citharam cum voce moveres;<BR>
iussus eras celebrare dapes festumque canendo.<BR>
quem procul adstantem plectrumque inbelle tenentem<BR>
Pedasus inridens 'Stygiis cane cetera' dixit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>115</FONT><BR>
'manibus!' et laevo mucronem tempore fixit;<BR>
concidit et digitis morientibus ille retemptat<BR>
fila lyrae, casuque ferit miserabile carmen.<BR>
nec sinit hunc inpune ferox cecidisse Lycormas<BR>
raptaque de dextro robusta repagula posti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>120</FONT><BR>
ossibus inlisit mediae cervicis, at ille<BR>
procubuit terrae mactati more iuvenci.<BR>
demere temptabat laevi quoque robora postis<BR>
Cinyphius Pelates; temptanti dextera fixa est<BR>
cuspide Marmaridae Corythi lignoque cohaesit;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>125</FONT><BR>
haerenti latus hausit Abas, nec corruit ille,<BR>
sed retinente manum moriens e poste pependit.<BR>
sternitur et Melaneus, Perseia castra secutus,<BR>
et Nasamoniaci Dorylas ditissimus agri,<BR>
dives agri Dorylas, quo non possederat alter&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>130</FONT><BR>
latius aut totidem tollebat turis acervos.<BR>
huius in obliquo missum stetit inguine ferrum:<BR>
letifer ille locus. quem postquam vulneris auctor<BR>
singultantem animam et versantem lumina vidit<BR>
Bactrius Halcyoneus, 'hoc, quod premis,' inquit 'habeto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>135</FONT><BR>
de tot agris terrae!' corpusque exsangue reliquit.<BR>
torquet in hunc hastam calido de vulnere raptam<BR>
ultor Abantiades; media quae nare recepta<BR>
cervice exacta est in partesque eminet ambas;<BR>
dumque manum Fortuna iuvat, Clytiumque Claninque,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>140</FONT><BR>
matre satos una, diverso vulnere fudit:<BR>
nam Clytii per utrumque gravi librata lacerto<BR>
fraxinus acta femur, iaculum Clanis ore momordit.<BR>
occidit et Celadon Mendesius, occidit Astreus<BR>
matre Palaestina dubio genitore creatus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>145</FONT><BR>
Aethionque sagax quondam ventura videre,<BR>
tunc ave deceptus falsa, regisque Thoactes<BR>
armiger et caeso genitore infamis Agyrtes.<BR>
&nbsp;&nbsp;&nbsp;&nbsp;&nbsp;Plus tamen exhausto superest; namque omnibus unum<BR>
opprimere est animus, coniurata undique pugnant&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>150</FONT><BR>
agmina pro causa meritum inpugnante fidemque;<BR>
hac pro parte socer frustra pius et nova coniunx<BR>
cum genetrice favent ululatuque atria conplent,<BR>
sed sonus armorum superat gemitusque cadentum,<BR>
pollutosque simul multo Bellona penates&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>155</FONT><BR>
sanguine perfundit renovataque proelia miscet.<BR>
&nbsp;&nbsp;&nbsp;&nbsp;&nbsp;Circueunt unum Phineus et mille secuti<BR>
Phinea: tela volant hiberna grandine plura<BR>
praeter utrumque latus praeterque et lumen et aures.<BR>
adplicat hic umeros ad magnae saxa columnae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>160</FONT><BR>
tutaque terga gerens adversaque in agmina versus<BR>
sustinet instantes: instabat parte sinistra<BR>
Chaonius Molpeus, dextra Nabataeus Ethemon.<BR>
tigris ut auditis diversa valle duorum<BR>
exstimulata fame mugitibus armentorum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>165</FONT><BR>
nescit, utro potius ruat, et ruere ardet utroque,<BR>
sic dubius Perseus, dextra laevane feratur,<BR>
Molpea traiecti submovit vulnere cruris<BR>
contentusque fuga est; neque enim dat tempus Ethemon,<BR>
sed furit et cupiens alto dare vulnera collo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>170</FONT><BR>
non circumspectis exactum viribus ensem<BR>
fregit, in extrema percussae parte columnae:<BR>
lamina dissiluit dominique in gutture fixa est.<BR>
non tamen ad letum causas satis illa valentes<BR>
plaga dedit; trepidum Perseus et inermia frustra&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>175</FONT><BR>
bracchia tendentem Cyllenide confodit harpe.<BR>
&nbsp;&nbsp;&nbsp;&nbsp;&nbsp;Verum ubi virtutem turbae succumbere vidit,<BR>
'auxilium' Perseus, 'quoniam sic cogitis ipsi,'<BR>
dixit 'ab hoste petam: vultus avertite vestros,<BR>
si quis amicus adest!' et Gorgonis extulit ora.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>180</FONT><BR>
'quaere alium, tua quem moveant miracula' dixit<BR>
Thescelus; utque manu iaculum fatale parabat<BR>
mittere, in hoc haesit signum de marmore gestu.<BR>
proximus huic Ampyx animi plenissima magni<BR>
pectora Lyncidae gladio petit: inque petendo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>185</FONT><BR>
dextera diriguit nec citra mota nec ultra est.<BR>
at Nileus, qui se genitum septemplice Nilo<BR>
ementitus erat, clipeo quoque flumina septem<BR>
argento partim, partim caelaverat auro,<BR>
'adspice' ait 'Perseu, nostrae primordia gentis:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>190</FONT><BR>
magna feres tacitas solacia mortis ad umbras,<BR>
a tanto cecidisse viro'; pars ultima vocis<BR>
in medio suppressa sono est, adapertaque velle<BR>
ora loqui credas, nec sunt ea pervia verbis.<BR>
increpat hos 'vitio' que 'animi, non viribus' inquit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>195</FONT><BR>
'Gorgoneis torpetis' Eryx. 'incurrite mecum<BR>
et prosternite humi iuvenem magica arma moventem!'<BR>
incursurus erat: tenuit vestigia tellus,<BR>
inmotusque silex armataque mansit imago.<BR>
&nbsp;&nbsp;&nbsp;&nbsp;&nbsp;Hi tamen ex merito poenas subiere, sed unus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>200</FONT><BR>
miles erat Persei: pro quo dum pugnat, Aconteus<BR>
Gorgone conspecta saxo concrevit oborto;<BR>
quem ratus Astyages etiamnum vivere, longo<BR>
ense ferit: sonuit tinnitibus ensis acutis.<BR>
dum stupet Astyages, naturam traxit eandem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>205</FONT><BR>
marmoreoque manet vultus mirantis in ore.<BR>
nomina longa mora est media de plebe virorum<BR>
dicere: bis centum restabant corpora pugnae,<BR>
Gorgone bis centum riguerunt corpora visa.<BR>
&nbsp;&nbsp;&nbsp;&nbsp;&nbsp;Paenitet iniusti tum denique Phinea belli;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>210</FONT><BR>
sed quid agat? simulacra videt diversa figuris<BR>
adgnoscitque suos et nomine quemque vocatum<BR>
poscit opem credensque parum sibi proxima tangit<BR>
corpora: marmor erant; avertitur atque ita supplex<BR>
confessasque manus obliquaque bracchia tendens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>215</FONT><BR>
'vincis' ait, 'Perseu! remove tua monstra tuaeque<BR>
saxificos vultus, quaecumque est, tolle Medusae,<BR>
tolle, precor! non nos odium regnique cupido<BR>
conpulit ad bellum, pro coniuge movimus arma!<BR>
causa fuit meritis melior tua, tempore nostra:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>220</FONT><BR>
non cessisse piget; nihil, o fortissime, praeter<BR>
hanc animam concede mihi, tua cetera sunto!'<BR>
talia dicenti neque eum, quem voce rogabat,<BR>
respicere audenti 'quod' ait, 'timidissime Phineu,<BR>
et possum tribuisse et magnum est munus inerti,++&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>225</FONT><BR>
pone metum!++tribuam: nullo violabere ferro.<BR>
quin etiam mansura dabo monimenta per aevum,<BR>
inque domo soceri semper spectabere nostri,<BR>
ut mea se sponsi soletur imagine coniunx.'<BR>
dixit et in partem Phorcynida transtulit illam,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>230</FONT><BR>
ad quam se trepido Phineus obverterat ore.<BR>
tum quoque conanti sua vertere lumina cervix<BR>
deriguit, saxoque oculorum induruit umor,<BR>
sed tamen os timidum vultusque in marmore supplex<BR>
submissaeque manus faciesque obnoxia mansit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>235</FONT><BR>
&nbsp;&nbsp;&nbsp;&nbsp;&nbsp;Victor Abantiades patrios cum coniuge muros<BR>
intrat et inmeriti vindex ultorque parentis<BR>
adgreditur Proetum; nam fratre per arma fugato<BR>
Acrisioneas Proetus possederat arces.<BR>
sed nec ope armorum nec, quam male ceperat, arce&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>240</FONT><BR>
torva colubriferi superavit lumina monstri.<BR>
&nbsp;&nbsp;&nbsp;&nbsp;&nbsp;Te tamen, o parvae rector, Polydecta, Seriphi,<BR>
nec iuvenis virtus per tot spectata labores<BR>
nec mala mollierant, sed inexorabile durus<BR>
exerces odium, nec iniqua finis in ira est;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>245</FONT><BR>
detrectas etiam laudem fictamque Medusae<BR>
arguis esse necem. 'dabimus tibi pignora veri.<BR>
parcite luminibus!' Perseus ait oraque regis<BR>
ore Medusaeo silicem sine sanguine fecit.<BR>
&nbsp;&nbsp;&nbsp;&nbsp;&nbsp;Hactenus aurigenae comitem Tritonia fratri&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2> 250</FONT><BR>
se dedit; inde cava circumdata nube Seriphon<BR>
deserit, a dextra Cythno Gyaroque relictis,<BR>
quaque super pontum via visa brevissima, Thebas<BR>
virgineumque Helicona petit. quo monte potita<BR>
constitit et doctas sic est adfata sorores:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>255</FONT><BR>
'fama novi fontis nostras pervenit ad aures,<BR>
dura Medusaei quem praepetis ungula rupit.<BR>
is mihi causa viae; volui mirabile factum<BR>
cernere; vidi ipsum materno sanguine nasci.'<BR>
excipit Uranie: 'quaecumque est causa videndi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>260</FONT><BR>
has tibi, diva, domos, animo gratissima nostro es.<BR>
vera tamen fama est: est Pegasus huius origo<BR>
fontis' et ad latices deduxit Pallada sacros.<BR>
quae mirata diu factas pedis ictibus undas<BR>
silvarum lucos circumspicit antiquarum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>265</FONT><BR>
antraque et innumeris distinctas floribus herbas<BR>
felicesque vocat pariter studioque locoque<BR>
Mnemonidas; quam sic adfata est una sororum:<BR>
'o, nisi te virtus opera ad maiora tulisset,<BR>
in partem ventura chori Tritonia nostri,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>270</FONT><BR>
vera refers meritoque probas artesque locumque,<BR>
et gratam sortem, tutae modo simus, habemus.<BR>
sed (vetitum est adeo sceleri nihil) omnia terrent<BR>
virgineas mentes, dirusque ante ora Pyreneus<BR>
vertitur, et nondum tota me mente recepi.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>275</FONT><BR>
Daulida Threicio Phoceaque milite rura<BR>
ceperat ille ferox iniustaque regna tenebat;<BR>
templa petebamus Parnasia: vidit euntes<BR>
nostraque fallaci veneratus numina vultu<BR>
"Mnemonides" (cognorat enim), "consistite" dixit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2> 280</FONT><BR>
"nec dubitate, precor, tecto grave sidus et imbrem"<BR>
(imber erat) "vitare meo; subiere minores<BR>
saepe casas superi." dictis et tempore motae<BR>
adnuimusque viro primasque intravimus aedes.<BR>
desierant imbres, victoque aquilonibus austro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>285</FONT><BR>
fusca repurgato fugiebant nubila caelo:<BR>
inpetus ire fuit; claudit sua tecta Pyreneus<BR>
vimque parat, quam nos sumptis effugimus alis.<BR>
ipse secuturo similis stetit arduus arce<BR>
"qua" que "via est vobis, erit et mihi" dixit "eadem"&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>290</FONT><BR>
seque iacit vecors e summae culmine turris<BR>
et cadit in vultus discussisque ossibus oris<BR>
tundit humum moriens scelerato sanguine tinctam.'<BR>
&nbsp;&nbsp;&nbsp;&nbsp;&nbsp;Musa loquebatur: pennae sonuere per auras,<BR>
voxque salutantum ramis veniebat ab altis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>295</FONT><BR>
suspicit et linguae quaerit tam certa loquentes<BR>
unde sonent hominemque putat Iove nata locutum;<BR>
ales erat. numeroque novem sua fata querentes<BR>
institerant ramis imitantes omnia picae.<BR>
miranti sic orsa deae dea 'nuper et istae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>300</FONT><BR>
auxerunt volucrum victae certamine turbam.<BR>
Pieros has genuit Pellaeis dives in arvis,<BR>
Paeonis Euippe mater fuit; illa potentem<BR>
Lucinam noviens, noviens paritura, vocavit.<BR>
intumuit numero stolidarum turba sororum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>305</FONT><BR>
perque tot Haemonias et per tot Achaidas urbes<BR>
huc venit et tali committit proelia voce:<BR>
"desinite indoctum vana dulcedine vulgus<BR>
fallere; nobiscum, si qua est fiducia vobis,<BR>
Thespiades, certate, deae. nec voce, nec arte&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>310</FONT><BR>
vincemur totidemque sumus: vel cedite victae<BR>
fonte Medusaeo et Hyantea Aganippe,<BR>
vel nos Emathiis ad Paeonas usque nivosos<BR>
cedemus campis! dirimant certamina nymphae."<BR>
&nbsp;&nbsp;&nbsp;&nbsp;&nbsp;'Turpe quidem contendere erat, sed cedere visum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>315</FONT><BR>
turpius; electae iurant per flumina nymphae<BR>
factaque de vivo pressere sedilia saxo.<BR>
tunc sine sorte prior quae se certare professa est,<BR>
bella canit superum falsoque in honore gigantas<BR>
ponit et extenuat magnorum facta deorum;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>320</FONT><BR>
emissumque ima de sede Typhoea terrae<BR>
caelitibus fecisse metum cunctosque dedisse<BR>
terga fugae, donec fessos Aegyptia tellus<BR>
ceperit et septem discretus in ostia Nilus.<BR>
huc quoque terrigenam venisse Typhoea narrat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>325</FONT><BR>
et se mentitis superos celasse figuris;<BR>
"duxque gregis" dixit "fit Iuppiter: unde recurvis<BR>
nunc quoque formatus Libys est cum cornibus Ammon;<BR>
Delius in corvo, proles Semeleia capro,<BR>
fele soror Phoebi, nivea Saturnia vacca,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>330</FONT><BR>
pisce Venus latuit, Cyllenius ibidis alis."<BR>
&nbsp;&nbsp;&nbsp;&nbsp;&nbsp;'Hactenus ad citharam vocalia moverat ora:<BR>
poscimur Aonides,++sed forsitan otia non sint,<BR>
nec nostris praebere vacet tibi cantibus aures.'<BR>
'ne dubita vestrumque mihi refer ordine carmen!'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>335</FONT><BR>
Pallas ait nemorisque levi consedit in umbra;<BR>
Musa refert: 'dedimus summam certaminis uni;<BR>
surgit et inmissos hedera collecta capillos<BR>
Calliope querulas praetemptat pollice chordas<BR>
atque haec percussis subiungit carmina nervis:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>340</FONT><BR>
"Prima Ceres unco glaebam dimovit aratro,<BR>
prima dedit fruges alimentaque mitia terris,<BR>
prima dedit leges; Cereris sunt omnia munus;<BR>
illa canenda mihi est. utinam modo dicere possim<BR>
carmina digna dea! certe dea carmine digna est.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>345</FONT><BR>
&nbsp;&nbsp;&nbsp;&nbsp;&nbsp;'"Vasta giganteis ingesta est insula membris<BR>
Trinacris et magnis subiectum molibus urguet<BR>
aetherias ausum sperare Typhoea sedes.<BR>
nititur ille quidem pugnatque resurgere saepe,<BR>
dextra sed Ausonio manus est subiecta Peloro,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>350</FONT><BR>
laeva, Pachyne, tibi, Lilybaeo crura premuntur,<BR>
degravat Aetna caput, sub qua resupinus harenas<BR>
eiectat flammamque ferox vomit ore Typhoeus.<BR>
saepe remoliri luctatur pondera terrae<BR>
oppidaque et magnos devolvere corpore montes:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>355</FONT><BR>
inde tremit tellus, et rex pavet ipse silentum,<BR>
ne pateat latoque solum retegatur hiatu<BR>
inmissusque dies trepidantes terreat umbras.<BR>
hanc metuens cladem tenebrosa sede tyrannus<BR>
exierat curruque atrorum vectus equorum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>360</FONT><BR>
ambibat Siculae cautus fundamina terrae.<BR>
postquam exploratum satis est loca nulla labare<BR>
depositoque metu, videt hunc Erycina vagantem<BR>
monte suo residens natumque amplexa volucrem<BR>
'arma manusque meae, mea, nate, potentia' dixit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>365</FONT><BR>
'illa, quibus superas omnes, cape tela, Cupido,<BR>
inque dei pectus celeres molire sagittas,<BR>
cui triplicis cessit fortuna novissima regni.<BR>
tu superos ipsumque Iovem, tu numina ponti<BR>
victa domas ipsumque, regit qui numina ponti:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>370</FONT><BR>
Tartara quid cessant? cur non matrisque tuumque<BR>
imperium profers? agitur pars tertia mundi,<BR>
et tamen in caelo, quae iam patientia nostra est,<BR>
spernimur, ac mecum vires minuuntur Amoris.<BR>
Pallada nonne vides iaculatricemque Dianam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>375</FONT><BR>
abscessisse mihi? Cereris quoque filia virgo,<BR>
si patiemur, erit; nam spes adfectat easdem.<BR>
at tu pro socio, si qua est ea gratia, regno<BR>
iunge deam patruo.' dixit Venus; ille pharetram<BR>
solvit et arbitrio matris de mille sagittis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>380</FONT><BR>
unam seposuit, sed qua nec acutior ulla<BR>
nec minus incerta est nec quae magis audiat arcus,<BR>
oppositoque genu curvavit flexile cornum<BR>
inque cor hamata percussit harundine Ditem.<BR>
&nbsp;&nbsp;&nbsp;&nbsp;&nbsp;'"Haud procul Hennaeis lacus est a moenibus altae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>385</FONT><BR>
nomine Pergus, aquae: non illo plura Caystros<BR>
carmina cycnorum labentibus audit in undis.<BR>
silva coronat aquas cingens latus omne suisque<BR>
frondibus ut velo Phoebeos submovet ictus;<BR>
frigora dant rami, Tyrios humus umida flores:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>390</FONT><BR>
perpetuum ver est. quo dum Proserpina luco<BR>
ludit et aut violas aut candida lilia carpit,<BR>
dumque puellari studio calathosque sinumque<BR>
inplet et aequales certat superare legendo,<BR>
paene simul visa est dilectaque raptaque Diti:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>395</FONT><BR>
usque adeo est properatus amor. dea territa maesto<BR>
et matrem et comites, sed matrem saepius, ore<BR>
clamat, et ut summa vestem laniarat ab ora,<BR>
collecti flores tunicis cecidere remissis,<BR>
tantaque simplicitas puerilibus adfuit annis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>400</FONT><BR>
haec quoque virgineum movit iactura dolorem.<BR>
raptor agit currus et nomine quemque vocando<BR>
exhortatur equos, quorum per colla iubasque<BR>
excutit obscura tinctas ferrugine habenas,<BR>
perque lacus altos et olentia sulphure fertur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>405</FONT><BR>
stagna Palicorum rupta ferventia terra<BR>
et qua Bacchiadae, bimari gens orta Corintho,<BR>
inter inaequales posuerunt moenia portus.<BR>
&nbsp;&nbsp;&nbsp;&nbsp;&nbsp;'"Est medium Cyanes et Pisaeae Arethusae,<BR>
quod coit angustis inclusum cornibus aequor:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>410</FONT><BR>
hic fuit, a cuius stagnum quoque nomine dictum est,<BR>
inter Sicelidas Cyane celeberrima nymphas.<BR>
gurgite quae medio summa tenus exstitit alvo<BR>
adgnovitque deam 'ne' c 'longius ibitis!' inquit;<BR>
'non potes invitae Cereris gener esse: roganda,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>415</FONT><BR>
non rapienda fuit. quodsi conponere magnis<BR>
parva mihi fas est, et me dilexit Anapis;<BR>
exorata tamen, nec, ut haec, exterrita nupsi.'<BR>
dixit et in partes diversas bracchia tendens<BR>
obstitit. haud ultra tenuit Saturnius iram&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>420</FONT><BR>
terribilesque hortatus equos in gurgitis ima<BR>
contortum valido sceptrum regale lacerto<BR>
condidit; icta viam tellus in Tartara fecit<BR>
et pronos currus medio cratere recepit.<BR>
&nbsp;&nbsp;&nbsp;&nbsp;&nbsp;'"At Cyane, raptamque deam contemptaque fontis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>425</FONT><BR>
iura sui maerens, inconsolabile vulnus<BR>
mente gerit tacita lacrimisque absumitur omnis<BR>
et, quarum fuerat magnum modo numen, in illas<BR>
extenuatur aquas: molliri membra videres,<BR>
ossa pati flexus, ungues posuisse rigorem;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>430</FONT><BR>
primaque de tota tenuissima quaeque liquescunt,<BR>
caerulei crines digitique et crura pedesque<BR>
(nam brevis in gelidas membris exilibus undas<BR>
transitus est); post haec umeri tergusque latusque<BR>
pectoraque in tenues abeunt evanida rivos;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>435</FONT><BR>
denique pro vivo vitiatas sanguine venas<BR>
lympha subit, restatque nihil, quod prendere possis.<BR>
&nbsp;&nbsp;&nbsp;&nbsp;&nbsp;'"Interea pavidae nequiquam filia matri<BR>
omnibus est terris, omni quaesita profundo.<BR>
illam non udis veniens Aurora capillis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>440</FONT><BR>
cessantem vidit, non Hesperus; illa duabus<BR>
flammiferas pinus manibus succendit ab Aetna<BR>
perque pruinosas tulit inrequieta tenebras;<BR>
rursus ubi alma dies hebetarat sidera, natam<BR>
solis ab occasu solis quaerebat ad ortus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>445</FONT><BR>
fessa labore sitim conceperat, oraque nulli<BR>
conluerant fontes, cum tectam stramine vidit<BR>
forte casam parvasque fores pulsavit; at inde<BR>
prodit anus divamque videt lymphamque roganti<BR>
dulce dedit, tosta quod texerat ante polenta.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>450</FONT><BR>
dum bibit illa datum, duri puer oris et audax<BR>
constitit ante deam risitque avidamque vocavit.<BR>
offensa est neque adhuc epota parte loquentem<BR>
cum liquido mixta perfudit diva polenta:<BR>
conbibit os maculas et, quae modo bracchia gessit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>455</FONT><BR>
crura gerit; cauda est mutatis addita membris,<BR>
inque brevem formam, ne sit vis magna nocendi,<BR>
contrahitur, parvaque minor mensura lacerta est.<BR>
mirantem flentemque et tangere monstra parantem<BR>
fugit anum latebramque petit aptumque pudori&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>460</FONT><BR>
nomen habet variis stellatus corpora guttis.<BR>
&nbsp;&nbsp;&nbsp;&nbsp;&nbsp;'"Quas dea per terras et quas erraverit undas,<BR>
dicere longa mora est; quaerenti defuit orbis;<BR>
Sicaniam repetit, dumque omnia lustrat eundo,<BR>
venit et ad Cyanen. ea ni mutata fuisset,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>465</FONT><BR>
omnia narrasset; sed et os et lingua volenti<BR>
dicere non aderant, nec, quo loqueretur, habebat;<BR>
signa tamen manifesta dedit notamque parenti,<BR>
illo forte loco delapsam in gurgite sacro<BR>
Persephones zonam summis ostendit in undis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>470</FONT><BR>
quam simul agnovit, tamquam tum denique raptam<BR>
scisset, inornatos laniavit diva capillos<BR>
et repetita suis percussit pectora palmis.<BR>
nescit adhuc, ubi sit; terras tamen increpat omnes<BR>
ingratasque vocat nec frugum munere dignas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>475</FONT><BR>
Trinacriam ante alias, in qua vestigia damni<BR>
repperit. ergo illic saeva vertentia glaebas<BR>
fregit aratra manu, parilique irata colonos<BR>
ruricolasque boves leto dedit arvaque iussit<BR>
fallere depositum vitiataque semina fecit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>480</FONT><BR>
fertilitas terrae latum vulgata per orbem<BR>
falsa iacet: primis segetes moriuntur in herbis,<BR>
et modo sol nimius, nimius modo corripit imber;<BR>
sideraque ventique nocent, avidaeque volucres<BR>
semina iacta legunt; lolium tribulique fatigant&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>485</FONT><BR>
triticeas messes et inexpugnabile gramen.<BR>
&nbsp;&nbsp;&nbsp;&nbsp;&nbsp;'"Tum caput Eleis Alpheias extulit undis<BR>
rorantesque comas a fronte removit ad aures<BR>
atque ait 'o toto quaesitae virginis orbe<BR>
et frugum genetrix, inmensos siste labores&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>490</FONT><BR>
neve tibi fidae violenta irascere terrae.<BR>
terra nihil meruit patuitque invita rapinae,<BR>
nec sum pro patria supplex: huc hospita veni.<BR>
Pisa mihi patria est et ab Elide ducimus ortus,<BR>
Sicaniam peregrina colo, sed gratior omni&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>495</FONT><BR>
haec mihi terra solo est: hos nunc Arethusa penates,<BR>
hanc habeo sedem. quam tu, mitissima, serva.<BR>
mota loco cur sim tantique per aequoris undas<BR>
advehar Ortygiam, veniet narratibus hora<BR>
tempestiva meis, cum tu curaque levata&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>500</FONT><BR>
et vultus melioris eris. mihi pervia tellus<BR>
praebet iter, subterque imas ablata cavernas<BR>
hic caput attollo desuetaque sidera cerno.<BR>
ergo dum Stygio sub terris gurgite labor,<BR>
visa tua est oculis illic Proserpina nostris:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>505</FONT><BR>
illa quidem tristis neque adhuc interrita vultu,<BR>
sed regina tamen, sed opaci maxima mundi,<BR>
sed tamen inferni pollens matrona tyranni!'<BR>
Mater ad auditas stupuit ceu saxea voces<BR>
attonitaeque diu similis fuit, utque dolore&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>510</FONT><BR>
pulsa gravi gravis est amentia, curribus oras<BR>
exit in aetherias: ibi toto nubila vultu<BR>
ante Iovem passis stetit invidiosa capillis<BR>
'pro' que 'meo veni supplex tibi, Iuppiter,' inquit<BR>
'sanguine proque tuo: si nulla est gratia matris,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>515</FONT><BR>
nata patrem moveat, neu sit tibi cura, precamur,<BR>
vilior illius, quod nostro est edita partu.<BR>
en quaesita diu tandem mihi nata reperta est,<BR>
si reperire vocas amittere certius, aut si<BR>
scire, ubi sit, reperire vocas. quod rapta, feremus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>520</FONT><BR>
dummodo reddat eam! neque enim praedone marito<BR>
filia digna tua est, si iam mea filia non est.'<BR>
Iuppiter excepit 'commune est pignus onusque<BR>
nata mihi tecum; sed si modo nomina rebus<BR>
addere vera placet, non hoc iniuria factum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>525</FONT><BR>
verum amor est; neque erit nobis gener ille pudori,<BR>
tu modo, diva, velis. ut desint cetera, quantum est<BR>
esse Iovis fratrem! quid, quod nec cetera desunt<BR>
nec cedit nisi sorte mihi?++sed tanta cupido<BR>
si tibi discidii est, repetet Proserpina caelum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>530</FONT><BR>
lege tamen certa, si nullos contigit illic<BR>
ore cibos; nam sic Parcarum foedere cautum est.'<BR>
&nbsp;&nbsp;&nbsp;&nbsp;&nbsp;'"Dixerat, at Cereri certum est educere natam;<BR>
non ita fata sinunt, quoniam ieiunia virgo<BR>
solverat et, cultis dum simplex errat in hortis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>535</FONT><BR>
puniceum curva decerpserat arbore pomum<BR>
sumptaque pallenti septem de cortice grana<BR>
presserat ore suo, solusque ex omnibus illud<BR>
Ascalaphus vidit, quem quondam dicitur Orphne,<BR>
inter Avernales haud ignotissima nymphas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>540</FONT><BR>
ex Acheronte suo silvis peperisse sub atris;<BR>
vidit et indicio reditum crudelis ademit.<BR>
ingemuit regina Erebi testemque profanam<BR>
fecit avem sparsumque caput Phlegethontide lympha<BR>
in rostrum et plumas et grandia lumina vertit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>545</FONT><BR>
ille sibi ablatus fulvis amicitur in alis<BR>
inque caput crescit longosque reflectitur ungues<BR>
vixque movet natas per inertia bracchia pennas<BR>
foedaque fit volucris, venturi nuntia luctus,<BR>
ignavus bubo, dirum mortalibus omen.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>550</FONT><BR>
&nbsp;&nbsp;&nbsp;&nbsp;&nbsp;'"Hic tamen indicio poenam linguaque videri<BR>
commeruisse potest; vobis, Acheloides, unde<BR>
pluma pedesque avium, cum virginis ora geratis?<BR>
an quia, cum legeret vernos Proserpina flores,<BR>
in comitum numero, doctae Sirenes, eratis?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>555</FONT><BR>
quam postquam toto frustra quaesistis in orbe,<BR>
protinus, et vestram sentirent aequora curam,<BR>
posse super fluctus alarum insistere remis<BR>
optastis facilesque deos habuistis et artus<BR>
vidistis vestros subitis flavescere pennis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>560</FONT><BR>
ne tamen ille canor mulcendas natus ad aures<BR>
tantaque dos oris linguae deperderet usum,<BR>
virginei vultus et vox humana remansit.<BR>
&nbsp;&nbsp;&nbsp;&nbsp;&nbsp;'"At medius fratrisque sui maestaeque sororis<BR>
Iuppiter ex aequo volventem dividit annum:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>565</FONT><BR>
nunc dea, regnorum numen commune duorum,<BR>
cum matre est totidem, totidem cum coniuge menses.<BR>
vertitur extemplo facies et mentis et oris;<BR>
nam modo quae poterat Diti quoque maesta videri,<BR>
laeta deae frons est, ut sol, qui tectus aquosis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>570</FONT><BR>
nubibus ante fuit, victis e nubibus exit.<BR>
&nbsp;&nbsp;&nbsp;&nbsp;&nbsp;'"Exigit alma Ceres nata secura recepta,<BR>
quae tibi causa fugae, cur sis, Arethusa, sacer fons.<BR>
conticuere undae, quarum dea sustulit alto<BR>
fonte caput viridesque manu siccata capillos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>575</FONT><BR>
fluminis Elei veteres narravit amores.<BR>
'pars ego nympharum, quae sunt in Achaide,' dixit<BR>
'una fui, nec me studiosius altera saltus<BR>
legit nec posuit studiosius altera casses.<BR>
sed quamvis formae numquam mihi fama petita est,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>580</FONT><BR>
quamvis fortis eram, formosae nomen habebam,<BR>
nec mea me facies nimium laudata iuvabat,<BR>
quaque aliae gaudere solent, ego rustica dote<BR>
corporis erubui crimenque placere putavi.<BR>
lassa revertebar (memini) Stymphalide silva;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>585</FONT><BR>
aestus erat, magnumque labor geminaverat aestum:<BR>
invenio sine vertice aquas, sine murmure euntes,<BR>
perspicuas ad humum, per quas numerabilis alte<BR>
calculus omnis erat, quas tu vix ire putares.<BR>
cana salicta dabant nutritaque populus unda&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>590</FONT><BR>
sponte sua natas ripis declivibus umbras.<BR>
accessi primumque pedis vestigia tinxi,<BR>
poplite deinde tenus; neque eo contenta, recingor<BR>
molliaque inpono salici velamina curvae<BR>
nudaque mergor aquis. quas dum ferioque trahoque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>595</FONT><BR>
mille modis labens excussaque bracchia iacto,<BR>
nescio quod medio sensi sub gurgite murmur<BR>
territaque insisto propioris margine ripae.<BR>
"quo properas, Arethusa?" suis Alpheos ab undis,<BR>
"quo properas?" iterum rauco mihi dixerat ore.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2> 600</FONT><BR>
sicut eram, fugio sine vestibus (altera vestes<BR>
ripa meas habuit): tanto magis instat et ardet,<BR>
et quia nuda fui, sum visa paratior illi.<BR>
sic ego currebam, sic me ferus ille premebat,<BR>
ut fugere accipitrem penna trepidante columbae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>605</FONT><BR>
ut solet accipiter trepidas urguere columbas.<BR>
usque sub Orchomenon Psophidaque Cyllenenque<BR>
Maenaliosque sinus gelidumque Erymanthon et Elin<BR>
currere sustinui, nec me velocior ille;<BR>
sed tolerare diu cursus ego viribus inpar&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>610</FONT><BR>
non poteram, longi patiens erat ille laboris.<BR>
per tamen et campos, per opertos arbore montes,<BR>
saxa quoque et rupes et, qua via nulla, cucurri.<BR>
sol erat a tergo: vidi praecedere longam<BR>
ante pedes umbram, nisi si timor illa videbat;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>615</FONT><BR>
sed certe sonitusque pedum terrebat et ingens<BR>
crinales vittas adflabat anhelitus oris.<BR>
fessa labore fugae "fer opem, deprendimur," inquam<BR>
"armigerae, Diana, tuae, cui saepe dedisti<BR>
ferre tuos arcus inclusaque tela pharetra!"&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>620</FONT><BR>
mota dea est spissisque ferens e nubibus unam<BR>
me super iniecit: lustrat caligine tectam<BR>
amnis et ignarus circum cava nubila quaerit<BR>
bisque locum, quo me dea texerat, inscius ambit<BR>
et bis "io Arethusa" vocavit, "io Arethusa!"&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>625</FONT><BR>
quid mihi tunc animi miserae fuit? anne quod agnae est,<BR>
si qua lupos audit circum stabula alta frementes,<BR>
aut lepori, qui vepre latens hostilia cernit<BR>
ora canum nullosque audet dare corpore motus?<BR>
non tamen abscedit; neque enim vestigia cernit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>630</FONT><BR>
longius ulla pedum: servat nubemque locumque.<BR>
occupat obsessos sudor mihi frigidus artus,<BR>
caeruleaeque cadunt toto de corpore guttae,<BR>
quaque pedem movi, manat lacus, eque capillis<BR>
ros cadit, et citius, quam nunc tibi facta renarro,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>635</FONT><BR>
in latices mutor. sed enim cognoscit amatas<BR>
amnis aquas positoque viri, quod sumpserat, ore<BR>
vertitur in proprias, et se mihi misceat, undas.<BR>
Delia rupit humum, caecisque ego mersa cavernis<BR>
advehor Ortygiam, quae me cognomine divae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>640</FONT><BR>
grata meae superas eduxit prima sub auras.'<BR>
&nbsp;&nbsp;&nbsp;&nbsp;&nbsp;'"Hac Arethusa tenus; geminos dea fertilis angues<BR>
curribus admovit frenisque coercuit ora<BR>
et medium caeli terraeque per aera vecta est<BR>
atque levem currum Tritonida misit in urbem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>645</FONT><BR>
Triptolemo partimque rudi data semina iussit<BR>
spargere humo, partim post tempora longa recultae.<BR>
iam super Europen sublimis et Asida terram<BR>
vectus erat iuvenis: Scythicas advertitur oras.<BR>
rex ibi Lyncus erat; regis subit ille penates.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>650</FONT><BR>
qua veniat, causamque viae nomenque rogatus<BR>
et patriam, 'patria est clarae mihi' dixit 'Athenae;<BR>
Triptolemus nomen; veni nec puppe per undas,<BR>
nec pede per terras: patuit mihi pervius aether.<BR>
dona fero Cereris, latos quae sparsa per agros&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>655</FONT><BR>
frugiferas messes alimentaque mitia reddant.'<BR>
barbarus invidit tantique ut muneris auctor<BR>
ipse sit, hospitio recipit somnoque gravatum<BR>
adgreditur ferro: conantem figere pectus<BR>
lynca Ceres fecit rursusque per aera iussit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>660</FONT><BR>
Mopsopium iuvenem sacros agitare iugales."<BR>
&nbsp;&nbsp;&nbsp;&nbsp;&nbsp;'Finierat doctos e nobis maxima cantus;<BR>
at nymphae vicisse deas Helicona colentes<BR>
concordi dixere sono: convicia victae<BR>
cum iacerent, "quoniam" dixi "certamine vobis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>665</FONT><BR>
supplicium meruisse parum est maledictaque culpae<BR>
additis et non est patientia libera nobis,<BR>
ibimus in poenas et, qua vocat ira, sequemur."<BR>
rident Emathides spernuntque minacia verba,<BR>
conantesque loqui et magno clamore protervas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>670</FONT><BR>
intentare manus pennas exire per ungues<BR>
adspexere suos, operiri bracchia plumis,<BR>
alteraque alterius rigido concrescere rostro<BR>
ora videt volucresque novas accedere silvis;<BR>
dumque volunt plangi, per bracchia mota levatae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>675</FONT><BR>
aere pendebant, nemorum convicia, picae.<BR>
Nunc quoque in alitibus facundia prisca remansit<BR>
raucaque garrulitas studiumque inmane loquendi.'
</P>

<div class="footer">
	<p>
		<a href="/ovid.html">Ovid</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>

</BODY>
</HTML>