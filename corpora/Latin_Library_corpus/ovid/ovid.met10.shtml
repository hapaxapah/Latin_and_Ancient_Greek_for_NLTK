<html>
	<head>
		<title>
			Ovid: Metamorposes X
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>P. OVIDI NASONIS METAMORPHOSEN LIBER DECIMVS
</p>

<P class=border></P>

<p>
&nbsp;&nbsp;&nbsp;&nbsp;&nbsp;Inde per inmensum croceo velatus amictu<BR>
aethera digreditur Ciconumque Hymenaeus ad oras<BR>
tendit et Orphea nequiquam voce vocatur.<BR>
adfuit ille quidem, sed nec sollemnia verba<BR>
nec laetos vultus nec felix attulit omen.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR>
fax quoque, quam tenuit, lacrimoso stridula fumo<BR>
usque fuit nullosque invenit motibus ignes.<BR>
exitus auspicio gravior: nam nupta per herbas<BR>
dum nova naiadum turba comitata vagatur,<BR>
occidit in talum serpentis dente recepto.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>
quam satis ad superas postquam Rhodopeius auras<BR>
deflevit vates, ne non temptaret et umbras,<BR>
ad Styga Taenaria est ausus descendere porta<BR>
perque leves populos simulacraque functa sepulcro<BR>
Persephonen adiit inamoenaque regna tenentem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR>
umbrarum dominum pulsisque ad carmina nervis<BR>
sic ait: 'o positi sub terra numina mundi,<BR>
in quem reccidimus, quicquid mortale creamur,<BR>
si licet et falsi positis ambagibus oris<BR>
vera loqui sinitis, non huc, ut opaca viderem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT><BR>
Tartara, descendi, nec uti villosa colubris<BR>
terna Medusaei vincirem guttura monstri:<BR>
causa viae est coniunx, in quam calcata venenum<BR>
vipera diffudit crescentesque abstulit annos.<BR>
posse pati volui nec me temptasse negabo:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>25</FONT><BR>
vicit Amor. supera deus hic bene notus in ora est;<BR>
an sit et hic, dubito: sed et hic tamen auguror esse,<BR>
famaque si veteris non est mentita rapinae,<BR>
vos quoque iunxit Amor. per ego haec loca plena timoris,<BR>
per Chaos hoc ingens vastique silentia regni,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>30</FONT><BR>
Eurydices, oro, properata retexite fata.<BR>
omnia debemur vobis, paulumque morati<BR>
serius aut citius sedem properamus ad unam.<BR>
tendimus huc omnes, haec est domus ultima, vosque<BR>
humani generis longissima regna tenetis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>35</FONT><BR>
haec quoque, cum iustos matura peregerit annos,<BR>
iuris erit vestri: pro munere poscimus usum;<BR>
quodsi fata negant veniam pro coniuge, certum est<BR>
nolle redire mihi: leto gaudete duorum.'<BR>
&nbsp;&nbsp;&nbsp;&nbsp;&nbsp;Talia dicentem nervosque ad verba moventem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>40</FONT><BR>
exsangues flebant animae; nec Tantalus undam<BR>
captavit refugam, stupuitque Ixionis orbis,<BR>
nec carpsere iecur volucres, urnisque vacarunt<BR>
Belides, inque tuo sedisti, Sisyphe, saxo.<BR>
tunc primum lacrimis victarum carmine fama est&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>45</FONT><BR>
Eumenidum maduisse genas, nec regia coniunx<BR>
sustinet oranti nec, qui regit ima, negare,<BR>
Eurydicenque vocant: umbras erat illa recentes<BR>
inter et incessit passu de vulnere tardo.<BR>
hanc simul et legem Rhodopeius accipit heros,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2> 50</FONT><BR>
ne flectat retro sua lumina, donec Avernas<BR>
exierit valles; aut inrita dona futura.<BR>
carpitur adclivis per muta silentia trames,<BR>
arduus, obscurus, caligine densus opaca,<BR>
nec procul afuerunt telluris margine summae:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>55</FONT><BR>
hic, ne deficeret, metuens avidusque videndi<BR>
flexit amans oculos, et protinus illa relapsa est,<BR>
bracchiaque intendens prendique et prendere certans<BR>
nil nisi cedentes infelix arripit auras.<BR>
iamque iterum moriens non est de coniuge quicquam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>60</FONT><BR>
questa suo (quid enim nisi se quereretur amatam?)<BR>
supremumque 'vale,' quod iam vix auribus ille<BR>
acciperet, dixit revolutaque rursus eodem est.<BR>
&nbsp;&nbsp;&nbsp;&nbsp;&nbsp;Non aliter stupuit gemina nece coniugis Orpheus,<BR>
quam tria qui timidus, medio portante catenas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>65</FONT><BR>
colla canis vidit, quem non pavor ante reliquit,<BR>
quam natura prior saxo per corpus oborto,<BR>
quique in se crimen traxit voluitque videri<BR>
Olenos esse nocens, tuque, o confisa figurae,<BR>
infelix Lethaea, tuae, iunctissima quondam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>70</FONT><BR>
pectora, nunc lapides, quos umida sustinet Ide.<BR>
orantem frustraque iterum transire volentem<BR>
portitor arcuerat: septem tamen ille diebus<BR>
squalidus in ripa Cereris sine munere sedit;<BR>
cura dolorque animi lacrimaeque alimenta fuere.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2> 75</FONT><BR>
esse deos Erebi crudeles questus, in altam<BR>
se recipit Rhodopen pulsumque aquilonibus Haemum.<BR>
&nbsp;&nbsp;&nbsp;&nbsp;&nbsp;Tertius aequoreis inclusum Piscibus annum<BR>
finierat Titan, omnemque refugerat Orpheus<BR>
femineam Venerem, seu quod male cesserat illi,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>80</FONT><BR>
sive fidem dederat; multas tamen ardor habebat<BR>
iungere se vati, multae doluere repulsae.<BR>
ille etiam Thracum populis fuit auctor amorem<BR>
in teneros transferre mares citraque iuventam<BR>
aetatis breve ver et primos carpere flores.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>85</FONT><BR>
&nbsp;&nbsp;&nbsp;&nbsp;&nbsp;Collis erat collemque super planissima campi<BR>
area, quam viridem faciebant graminis herbae:<BR>
umbra loco deerat; qua postquam parte resedit<BR>
dis genitus vates et fila sonantia movit,<BR>
umbra loco venit: non Chaonis afuit arbor,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>90</FONT><BR>
non nemus Heliadum, non frondibus aesculus altis,<BR>
nec tiliae molles, nec fagus et innuba laurus,<BR>
et coryli fragiles et fraxinus utilis hastis<BR>
enodisque abies curvataque glandibus ilex<BR>
et platanus genialis acerque coloribus inpar&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>95</FONT><BR>
amnicolaeque simul salices et aquatica lotos<BR>
perpetuoque virens buxum tenuesque myricae<BR>
et bicolor myrtus et bacis caerula tinus.<BR>
vos quoque, flexipedes hederae, venistis et una<BR>
pampineae vites et amictae vitibus ulmi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>100</FONT><BR>
ornique et piceae pomoque onerata rubenti<BR>
arbutus et lentae, victoris praemia, palmae<BR>
et succincta comas hirsutaque vertice pinus,<BR>
grata deum matri, siquidem Cybeleius Attis<BR>
exuit hac hominem truncoque induruit illo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>105</FONT><BR>
&nbsp;&nbsp;&nbsp;&nbsp;&nbsp;Adfuit huic turbae metas imitata cupressus,<BR>
nunc arbor, puer ante deo dilectus ab illo,<BR>
qui citharam nervis et nervis temperat arcum.<BR>
namque sacer nymphis Carthaea tenentibus arva<BR>
ingens cervus erat, lateque patentibus altas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>110</FONT><BR>
ipse suo capiti praebebat cornibus umbras.<BR>
cornua fulgebant auro, demissaque in armos<BR>
pendebant tereti gemmata monilia collo.<BR>
bulla super frontem parvis argentea loris<BR>
vincta movebatur; parilesque ex aere nitebant&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>115</FONT><BR>
auribus e geminis circum cava tempora bacae;<BR>
isque metu vacuus naturalique pavore<BR>
deposito celebrare domos mulcendaque colla<BR>
quamlibet ignotis manibus praebere solebat.<BR>
sed tamen ante alios, Ceae pulcherrime gentis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>120</FONT><BR>
gratus erat, Cyparisse, tibi: tu pabula cervum<BR>
ad nova, tu liquidi ducebas fontis ad undam,<BR>
tu modo texebas varios per cornua flores,<BR>
nunc eques in tergo residens huc laetus et illuc<BR>
mollia purpureis frenabas ora capistris.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>125</FONT><BR>
&nbsp;&nbsp;&nbsp;&nbsp;&nbsp;Aestus erat mediusque dies, solisque vapore<BR>
concava litorei fervebant bracchia Cancri:<BR>
fessus in herbosa posuit sua corpora terra<BR>
cervus et arborea frigus ducebat ab umbra.<BR>
hunc puer inprudens iaculo Cyparissus acuto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>130</FONT><BR>
fixit et, ut saevo morientem vulnere vidit,<BR>
velle mori statuit. quae non solacia Phoebus<BR>
dixit et, ut leviter pro materiaque doleret,<BR>
admonuit! gemit ille tamen munusque supremum<BR>
hoc petit a superis, ut tempore lugeat omni.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>135</FONT><BR>
iamque per inmensos egesto sanguine fletus<BR>
in viridem verti coeperunt membra colorem,<BR>
et, modo qui nivea pendebant fronte capilli,<BR>
horrida caesaries fieri sumptoque rigore<BR>
sidereum gracili spectare cacumine caelum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>140</FONT><BR>
ingemuit tristisque deus 'lugebere nobis<BR>
lugebisque alios aderisque dolentibus' inquit.<BR>
&nbsp;&nbsp;&nbsp;&nbsp;&nbsp;Tale nemus vates attraxerat inque ferarum<BR>
concilio, medius turbae, volucrumque sedebat.<BR>
ut satis inpulsas temptavit pollice chordas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>145</FONT><BR>
et sensit varios, quamvis diversa sonarent,<BR>
concordare modos, hoc vocem carmine movit:<BR>
'ab Iove, Musa parens, (cedunt Iovis omnia regno)<BR>
carmina nostra move! Iovis est mihi saepe potestas<BR>
dicta prius: cecini plectro graviore Gigantas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>150</FONT><BR>
sparsaque Phlegraeis victricia fulmina campis.<BR>
nunc opus est leviore lyra, puerosque canamus<BR>
dilectos superis inconcessisque puellas<BR>
ignibus attonitas meruisse libidine poenam.<BR>
&nbsp;&nbsp;&nbsp;&nbsp;&nbsp;'Rex superum Phrygii quondam Ganymedis amore&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>155</FONT><BR>
arsit, et inventum est aliquid, quod Iuppiter esse,<BR>
quam quod erat, mallet. nulla tamen alite verti<BR>
dignatur, nisi quae posset sua fulmina ferre.<BR>
nec mora, percusso mendacibus aere pennis<BR>
abripit Iliaden; qui nunc quoque pocula miscet&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>160</FONT><BR>
invitaque Iovi nectar Iunone ministrat.<BR>
&nbsp;&nbsp;&nbsp;&nbsp;&nbsp;'Te quoque, Amyclide, posuisset in aethere Phoebus,<BR>
tristia si spatium ponendi fata dedissent.<BR>
qua licet, aeternus tamen es, quotiensque repellit<BR>
ver hiemem, Piscique Aries succedit aquoso,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2> 165</FONT><BR>
tu totiens oreris viridique in caespite flores.<BR>
te meus ante omnes genitor dilexit, et orbe<BR>
in medio positi caruerunt praeside Delphi,<BR>
dum deus Eurotan inmunitamque frequentat<BR>
Sparten, nec citharae nec sunt in honore sagittae:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>170</FONT><BR>
inmemor ipse sui non retia ferre recusat,<BR>
non tenuisse canes, non per iuga montis iniqui<BR>
ire comes, longaque alit adsuetudine flammas.<BR>
iamque fere medius Titan venientis et actae<BR>
noctis erat spatioque pari distabat utrimque,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>175</FONT><BR>
corpora veste levant et suco pinguis olivi<BR>
splendescunt latique ineunt certamina disci.<BR>
quem prius aerias libratum Phoebus in auras<BR>
misit et oppositas disiecit pondere nubes;<BR>
reccidit in solidam longo post tempore terram&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>180</FONT><BR>
pondus et exhibuit iunctam cum viribus artem.<BR>
protinus inprudens actusque cupidine lusus<BR>
tollere Taenarides orbem properabat, at illum<BR>
dura repercusso subiecit verbere tellus<BR>
in vultus, Hyacinthe, tuos. expalluit aeque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>185</FONT><BR>
quam puer ipse deus conlapsosque excipit artus,<BR>
et modo te refovet, modo tristia vulnera siccat,<BR>
nunc animam admotis fugientem sustinet herbis.<BR>
nil prosunt artes: erat inmedicabile vulnus.<BR>
ut, siquis violas rigidumve papaver in horto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>190</FONT><BR>
liliaque infringat fulvis horrentia linguis,<BR>
marcida demittant subito caput illa vietum<BR>
nec se sustineant spectentque cacumine terram:<BR>
sic vultus moriens iacet et defecta vigore<BR>
ipsa sibi est oneri cervix umeroque recumbit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>195</FONT><BR>
"laberis, Oebalide, prima fraudate iuventa,"<BR>
Phoebus ait "videoque tuum, mea crimina, vulnus.<BR>
tu dolor es facinusque meum: mea dextera leto<BR>
inscribenda tuo est. ego sum tibi funeris auctor.<BR>
quae mea culpa tamen, nisi si lusisse vocari&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>200</FONT><BR>
culpa potest, nisi culpa potest et amasse vocari?<BR>
atque utinam tecumque mori vitamque liceret<BR>
reddere! quod quoniam fatali lege tenemur,<BR>
semper eris mecum memorique haerebis in ore.<BR>
te lyra pulsa manu, te carmina nostra sonabunt,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>205</FONT><BR>
flosque novus scripto gemitus imitabere nostros.<BR>
tempus et illud erit, quo se fortissimus heros<BR>
addat in hunc florem folioque legatur eodem."<BR>
talia dum vero memorantur Apollinis ore,<BR>
ecce cruor, qui fusus humo signaverat herbas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>210</FONT><BR>
desinit esse cruor, Tyrioque nitentior ostro<BR>
flos oritur formamque capit, quam lilia, si non<BR>
purpureus color his, argenteus esset in illis.<BR>
non satis hoc Phoebo est (is enim fuit auctor honoris):<BR>
ipse suos gemitus foliis inscribit, et AI AI&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>215</FONT><BR>
flos habet inscriptum, funestaque littera ducta est.<BR>
nec genuisse pudet Sparten Hyacinthon: honorque<BR>
durat in hoc aevi, celebrandaque more priorum<BR>
annua praelata redeunt Hyacinthia pompa.<BR>
&nbsp;&nbsp;&nbsp;&nbsp;&nbsp;'At si forte roges fecundam Amathunta metallis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>220</FONT><BR>
an genuisse velit Propoetidas, abnuat aeque<BR>
atque illos, gemino quondam quibus aspera cornu<BR>
frons erat, unde etiam nomen traxere Cerastae.<BR>
ante fores horum stabat Iovis Hospitis ara;<BR>
ignarus sceleris quam siquis sanguine tinctam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>225</FONT><BR>
advena vidisset, mactatos crederet illic<BR>
lactantes vitulos Amathusiacasque bidentes:<BR>
hospes erat caesus! sacris offensa nefandis<BR>
ipsa suas urbes Ophiusiaque arva parabat<BR>
deserere alma Venus. "sed quid loca grata, quid urbes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>230</FONT><BR>
peccavere meae? quod" dixit "crimen in illis?<BR>
exilio poenam potius gens inpia pendat<BR>
vel nece vel siquid medium est mortisque fugaeque.<BR>
idque quid esse potest, nisi versae poena figurae?"<BR>
dum dubitat, quo mutet eos, ad cornua vultum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>235</FONT><BR>
flexit et admonita est haec illis posse relinqui<BR>
grandiaque in torvos transformat membra iuvencos.<BR>
&nbsp;&nbsp;&nbsp;&nbsp;&nbsp;'Sunt tamen obscenae Venerem Propoetides ausae<BR>
esse negare deam; pro quo sua numinis ira<BR>
corpora cum fama primae vulgasse feruntur,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>240</FONT><BR>
utque pudor cessit, sanguisque induruit oris,<BR>
in rigidum parvo silicem discrimine versae.<BR>
&nbsp;&nbsp;&nbsp;&nbsp;&nbsp;'Quas quia Pygmalion aevum per crimen agentis<BR>
viderat, offensus vitiis, quae plurima menti<BR>
femineae natura dedit, sine coniuge caelebs&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>245</FONT><BR>
vivebat thalamique diu consorte carebat.<BR>
interea niveum mira feliciter arte<BR>
sculpsit ebur formamque dedit, qua femina nasci<BR>
nulla potest, operisque sui concepit amorem.<BR>
virginis est verae facies, quam vivere credas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>250</FONT><BR>
et, si non obstet reverentia, velle moveri:<BR>
ars adeo latet arte sua. miratur et haurit<BR>
pectore Pygmalion simulati corporis ignes.<BR>
saepe manus operi temptantes admovet, an sit<BR>
corpus an illud ebur, nec adhuc ebur esse fatetur.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>255</FONT><BR>
oscula dat reddique putat loquiturque tenetque<BR>
et credit tactis digitos insidere membris<BR>
et metuit, pressos veniat ne livor in artus,<BR>
et modo blanditias adhibet, modo grata puellis<BR>
munera fert illi conchas teretesque lapillos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>260</FONT><BR>
et parvas volucres et flores mille colorum<BR>
liliaque pictasque pilas et ab arbore lapsas<BR>
Heliadum lacrimas; ornat quoque vestibus artus,<BR>
dat digitis gemmas, dat longa monilia collo,<BR>
aure leves bacae, redimicula pectore pendent:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>265</FONT><BR>
cuncta decent; nec nuda minus formosa videtur.<BR>
conlocat hanc stratis concha Sidonide tinctis<BR>
adpellatque tori sociam adclinataque colla<BR>
mollibus in plumis, tamquam sensura, reponit.<BR>
&nbsp;&nbsp;&nbsp;&nbsp;&nbsp;'Festa dies Veneris tota celeberrima Cypro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>270</FONT><BR>
venerat, et pandis inductae cornibus aurum<BR>
conciderant ictae nivea cervice iuvencae,<BR>
turaque fumabant, cum munere functus ad aras<BR>
constitit et timide "si, di, dare cuncta potestis,<BR>
sit coniunx, opto," non ausus "eburnea virgo"&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>275</FONT><BR>
dicere, Pygmalion "similis mea" dixit "eburnae."<BR>
sensit, ut ipsa suis aderat Venus aurea festis,<BR>
vota quid illa velint et, amici numinis omen,<BR>
flamma ter accensa est apicemque per aera duxit.<BR>
ut rediit, simulacra suae petit ille puellae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>280</FONT><BR>
incumbensque toro dedit oscula: visa tepere est;<BR>
admovet os iterum, manibus quoque pectora temptat:<BR>
temptatum mollescit ebur positoque rigore<BR>
subsidit digitis ceditque, ut Hymettia sole<BR>
cera remollescit tractataque pollice multas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>285</FONT><BR>
flectitur in facies ipsoque fit utilis usu.<BR>
dum stupet et dubie gaudet fallique veretur,<BR>
rursus amans rursusque manu sua vota retractat.<BR>
corpus erat! saliunt temptatae pollice venae.<BR>
tum vero Paphius plenissima concipit heros&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>290</FONT><BR>
verba, quibus Veneri grates agat, oraque tandem<BR>
ore suo non falsa premit, dataque oscula virgo<BR>
sensit et erubuit timidumque ad lumina lumen<BR>
attollens pariter cum caelo vidit amantem.<BR>
coniugio, quod fecit, adest dea, iamque coactis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>295</FONT><BR>
cornibus in plenum noviens lunaribus orbem<BR>
illa Paphon genuit, de qua tenet insula nomen.<BR>
&nbsp;&nbsp;&nbsp;&nbsp;&nbsp;'Editus hac ille est, qui si sine prole fuisset,<BR>
inter felices Cinyras potuisset haberi.<BR>
dira canam; procul hinc natae, procul este parente&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>300</FONT><BR>
aut, mea si vestras mulcebunt carmina mentes,<BR>
desit in hac mihi parte fides, nec credite factum,<BR>
vel, si credetis, facti quoque credite poenam.<BR>
si tamen admissum sinit hoc natura videri,<BR>
[gentibus Ismariis et nostro gratulor orbi,]&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>305</FONT><BR>
gratulor huic terrae, quod abest regionibus illis,<BR>
quae tantum genuere nefas: sit dives amomo<BR>
cinnamaque costumque suum sudataque ligno<BR>
tura ferat floresque alios Panchaia tellus,<BR>
dum ferat et murram: tanti nova non fuit arbor.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>310</FONT><BR>
ipse negat nocuisse tibi sua tela Cupido,<BR>
Myrrha, facesque suas a crimine vindicat isto;<BR>
stipite te Stygio tumidisque adflavit echidnis<BR>
e tribus una soror: scelus est odisse parentem,<BR>
hic amor est odio maius scelus.&#151;undique lecti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>315</FONT><BR>
te cupiunt proceres, totoque Oriente iuventus<BR>
ad thalami certamen adest: ex omnibus unum<BR>
elige, Myrrha, virum, dum ne sit in omnibus unus.<BR>
illa quidem sentit foedoque repugnat amori<BR>
et secum "quo mente feror? quid molior?" inquit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>320</FONT><BR>
"di, precor, et pietas sacrataque iura parentum,<BR>
hoc prohibete nefas scelerique resistite nostro,<BR>
si tamen hoc scelus est. sed enim damnare negatur<BR>
hanc Venerem pietas: coeunt animalia nullo<BR>
cetera dilectu, nec habetur turpe iuvencae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>325</FONT><BR>
ferre patrem tergo, fit equo sua filia coniunx,<BR>
quasque creavit init pecudes caper, ipsaque, cuius<BR>
semine concepta est, ex illo concipit ales.<BR>
felices, quibus ista licent! humana malignas<BR>
cura dedit leges, et quod natura remittit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>330</FONT><BR>
invida iura negant. gentes tamen esse feruntur,<BR>
in quibus et nato genetrix et nata parenti<BR>
iungitur, et pietas geminato crescit amore.<BR>
me miseram, quod non nasci mihi contigit illic,<BR>
fortunaque loci laedor!&#151;quid in ista revolvor?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>335</FONT><BR>
spes interdictae, discedite! dignus amari<BR>
ille, sed ut pater, est.&#151;ergo, si filia magni<BR>
non essem Cinyrae, Cinyrae concumbere possem:<BR>
nunc, quia iam meus est, non est meus, ipsaque damno<BR>
est mihi proximitas: aliena potentior essem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>340</FONT><BR>
ire libet procul hinc patriaeque relinquere fines,<BR>
dum scelus effugiam; retinet malus ardor euntem,<BR>
ut praesens spectem Cinyran tangamque loquarque<BR>
osculaque admoveam, si nil conceditur ultra.<BR>
ultra autem spectare aliquid potes, inpia virgo?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>345</FONT><BR>
et quot confundas et iura et nomina, sentis?<BR>
tune eris et matris paelex et adultera patris?<BR>
tune soror nati genetrixque vocabere fratris?<BR>
nec metues atro crinitas angue sorores,<BR>
quas facibus saevis oculos atque ora petentes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>350</FONT><BR>
noxia corda vident? at tu, dum corpore non es<BR>
passa nefas, animo ne concipe neve potentis<BR>
concubitu vetito naturae pollue foedus!<BR>
velle puta: res ipsa vetat; pius ille memorque est<BR>
moris&#151;et o vellem similis furor esset in illo!"&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>355</FONT><BR>
&nbsp;&nbsp;&nbsp;&nbsp;&nbsp;'Dixerat, at Cinyras, quem copia digna procorum,<BR>
quid faciat, dubitare facit, scitatur ab ipsa,<BR>
nominibus dictis, cuius velit esse mariti;<BR>
illa silet primo patriisque in vultibus haerens<BR>
aestuat et tepido suffundit lumina rore.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2> 360</FONT><BR>
virginei Cinyras haec credens esse timoris,<BR>
flere vetat siccatque genas atque oscula iungit;<BR>
Myrrha datis nimium gaudet consultaque, qualem<BR>
optet habere virum, "similem tibi" dixit; at ille<BR>
non intellectam vocem conlaudat et "esto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>365</FONT><BR>
tam pia semper" ait. pietatis nomine dicto<BR>
demisit vultus sceleris sibi conscia virgo.<BR>
&nbsp;&nbsp;&nbsp;&nbsp;&nbsp;'Noctis erat medium, curasque et corpora somnus<BR>
solverat; at virgo Cinyreia pervigil igni<BR>
carpitur indomito furiosaque vota retractat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>370</FONT><BR>
et modo desperat, modo vult temptare, pudetque<BR>
et cupit, et, quid agat, non invenit, utque securi<BR>
saucia trabs ingens, ubi plaga novissima restat,<BR>
quo cadat, in dubio est omnique a parte timetur,<BR>
sic animus vario labefactus vulnere nutat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>375</FONT><BR>
huc levis atque illuc momentaque sumit utroque,<BR>
nec modus et requies, nisi mors, reperitur amoris.<BR>
mors placet. erigitur laqueoque innectere fauces<BR>
destinat et zona summo de poste revincta<BR>
"care, vale, Cinyra, causamque intellege mortis!"&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>380</FONT><BR>
dixit et aptabat pallenti vincula collo.<BR>
&nbsp;&nbsp;&nbsp;&nbsp;&nbsp;'Murmura verborum fidas nutricis ad aures<BR>
pervenisse ferunt limen servantis alumnae.<BR>
surgit anus reseratque fores mortisque paratae<BR>
instrumenta videns spatio conclamat eodem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>385</FONT><BR>
seque ferit scinditque sinus ereptaque collo<BR>
vincula dilaniat; tum denique flere vacavit,<BR>
tum dare conplexus laqueique requirere causam.<BR>
muta silet virgo terramque inmota tuetur<BR>
et deprensa dolet tardae conamina mortis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>390</FONT><BR>
instat anus canosque suos et inania nudans<BR>
ubera per cunas alimentaque prima precatur,<BR>
ut sibi committat, quicquid dolet. illa rogantem<BR>
aversata gemit; certa est exquirere nutrix<BR>
nec solam spondere fidem. "dic" inquit "opemque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>395</FONT><BR>
me sine ferre tibi: non est mea pigra senectus.<BR>
seu furor est, habeo, quae carmine sanet et herbis;<BR>
sive aliquis nocuit, magico lustrabere ritu;<BR>
ira deum sive est, sacris placabilis ira.<BR>
quid rear ulterius? certe fortuna domusque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>400</FONT><BR>
sospes et in cursu est: vivunt genetrixque paterque."<BR>
Myrrha patre audito suspiria duxit ab imo<BR>
pectore; nec nutrix etiamnum concipit ullum<BR>
mente nefas aliquemque tamen praesentit amorem;<BR>
propositique tenax, quodcumque est, orat, ut ipsi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>405</FONT><BR>
indicet, et gremio lacrimantem tollit anili<BR>
atque ita conplectens infirmis membra lacertis<BR>
"sensimus," inquit "amas! et in hoc mea (pone timorem)<BR>
sedulitas erit apta tibi, nec sentiet umquam<BR>
hoc pater." exiluit gremio furibunda torumque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>410</FONT><BR>
ore premens "discede, precor, miseroque pudori<BR>
parce!" ait; instanti "discede, aut desine" dixit<BR>
"quaerere, quid doleam! scelus est, quod scire laboras."<BR>
horret anus tremulasque manus annisque metuque<BR>
tendit et ante pedes supplex procumbit alumnae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>415</FONT><BR>
et modo blanditur, modo, si non conscia fiat,<BR>
terret et indicium laquei coeptaeque minatur<BR>
mortis et officium commisso spondet amori.<BR>
extulit illa caput lacrimisque inplevit obortis<BR>
pectora nutricis conataque saepe fateri&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>420</FONT><BR>
saepe tenet vocem pudibundaque vestibus ora<BR>
texit et "o" dixit "felicem coniuge matrem!"<BR>
hactenus, et gemuit. gelidus nutricis in artus<BR>
ossaque (sensit enim) penetrat tremor, albaque toto<BR>
vertice canities rigidis stetit hirta capillis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>425</FONT><BR>
multaque, ut excuteret diros, si posset, amores,<BR>
addidit. at virgo scit se non falsa moneri;<BR>
certa mori tamen est, si non potiatur amore.<BR>
"vive," ait haec, "potiere tuo"&#151;et, non ausa "parente"<BR>
dicere, conticuit promissaque numine firmat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>430</FONT><BR>
&nbsp;&nbsp;&nbsp;&nbsp;&nbsp;'Festa piae Cereris celebrabant annua matres<BR>
illa, quibus nivea velatae corpora veste<BR>
primitias frugum dant spicea serta suarum<BR>
perque novem noctes venerem tactusque viriles<BR>
in vetitis numerant: turba Cenchreis in illa&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>435</FONT><BR>
regis adest coniunx arcanaque sacra frequentat.<BR>
ergo legitima vacuus dum coniuge lectus,<BR>
nacta gravem vino Cinyran male sedula nutrix,<BR>
nomine mentito veros exponit amores<BR>
et faciem laudat; quaesitis virginis annis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>440</FONT><BR>
"par" ait "est Myrrhae." quam postquam adducere iussa est<BR>
utque domum rediit, "gaude, mea" dixit "alumna:<BR>
vicimus!" infelix non toto pectore sentit<BR>
laetitiam virgo, praesagaque pectora maerent,<BR>
sed tamen et gaudet: tanta est discordia mentis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>445</FONT><BR>
&nbsp;&nbsp;&nbsp;&nbsp;&nbsp;'Tempus erat, quo cuncta silent, interque triones<BR>
flexerat obliquo plaustrum temone Bootes:<BR>
ad facinus venit illa suum; fugit aurea caelo<BR>
luna, tegunt nigrae latitantia sidera nubes;<BR>
nox caret igne suo; primus tegis, Icare, vultus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>450</FONT><BR>
Erigoneque pio sacrata parentis amore.<BR>
ter pedis offensi signo est revocata, ter omen<BR>
funereus bubo letali carmine fecit:<BR>
it tamen, et tenebrae minuunt noxque atra pudorem;<BR>
nutricisque manum laeva tenet, altera motu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>455</FONT><BR>
caecum iter explorat. thalami iam limina tangit,<BR>
iamque fores aperit, iam ducitur intus: at illi<BR>
poplite succiduo genua intremuere, fugitque<BR>
et color et sanguis, animusque relinquit euntem.<BR>
quoque suo propior sceleri est, magis horret, et ausi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>460</FONT><BR>
paenitet, et vellet non cognita posse reverti.<BR>
cunctantem longaeva manu deducit et alto<BR>
admotam lecto cum traderet "accipe," dixit,<BR>
"ista tua est, Cinyra" devotaque corpora iunxit.<BR>
accipit obsceno genitor sua viscera lecto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>465</FONT><BR>
virgineosque metus levat hortaturque timentem.<BR>
forsitan aetatis quoque nomine "filia" dixit,<BR>
dixit et illa "pater," sceleri ne nomina desint.<BR>
&nbsp;&nbsp;&nbsp;&nbsp;&nbsp;'Plena patris thalamis excedit et inpia diro<BR>
semina fert utero conceptaque crimina portat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>470</FONT><BR>
postera nox facinus geminat, nec finis in illa est,<BR>
cum tandem Cinyras, avidus cognoscere amantem<BR>
post tot concubitus, inlato lumine vidit<BR>
et scelus et natam verbisque dolore retentis<BR>
pendenti nitidum vagina deripit ensem;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>475</FONT><BR>
Myrrha fugit: tenebrisque et caecae munere noctis<BR>
intercepta neci est latosque vagata per agros<BR>
palmiferos Arabas Panchaeaque rura relinquit<BR>
perque novem erravit redeuntis cornua lunae,<BR>
cum tandem terra requievit fessa Sabaea;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>480</FONT><BR>
vixque uteri portabat onus. tum nescia voti<BR>
atque inter mortisque metus et taedia vitae<BR>
est tales conplexa preces: "o siqua patetis<BR>
numina confessis, merui nec triste recuso<BR>
supplicium, sed ne violem vivosque superstes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>485</FONT><BR>
mortuaque exstinctos, ambobus pellite regnis<BR>
mutataeque mihi vitamque necemque negate!"<BR>
numen confessis aliquod patet: ultima certe<BR>
vota suos habuere deos. nam crura loquentis<BR>
terra supervenit, ruptosque obliqua per ungues&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>490</FONT><BR>
porrigitur radix, longi firmamina trunci,<BR>
ossaque robur agunt, mediaque manente medulla<BR>
sanguis it in sucos, in magnos bracchia ramos,<BR>
in parvos digiti, duratur cortice pellis.<BR>
iamque gravem crescens uterum perstrinxerat arbor&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>495</FONT><BR>
pectoraque obruerat collumque operire parabat:<BR>
non tulit illa moram venientique obvia ligno<BR>
subsedit mersitque suos in cortice vultus.<BR>
quae quamquam amisit veteres cum corpore sensus,<BR>
flet tamen, et tepidae manant ex arbore guttae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>500</FONT><BR>
est honor et lacrimis, stillataque cortice murra<BR>
nomen erile tenet nulloque tacebitur aevo.<BR>
&nbsp;&nbsp;&nbsp;&nbsp;&nbsp;'At male conceptus sub robore creverat infans<BR>
quaerebatque viam, qua se genetrice relicta<BR>
exsereret; media gravidus tumet arbore venter.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>505</FONT><BR>
tendit onus matrem; neque habent sua verba dolores,<BR>
nec Lucina potest parientis voce vocari.<BR>
nitenti tamen est similis curvataque crebros<BR>
dat gemitus arbor lacrimisque cadentibus umet.<BR>
constitit ad ramos mitis Lucina dolentes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>510</FONT><BR>
admovitque manus et verba puerpera dixit:<BR>
arbor agit rimas et fissa cortice vivum<BR>
reddit onus, vagitque puer; quem mollibus herbis<BR>
naides inpositum lacrimis unxere parentis.<BR>
laudaret faciem Livor quoque; qualia namque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>515</FONT><BR>
corpora nudorum tabula pinguntur Amorum,<BR>
talis erat, sed, ne faciat discrimina cultus,<BR>
aut huic adde leves, aut illis deme pharetras.<BR>
&nbsp;&nbsp;&nbsp;&nbsp;&nbsp;'Labitur occulte fallitque volatilis aetas,<BR>
et nihil est annis velocius: ille sorore&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>520</FONT><BR>
natus avoque suo, qui conditus arbore nuper,<BR>
nuper erat genitus, modo formosissimus infans,<BR>
iam iuvenis, iam vir, iam se formosior ipso est,<BR>
iam placet et Veneri matrisque ulciscitur ignes.<BR>
namque pharetratus dum dat puer oscula matri,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>525</FONT><BR>
inscius exstanti destrinxit harundine pectus;<BR>
laesa manu natum dea reppulit: altius actum<BR>
vulnus erat specie primoque fefellerat ipsam.<BR>
capta viri forma non iam Cythereia curat<BR>
litora, non alto repetit Paphon aequore cinctam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>530</FONT><BR>
piscosamque Cnidon gravidamve Amathunta metallis;<BR>
abstinet et caelo: caelo praefertur Adonis.<BR>
hunc tenet, huic comes est adsuetaque semper in umbra<BR>
indulgere sibi formamque augere colendo<BR>
per iuga, per silvas dumosaque saxa vagatur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>535</FONT><BR>
fine genus vestem ritu succincta Dianae<BR>
hortaturque canes tutaeque animalia praedae,<BR>
aut pronos lepores aut celsum in cornua cervum<BR>
aut agitat dammas; a fortibus abstinet apris<BR>
raptoresque lupos armatosque unguibus ursos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>540</FONT><BR>
vitat et armenti saturatos caede leones.<BR>
te quoque, ut hos timeas, siquid prodesse monendo<BR>
possit, Adoni, monet, "fortis" que "fugacibus esto"<BR>
inquit; "in audaces non est audacia tuta.<BR>
parce meo, iuvenis, temerarius esse periclo,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>545</FONT><BR>
neve feras, quibus arma dedit natura, lacesse,<BR>
stet mihi ne magno tua gloria. non movet aetas<BR>
nec facies nec quae Venerem movere, leones<BR>
saetigerosque sues oculosque animosque ferarum.<BR>
fulmen habent acres in aduncis dentibus apri,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>550</FONT><BR>
impetus est fulvis et vasta leonibus ira,<BR>
invisumque mihi genus est." quae causa, roganti<BR>
"dicam," ait "et veteris monstrum mirabere culpae.<BR>
sed labor insolitus iam me lassavit, et, ecce,<BR>
opportuna sua blanditur populus umbra,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>555</FONT><BR>
datque torum caespes: libet hac requiescere tecum"<BR>
(et requievit) "humo" pressitque et gramen et ipsum<BR>
inque sinu iuvenis posita cervice reclinis<BR>
sic ait ac mediis interserit oscula verbis:<BR>
&nbsp;&nbsp;&nbsp;&nbsp;&nbsp;'"Forsitan audieris aliquam certamine cursus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>560</FONT><BR>
veloces superasse viros: non fabula rumor<BR>
ille fuit; superabat enim. nec dicere posses,<BR>
laude pedum formaene bono praestantior esset.<BR>
scitanti deus huic de coniuge 'coniuge' dixit<BR>
'nil opus est, Atalanta, tibi: fuge coniugis usum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>565</FONT><BR>
nec tamen effugies teque ipsa viva carebis.'<BR>
territa sorte dei per opacas innuba silvas<BR>
vivit et instantem turbam violenta procorum<BR>
condicione fugat, 'ne' c 'sum potiunda, nisi' inquit<BR>
'victa prius cursu. pedibus contendite mecum:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>570</FONT><BR>
praemia veloci coniunx thalamique dabuntur,<BR>
mors pretium tardis: ea lex certaminis esto.'<BR>
illa quidem inmitis, sed (tanta potentia formae est)<BR>
venit ad hanc legem temeraria turba procorum.<BR>
sederat Hippomenes cursus spectator iniqui&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>575</FONT><BR>
et 'petitur cuiquam per tanta pericula coniunx?'<BR>
dixerat ac nimios iuvenum damnarat amores;<BR>
ut faciem et posito corpus velamine vidit,<BR>
quale meum, vel quale tuum, si femina fias,<BR>
obstipuit tollensque manus 'ignoscite,' dixit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>580</FONT><BR>
'quos modo culpavi! nondum mihi praemia nota,<BR>
quae peteretis, erant.' laudando concipit ignes<BR>
et, ne quis iuvenum currat velocius, optat<BR>
invidiaque timet. 'sed cur certaminis huius<BR>
intemptata mihi fortuna relinquitur?' inquit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>585</FONT><BR>
'audentes deus ipse iuvat!' dum talia secum<BR>
exigit Hippomenes, passu volat alite virgo.<BR>
quae quamquam Scythica non setius ire sagitta<BR>
Aonio visa est iuveni, tamen ille decorem<BR>
miratur magis: et cursus facit ipse decorem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>590</FONT><BR>
aura refert ablata citis talaria plantis,<BR>
tergaque iactantur crines per eburnea, quaeque<BR>
poplitibus suberant picto genualia limbo;<BR>
inque puellari corpus candore ruborem<BR>
traxerat, haud aliter, quam cum super atria velum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>595</FONT><BR>
candida purpureum simulatas inficit umbras.<BR>
dum notat haec hospes, decursa novissima meta est,<BR>
et tegitur festa victrix Atalanta corona.<BR>
dant gemitum victi penduntque ex foedere poenas.<BR>
&nbsp;&nbsp;&nbsp;&nbsp;&nbsp;'"Non tamen eventu iuvenis deterritus horum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>600</FONT><BR>
constitit in medio vultuque in virgine fixo<BR>
'quid facilem titulum superando quaeris inertes?<BR>
mecum confer' ait. 'seu me fortuna potentem<BR>
fecerit, a tanto non indignabere vinci:<BR>
namque mihi genitor Megareus Onchestius, illi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>605</FONT><BR>
est Neptunus avus, pronepos ego regis aquarum,<BR>
nec virtus citra genus est; seu vincar, habebis<BR>
Hippomene victo magnum et memorabile nomen.'<BR>
talia dicentem molli Schoeneia vultu<BR>
aspicit et dubitat, superari an vincere malit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>610</FONT><BR>
atque ita 'quis deus hunc formosis' inquit 'iniquus<BR>
perdere vult caraeque iubet discrimine vitae<BR>
coniugium petere hoc? non sum, me iudice, tanti.<BR>
nec forma tangor, (poteram tamen hac quoque tangi)<BR>
sed quod adhuc puer est; non me movet ipse, sed aetas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2> 615</FONT><BR>
quid, quod inest virtus et mens interrita leti?<BR>
quid, quod ab aequorea numeratur origine quartus?<BR>
quid, quod amat tantique putat conubia nostra,<BR>
ut pereat, si me fors illi dura negarit?<BR>
dum licet, hospes, abi thalamosque relinque cruentos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>620</FONT><BR>
coniugium crudele meum est, tibi nubere nulla<BR>
nolet, et optari potes a sapiente puella.&#151;<BR>
cur tamen est mihi cura tui tot iam ante peremptis?<BR>
viderit! intereat, quoniam tot caede procorum<BR>
admonitus non est agiturque in taedia vitae.&#151;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>625</FONT><BR>
occidet hic igitur, voluit quia vivere mecum,<BR>
indignamque necem pretium patietur amoris?<BR>
non erit invidiae victoria nostra ferendae.<BR>
sed non culpa mea est! utinam desistere velles,<BR>
aut, quoniam es demens, utinam velocior esses!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>630</FONT><BR>
at quam virgineus puerili vultus in ore est!<BR>
a! miser Hippomene, nollem tibi visa fuissem!<BR>
vivere dignus eras. quodsi felicior essem,<BR>
nec mihi coniugium fata inportuna negarent,<BR>
unus eras, cum quo sociare cubilia vellem.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>635</FONT><BR>
dixerat, utque rudis primoque cupidine tacta,<BR>
quod facit, ignorans amat et non sentit amorem.<BR>
&nbsp;&nbsp;&nbsp;&nbsp;&nbsp;'"Iam solitos poscunt cursus populusque paterque,<BR>
cum me sollicita proles Neptunia voce<BR>
invocat Hippomenes 'Cytherea,' que 'conprecor, ausis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>640</FONT><BR>
adsit' ait 'nostris et quos dedit, adiuvet ignes.'<BR>
detulit aura preces ad me non invida blandas:<BR>
motaque sum, fateor, nec opis mora longa dabatur.<BR>
est ager, indigenae Tamasenum nomine dicunt,<BR>
telluris Cypriae pars optima, quem mihi prisci&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>645</FONT><BR>
sacravere senes templisque accedere dotem<BR>
hanc iussere meis; medio nitet arbor in arvo,<BR>
fulva comas, fulvo ramis crepitantibus auro:<BR>
hinc tria forte mea veniens decerpta ferebam<BR>
aurea poma manu nullique videnda nisi ipsi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>650</FONT><BR>
Hippomenen adii docuique, quis usus in illis.<BR>
signa tubae dederant, cum carcere pronus uterque<BR>
emicat et summam celeri pede libat harenam:<BR>
posse putes illos sicco freta radere passu<BR>
et segetis canae stantes percurrere aristas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>655</FONT><BR>
adiciunt animos iuveni clamorque favorque<BR>
verbaque dicentum 'nunc, nunc incumbere tempus!<BR>
Hippomene, propera! nunc viribus utere totis!<BR>
pelle moram: vinces!' dubium, Megareius heros<BR>
gaudeat an virgo magis his Schoeneia dictis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>660</FONT><BR>
o quotiens, cum iam posset transire, morata est<BR>
spectatosque diu vultus invita reliquit!<BR>
aridus e lasso veniebat anhelitus ore,<BR>
metaque erat longe: tum denique de tribus unum<BR>
fetibus arboreis proles Neptunia misit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>665</FONT><BR>
obstipuit virgo nitidique cupidine pomi<BR>
declinat cursus aurumque volubile tollit;<BR>
praeterit Hippomenes: resonant spectacula plausu.<BR>
illa moram celeri cessataque tempora cursu<BR>
corrigit atque iterum iuvenem post terga relinquit:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>670</FONT><BR>
et rursus pomi iactu remorata secundi<BR>
consequitur transitque virum. pars ultima cursus<BR>
restabat; 'nunc' inquit 'ades, dea muneris auctor!'<BR>
inque latus campi, quo tardius illa rediret,<BR>
iecit ab obliquo nitidum iuvenaliter aurum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>675</FONT><BR>
an peteret, virgo visa est dubitare: coegi<BR>
tollere et adieci sublato pondera malo<BR>
inpediique oneris pariter gravitate moraque,<BR>
neve meus sermo cursu sit tardior ipso,<BR>
praeterita est virgo: duxit sua praemia victor.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>680</FONT><BR>
&nbsp;&nbsp;&nbsp;&nbsp;&nbsp;'"Dignane, cui grates ageret, cui turis honorem<BR>
ferret, Adoni, fui? nec grates inmemor egit,<BR>
nec mihi tura dedit. subitam convertor in iram,<BR>
contemptuque dolens, ne sim spernenda futuris,<BR>
exemplo caveo meque ipsa exhortor in ambos:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>685</FONT><BR>
templa, deum Matri quae quondam clarus Echion<BR>
fecerat ex voto, nemorosis abdita silvis,<BR>
transibant, et iter longum requiescere suasit;<BR>
illic concubitus intempestiva cupido<BR>
occupat Hippomenen a numine concita nostro.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>690</FONT><BR>
luminis exigui fuerat prope templa recessus,<BR>
speluncae similis, nativo pumice tectus,<BR>
religione sacer prisca, quo multa sacerdos<BR>
lignea contulerat veterum simulacra deorum;<BR>
hunc init et vetito temerat sacraria probro.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>695</FONT><BR>
sacra retorserunt oculos, turritaque Mater<BR>
an Stygia sontes dubitavit mergeret unda:<BR>
poena levis visa est; ergo modo levia fulvae<BR>
colla iubae velant, digiti curvantur in ungues,<BR>
ex umeris armi fiunt, in pectora totum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>700</FONT><BR>
pondus abit, summae cauda verruntur harenae;<BR>
iram vultus habet, pro verbis murmura reddunt,<BR>
pro thalamis celebrant silvas aliisque timendi<BR>
dente premunt domito Cybeleia frena leones.<BR>
hos tu, care mihi, cumque his genus omne ferarum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>705</FONT><BR>
quod non terga fugae, sed pugnae pectora praebet,<BR>
effuge, ne virtus tua sit damnosa duobus!"<BR>
&nbsp;&nbsp;&nbsp;&nbsp;&nbsp;'Illa quidem monuit iunctisque per aera cycnis<BR>
carpit iter, sed stat monitis contraria virtus.<BR>
forte suem latebris vestigia certa secuti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>710</FONT><BR>
excivere canes, silvisque exire parantem<BR>
fixerat obliquo iuvenis Cinyreius ictu:<BR>
protinus excussit pando venabula rostro<BR>
sanguine tincta suo trepidumque et tuta petentem<BR>
trux aper insequitur totosque sub inguine dentes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>715</FONT><BR>
abdidit et fulva moribundum stravit harena.<BR>
vecta levi curru medias Cytherea per auras<BR>
Cypron olorinis nondum pervenerat alis:<BR>
agnovit longe gemitum morientis et albas<BR>
flexit aves illuc, utque aethere vidit ab alto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>720</FONT><BR>
exanimem inque suo iactantem sanguine corpus,<BR>
desiluit pariterque sinum pariterque capillos<BR>
rupit et indignis percussit pectora palmis<BR>
questaque cum fatis "at non tamen omnia vestri<BR>
iuris erunt" dixit. "luctus monimenta manebunt&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>725</FONT><BR>
semper, Adoni, mei, repetitaque mortis imago<BR>
annua plangoris peraget simulamina nostri;<BR>
at cruor in florem mutabitur. an tibi quondam<BR>
femineos artus in olentes vertere mentas,<BR>
Persephone, licuit: nobis Cinyreius heros&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>730</FONT><BR>
invidiae mutatus erit?" sic fata cruorem<BR>
nectare odorato sparsit, qui tinctus ab illo<BR>
intumuit sic, ut fulvo perlucida caeno<BR>
surgere bulla solet, nec plena longior hora<BR>
facta mora est, cum flos de sanguine concolor ortus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>735</FONT><BR>
qualem, quae lento celant sub cortice granum,<BR>
punica ferre solent; brevis est tamen usus in illo;<BR>
namque male haerentem et nimia levitate caducum<BR>
excutiunt idem, qui praestant nomina, venti.'
</P>

<div class="footer">
	<p>
		<a href="/ovid.html">Ovid</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>

</BODY>
</HTML>