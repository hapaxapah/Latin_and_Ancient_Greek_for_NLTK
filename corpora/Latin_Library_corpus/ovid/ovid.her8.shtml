<html>
	<head>
		<title>
			Ovid: Heroides VIII
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>P. OVIDI NASONIS EPISTVLAE HEROIDVM
</p>

<P class=border></P>

<P>
<B>VIII. Hermione Oresti</B>
</P>

<P>
Alloquor Hermione nuper fratremque virumque<BR>
nunc fratrem.  nomen coniugis alter habet.
</P>

<P>
Pyrrhus Achillides, animosus imagine patris, <BR>
&nbsp;&nbsp;&nbsp;&nbsp;&nbsp;inclusam contra iusque piumque tenet. <BR>
quod potui renui, ne non invita tenerer,<BR>
&nbsp;&nbsp;&nbsp;&nbsp;&nbsp;cetera femineae non valuere manus. <BR>
"quid facis, Aeacidae?  non sum sine vindice!" dixi<BR>
&nbsp;&nbsp;&nbsp;&nbsp;&nbsp;"haec tibi sub domino est, Pyrrhe, puella suo!"<BR>
surdior ille freto clamantem nomen Orestis <BR>
&nbsp;&nbsp;&nbsp;&nbsp;&nbsp;traxit inornatis in sua tecta comis.<BR>
quid gravius capta Lacedaemone serva tulissem, <BR>
&nbsp;&nbsp;&nbsp;&nbsp;&nbsp;si raperet Graias barbara turba nurus? <BR>
parcius Andromachen vexavit Achaia victrix, <BR>
&nbsp;&nbsp;&nbsp;&nbsp;&nbsp;cum Danaus Phrygias ureret ignis opes. <BR>
At tu, cura mei si te pia tangit, Oreste, <BR>
&nbsp;&nbsp;&nbsp;&nbsp;&nbsp;inice non timidas in tua iura manus!<BR>
an si quis rapiat stabulis armenta reclusis, <BR>
&nbsp;&nbsp;&nbsp;&nbsp;&nbsp;arma feras, rapta coniuge lentus eris? <BR>
sit socer exemplo nuptae repetitor ademptae, <BR>
&nbsp;&nbsp;&nbsp;&nbsp;&nbsp;cui pia militiae causa puella fuit;<BR>
si pater ignavus vidua plorasset in aula, <BR>
&nbsp;&nbsp;&nbsp;&nbsp;&nbsp;nupta foret Paridi mater, ut ante fuit.<BR>
Nec tu mille rates sinuosaque vela pararis <BR>
&nbsp;&nbsp;&nbsp;&nbsp;&nbsp;nec numeros Danai militis:  ipse veni! <BR>
sic quoque eram repetenda tamen, nec turpe marito <BR>
&nbsp;&nbsp;&nbsp;&nbsp;&nbsp;aspera pro caro bella tulisse toro. <BR>
quid, quod avus nobis idem Pelopeius Atreus, <BR>
&nbsp;&nbsp;&nbsp;&nbsp;&nbsp;et si non esses vir mihi, frater eras. <BR>
vir, precor, uxori, frater succurre sorori;<BR>
&nbsp;&nbsp;&nbsp;&nbsp;&nbsp;instant officio nomina bina tuo. <BR>
Me tibi Tyndareus, vita gravis auctor et annis<BR>
&nbsp;&nbsp;&nbsp;&nbsp;&nbsp;tradidit; arbitrium neptis habebat avus.
</P>

<P>
at pater Aeacidae promiserat inscius acti; <BR>
&nbsp;&nbsp;&nbsp;&nbsp;&nbsp;plus patre, quo prior est ordine, posset avus. <BR>
cum tibi nubebam, nulli mea taeda nocebat; <BR>
&nbsp;&nbsp;&nbsp;&nbsp;&nbsp;si iungar Pyrrho, tu mihi laesus eris. <BR>
et pater ignoscet nostro Menelaus amori;<BR>
&nbsp;&nbsp;&nbsp;&nbsp;&nbsp;succubuit telis praepetis ipse dei. <BR>
quem sibi permisit, genero concedet amorem.<BR>
&nbsp;&nbsp;&nbsp;&nbsp;&nbsp;proderit exemplo mater amata suo. <BR>
tu mihi, quod matri pater est.  quas egerat olim <BR>
&nbsp;&nbsp;&nbsp;&nbsp;&nbsp;Dardanius partes advena, Pyrrhus agit. <BR>
ille licet patriis sine fine superbiat actis; <BR>
&nbsp;&nbsp;&nbsp;&nbsp;&nbsp;et tu quae referas facta parentis habes. <BR>
Tantalides omnes ipsumque regebat Achillem;<BR>
&nbsp;&nbsp;&nbsp;&nbsp;&nbsp;hic pars militiae, dux erat ille ducum. <BR>
tu quoque habes proavum Pelopem Pelopisque parentem;<BR>
&nbsp;&nbsp;&nbsp;&nbsp;&nbsp;si melius numeres, a Iove quintus eris. <BR>
Nec virtute cares. arma invidiosa tulisti;<BR>
&nbsp;&nbsp;&nbsp;&nbsp;&nbsp;sed tu quid faceres?  induit illa pater. <BR>
materia vellem fortis meliore fuisses; <BR>
&nbsp;&nbsp;&nbsp;&nbsp;&nbsp;non lecta est operi, sed data causa tuo. <BR>
hanc tamen implesti; iuguloque Aegisthus aperto <BR>
&nbsp;&nbsp;&nbsp;&nbsp;&nbsp;tecta cruentavit, quae pater ante tuus. <BR>
increpat Aeacides laudemque in crimina vertit;<BR>
&nbsp;&nbsp;&nbsp;&nbsp;&nbsp;et tamen aspectus sustinet ille meos. <BR>
rumpor et ora mihi pariter cum mente tumescunt<BR>
&nbsp;&nbsp;&nbsp;&nbsp;&nbsp;pectoraque inclusis ignibus usta dolent. <BR>
Hermione coram quisquamne obiecit Oresti, <BR>
&nbsp;&nbsp;&nbsp;&nbsp;&nbsp;nec mihi sunt vires, nec ferus ensis adest!<BR>
flere licet certe; flendo diffundimus iram, <BR>
&nbsp;&nbsp;&nbsp;&nbsp;&nbsp;perque sinum lacrimae fluminis instar eunt. <BR>
has semper solas habeo semperque profundo; <BR>
&nbsp;&nbsp;&nbsp;&nbsp;&nbsp;ument incultae fonte perenne genae. <BR>
Num generis fato, quod nostros errat in annos, <BR>
&nbsp;&nbsp;&nbsp;&nbsp;&nbsp;Tantalides matres apta rapina sumus?<BR>
non ego fluminei referam mendacia cygni <BR>
&nbsp;&nbsp;&nbsp;&nbsp;&nbsp;nec querar in plumis delituisse Iovem. <BR>
qua duo porrectus longe freta distinet Isthmos, <BR>
&nbsp;&nbsp;&nbsp;&nbsp;&nbsp;vecta peregrinis Hippodamia rotis.<BR>
Castori Amyclaeo et Amyclaeo Polluci<BR>
&nbsp;&nbsp;&nbsp;&nbsp;&nbsp;reddita Moposia Taenaris urbe soror;<BR>
Taenaris Idaeo trans aequor ab hospite rapta <BR>
&nbsp;&nbsp;&nbsp;&nbsp;&nbsp;Argolicas pro se vertit in arma manus. <BR>
vix equidem memini.  memini tamen:  omnia luctus, <BR>
&nbsp;&nbsp;&nbsp;&nbsp;&nbsp;omnia solliciti plena timoris erant.<BR>
flebat avus Phoebeque soror fratresque gemelli, <BR>
&nbsp;&nbsp;&nbsp;&nbsp;&nbsp;orabat superos Leda suumque Iovem. <BR>
ipsa ego non longos etiam tunc scissa capillos<BR>
&nbsp;&nbsp;&nbsp;&nbsp;&nbsp;clamabam  "sine me, me sine, mater abis?"<BR>
nam coniunx aberat.  ne non Pelopeia credar, <BR>
&nbsp;&nbsp;&nbsp;&nbsp;&nbsp;ecce Neoptolemo praeda parata fui. <BR>
Pelides utinam vitasset Apollinis arcus! <BR>
&nbsp;&nbsp;&nbsp;&nbsp;&nbsp;damnaret nati facta proterva pater.<BR>
nec quondam placuit nec nunc placuisset Achilli <BR>
&nbsp;&nbsp;&nbsp;&nbsp;&nbsp;abducta viduum coniuge flere virum. <BR>
quae mea caelestes iniuria fecit iniquos?<BR>
&nbsp;&nbsp;&nbsp;&nbsp;&nbsp;quodve mihi miserae sidus obesse querar? <BR>
parva mea sine matre fui; pater arma ferebat; <BR>
&nbsp;&nbsp;&nbsp;&nbsp;&nbsp;et duo cum vivant, orba duobus eram. <BR>
non tibi blanditias primis, mea mater, in annis <BR>
&nbsp;&nbsp;&nbsp;&nbsp;&nbsp;incerto dictas ore puella tuli.<BR>
non ego captavi brevibus tua colla lacertis,<BR>
&nbsp;&nbsp;&nbsp;&nbsp;&nbsp;nec gremio sedi sarcina grata tuo. <BR>
non cultus tibi cura mei, nec pacta marito <BR>
&nbsp;&nbsp;&nbsp;&nbsp;&nbsp;intravi thalamos matre parante novos.<BR>
obvia prodieram reduci tibi&#151;vera fatebor&#151;<BR>
&nbsp;&nbsp;&nbsp;&nbsp;&nbsp;nec facies nobis nota parentis erat! <BR>
te tamen esse Helenen, quod eras pulcherrima, sensi; <BR>
&nbsp;&nbsp;&nbsp;&nbsp;&nbsp;ipsa requirebas quae tua nata foret.<BR>
Pars haec una mihi, coniunx bene cessit Orestes; <BR>
&nbsp;&nbsp;&nbsp;&nbsp;&nbsp;is quoque, ni pro se pugnet, ademptus erit. <BR>
Pyrrhus habet captam reduce et victore parente;<BR>
&nbsp;&nbsp;&nbsp;&nbsp;&nbsp;munus et hoc nobis diruta Troia dedit! <BR>
cum tamen altus equis Titan radiantibus instant, <BR>
&nbsp;&nbsp;&nbsp;&nbsp;&nbsp;perfruor infelix liberiore malo; <BR>
nox ubi me thalamis ululantem et acerba gementem <BR>
&nbsp;&nbsp;&nbsp;&nbsp;&nbsp;condidit in maesto procubuique toro, <BR>
pro somno lacrimis oculi funguntur obortis<BR>
&nbsp;&nbsp;&nbsp;&nbsp;&nbsp;quaque licet fugio sicut ab hoste viro.<BR>
saepe malis stupeo rerumque oblita locique <BR>
&nbsp;&nbsp;&nbsp;&nbsp;&nbsp;ignara tetigi Scyria membra manu;<BR>
utque nefas sensi, male corpora tacta relinquo <BR>
&nbsp;&nbsp;&nbsp;&nbsp;&nbsp;et mihi pollutas credor habere manus. <BR>
saepe Neoptolemi pro nomine nomen Orestis<BR>
&nbsp;&nbsp;&nbsp;&nbsp;&nbsp;exit, et errorem vocis ut omen amo.<BR>
Per genus infelix iuro generisque parentem, <BR>
&nbsp;&nbsp;&nbsp;&nbsp;&nbsp;qui freta, qui terras et sua regna quatit; <BR>
per patris ossa tui, patrui mihi, quae tibi debent, <BR>
&nbsp;&nbsp;&nbsp;&nbsp;&nbsp;quod se sub tumulo fortiter ulta iacent:<BR>
aut ego praemoriar primoque exstinguar in aevo, <BR>
&nbsp;&nbsp;&nbsp;&nbsp;&nbsp;aut ego Tantalidae Tantalis uxor ero!
</P>

<div class="footer">
	<p>
		<a href="/ovid.html">Ovid</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>

</BODY>
</HTML>
