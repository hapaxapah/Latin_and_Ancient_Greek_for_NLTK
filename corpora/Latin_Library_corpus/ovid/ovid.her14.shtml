<html>
	<head>
		<title>
			Ovid: Heroides XIV
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>P. OVIDI NASONIS EPISTVLAE HEROIDVM
</p>

<P class=border></P>

<P>
<B>XIV. Hypermestra Lynceo</B>
</P>

<P>
Mittit Hypermestra de tot modo fratribus uni;<BR>
&nbsp;&nbsp;&nbsp;&nbsp;&nbsp;cetera nuptarum crimine turba iacet. <BR>
clausa domo teneor gravibusque coercita vinclis; <BR>
&nbsp;&nbsp;&nbsp;&nbsp;&nbsp;est mihi supplicii causa fuisse piam. <BR>
quod manus extimuit iugulo demittere ferrum, <BR>
&nbsp;&nbsp;&nbsp;&nbsp;&nbsp;sum rea; laudarer, si scelus ausa forem. <BR>
esse ream praestat, quam sic placuisse parenti; <BR>
&nbsp;&nbsp;&nbsp;&nbsp;&nbsp;non piget immunes caedis habere manus. <BR>
me pater igne licet, quem non violavimus, urat, <BR>
&nbsp;&nbsp;&nbsp;&nbsp;&nbsp;quaeque aderant sacris, tendat in ora faces<BR>
aut illo iugulet, quem non bene tradidit ensem, <BR>
&nbsp;&nbsp;&nbsp;&nbsp;&nbsp;ut qua non cecidit vir nece, nupta cadam,&#151;<BR>
non tamen ut dicant morientia "paenitet!" ora, <BR>
&nbsp;&nbsp;&nbsp;&nbsp;&nbsp;efficiet.  non est, quam piget esse piam!<BR>
paeniteat sceleris Danaum saevasque sorores; <BR>
&nbsp;&nbsp;&nbsp;&nbsp;&nbsp;hic solet eventus facta nefanda sequi.<BR>
Cor pavet admonitu temeratae sanguine noctis<BR>
&nbsp;&nbsp;&nbsp;&nbsp;&nbsp;et subitus dextrae praepedit ossa tremor. <BR>
quam tu caede putes fungi potuisse mariti, <BR>
&nbsp;&nbsp;&nbsp;&nbsp;&nbsp;scribere de facta non sibi caede timet! <BR>
Sed tamen experiar.  modo facta crepuscula terris,<BR>
&nbsp;&nbsp;&nbsp;&nbsp;&nbsp;ultima pars lucis primaque noctis erat. <BR>
ducimur Inachides magni sub tecta Pelasgi<BR>
&nbsp;&nbsp;&nbsp;&nbsp;&nbsp;et socer armatas accipit ipse nurus. <BR>
undique conlucent praecinctae lampades auro; <BR>
&nbsp;&nbsp;&nbsp;&nbsp;&nbsp;dantur in invitos impia tura focos.<BR>
vulgus "Hymen, Hymenaee!" vocant.  fugit ille vocantes; <BR>
&nbsp;&nbsp;&nbsp;&nbsp;&nbsp;ipsa Iovis coniunx cessit ab urbe sua. <BR>
ecce mero dubii comitum clamore frequentes<BR>
&nbsp;&nbsp;&nbsp;&nbsp;&nbsp;flore novo madidas impediente comas, <BR>
in thalamos laeti&#151;thalamos sua busta&#151;feruntur <BR>
&nbsp;&nbsp;&nbsp;&nbsp;&nbsp;strataque corporibus funere digna premunt. <BR>
Iamque cibo vinoque graves somnoque iacebant<BR>
&nbsp;&nbsp;&nbsp;&nbsp;&nbsp;securumque quies alta per Argos erat.<BR>
circum me gemitus morientum audire videbar<BR>
&nbsp;&nbsp;&nbsp;&nbsp;&nbsp;et tamen audibam quodque verebar, erat. <BR>
sanguis abit, mentemque calor corpusque relinquit<BR>
&nbsp;&nbsp;&nbsp;&nbsp;&nbsp;inque novo iacui frigida facta toro. <BR>
ut leni Zephyro graciles vibrantur aristae, <BR>
&nbsp;&nbsp;&nbsp;&nbsp;&nbsp;frigida populeas ut quatit aura comas, <BR>
aut sic, aut etiam tremui magis.  ipse iacebas<BR>
&nbsp;&nbsp;&nbsp;&nbsp;&nbsp;quaeque tibi dederant vina, soporis eras.<BR>
Excussere metum violenti iussa parentis; <BR>
&nbsp;&nbsp;&nbsp;&nbsp;&nbsp;erigor et capio tela tremente manu. <BR>
non ego falsa loquar.  ter acutum sustulit ensem, <BR>
&nbsp;&nbsp;&nbsp;&nbsp;&nbsp;ter male sublato reccidit ense manus. <BR>
admovi iugulo sine me tibi vera fateri;<BR>
[tandem victa mei saeva formidine patris]<BR>
&nbsp;&nbsp;&nbsp;&nbsp;&nbsp;admovi iugulo tela paterna tuo; <BR>
sed timor et pietas crudelibus obstitit ausis<BR>
&nbsp;&nbsp;&nbsp;&nbsp;&nbsp;castaque mandatum dextra refugit opus. <BR>
purpureos laniata sinus, laniata capillos <BR>
&nbsp;&nbsp;&nbsp;&nbsp;&nbsp;exiguo dixi talia verba sono: <BR>
"saevus, Hypermestra, pater est tibi; iussa parentis <BR>
&nbsp;&nbsp;&nbsp;&nbsp;&nbsp;effice; germanis sit comes iste suis! <BR>
femina sum et virgo, natura mitis et annis; <BR>
&nbsp;&nbsp;&nbsp;&nbsp;&nbsp;non faciunt molles ad fera tela manus. <BR>
quin age dumque iacet, fortis imitare sorores;<BR>
&nbsp;&nbsp;&nbsp;&nbsp;&nbsp;credibile est caesos omnibus esse viros.
</P>

<P>
si manus haec aliquam posset committere caedem, <BR>
&nbsp;&nbsp;&nbsp;&nbsp;&nbsp;morte foret dominae sanguinolenta suae. <BR>
at meruere necem patruelia regna tenendo; <BR>
&nbsp;&nbsp;&nbsp;&nbsp;&nbsp;quae tamen externis danda forent generis<BR>
finge viros meruisse mori:  quid fecimus ipsae? <BR>
&nbsp;&nbsp;&nbsp;&nbsp;&nbsp;quo mihi commisso non licet esse piae? <BR>
quid mihi cum ferro?  quo bellica tela puellae? <BR>
&nbsp;&nbsp;&nbsp;&nbsp;&nbsp;aptior est digitis lana colusque meis."<BR>
Haec ego.  dumque queror, lacrimae sua verba sequuntur <BR>
&nbsp;&nbsp;&nbsp;&nbsp;&nbsp;deque meis oculis in tua membra cadunt. <BR>
dum petis amplexus sopitaque bracchia iactas, <BR>
&nbsp;&nbsp;&nbsp;&nbsp;&nbsp;paene manus telo saucia facta tua est. <BR>
iamque patrem famulosque patris lucemque timebam.<BR>
&nbsp;&nbsp;&nbsp;&nbsp;&nbsp;expulerunt somnos haec mea dicta tuos: <BR>
"surge age, Belide, de tot modo fratribus unus! <BR>
&nbsp;&nbsp;&nbsp;&nbsp;&nbsp;nox tibi, ni properas, ista perennis erit!"<BR>
territus exsurgis, fugit omnis inertia somni, <BR>
&nbsp;&nbsp;&nbsp;&nbsp;&nbsp;adspicis in timida fortia tela manu. <BR>
quaerenti causam "dum nox sinit, effuge!" dixi,<BR>
&nbsp;&nbsp;&nbsp;&nbsp;&nbsp;dum nox atra sinit, tu fugis, ipsa moror. <BR>
Mane erat et Danaus generos ex caede iacentes <BR>
&nbsp;&nbsp;&nbsp;&nbsp;&nbsp;dinumerat.  summae criminis unus abes. <BR>
fert male cognatae iacturam mortis in uno <BR>
&nbsp;&nbsp;&nbsp;&nbsp;&nbsp;et queritur facti sanguinis esse parum. <BR>
abstrahor a patriis pedibus raptamque capillis<BR>
&nbsp;&nbsp;&nbsp;&nbsp;&nbsp;&#151;haec meruit pietas praemia?&#151;carcer habet. <BR>
Scilicet ex illo Iunonia permanet ira, <BR>
&nbsp;&nbsp;&nbsp;&nbsp;&nbsp;cum bos ex homine est, ex bove facta dea&#151;<BR>
at satis est poenae teneram mugisse puellam <BR>
&nbsp;&nbsp;&nbsp;&nbsp;&nbsp;nec modo formosam posse placere Iovi. <BR>
adstitit in ripa liquidi nova vacca parentis<BR>
&nbsp;&nbsp;&nbsp;&nbsp;&nbsp;cornuaque in patriis non sua vidit aquis<BR>
conatoque queri mugitus edidit ore <BR>
&nbsp;&nbsp;&nbsp;&nbsp;&nbsp;territaque est forma, territa voce sua. <BR>
quid furis, infelix?  quid te miraris in unda? <BR>
&nbsp;&nbsp;&nbsp;&nbsp;&nbsp;quid numeras factos ad nova membra pedes? <BR>
illa Iovis magni paelex metuenda sorori <BR>
&nbsp;&nbsp;&nbsp;&nbsp;&nbsp;fronde levas nimiam caespitibusque famem; <BR>
fonte bibis spectasque tuam stupefacta figuram <BR>
&nbsp;&nbsp;&nbsp;&nbsp;&nbsp;et, te ne feriant quae geris arma, times.<BR>
quaeque modo, ut posses etiam Iove digna videri, <BR>
&nbsp;&nbsp;&nbsp;&nbsp;&nbsp;dives eras, nuda nuda recumbis humo. <BR>
per mare, per terras cognataque flumina curris; <BR>
&nbsp;&nbsp;&nbsp;&nbsp;&nbsp;dat mare, dant amnes, dat tibi terra viam. <BR>
quae tibi causa fugae? quid, io!  freta longa pererras? <BR>
&nbsp;&nbsp;&nbsp;&nbsp;&nbsp;non poteris vultus effugere ipsa tuos. <BR>
Inachi, quo properas?  eadem sequerisque fugisque; <BR>
&nbsp;&nbsp;&nbsp;&nbsp;&nbsp;tu tibi dux comiti, tu comes ipsa duci. <BR>
Per septem Nilus portus emissus in aequor <BR>
&nbsp;&nbsp;&nbsp;&nbsp;&nbsp;exuit insana paelicis ora bove. <BR>
ultima quid referam, quorum mihi cana senectus <BR>
&nbsp;&nbsp;&nbsp;&nbsp;&nbsp;auctor?  dant anni quod querar, ecce, mei. <BR>
bella pater patruusque gerunt; regnoque domoque <BR>
&nbsp;&nbsp;&nbsp;&nbsp;&nbsp;pellimur; eiectos ultimus orbis habet.<BR>
Ille ferox solus solio sceptroque potitur;<BR>
&nbsp;&nbsp;&nbsp;&nbsp;&nbsp;cum sene nos inopi turba vagamur inops.<BR>
de fratrum populo pars exiguissima restat;<BR>
&nbsp;&nbsp;&nbsp;&nbsp;&nbsp;quique dati leto, quaeque dedere, fleo.<BR>
nam mihi quot fratres, totidem periere sorores;<BR>
&nbsp;&nbsp;&nbsp;&nbsp;&nbsp;accipiat lacrimas utraque turba meas.<BR>
en ego, quod vivis, poenae crucianda reservor:<BR>
&nbsp;&nbsp;&nbsp;&nbsp;&nbsp;quid fiet sonti, cum rea laudis agar?<BR>
et consanguineae quondam centesima turbae <BR>
&nbsp;&nbsp;&nbsp;&nbsp;&nbsp;infelix uno fratre manente cadam.<BR>
At tu, siqua piae, Lynceu, tibi cura sororis<BR>
&nbsp;&nbsp;&nbsp;&nbsp;&nbsp;quaeque tibi tribui munera, dignus habes,<BR>
vel fer opem vel dede neci; defunctaque vita <BR>
&nbsp;&nbsp;&nbsp;&nbsp;&nbsp;corpora furtivis insuper adde rogis<BR>
et sepeli lacrimis perfusa fidelibus ossa<BR>
&nbsp;&nbsp;&nbsp;&nbsp;&nbsp;sculptaque sint titulo nostra sepulcra brevi: <BR>
"exul Hypermestra, pretium pietatis iniquum, <BR>
&nbsp;&nbsp;&nbsp;&nbsp;&nbsp;quam mortem fratri depulit, ipsa tulit." <BR>
Scribere plura libet, sed pondere lapsa catenae <BR>
&nbsp;&nbsp;&nbsp;&nbsp;&nbsp;est manus et vires subtrahit ipse timor.
</P>

<div class="footer">
	<p>
		<a href="/ovid.html">Ovid</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>

</BODY>
</HTML>
