<html>
	<head>
		<title>
			Ovid: Metamorposes XIII
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>P. OVIDI NASONIS METAMORPHOSEN LIBER TERTIVS DECIMVS
</p>

<P class=border></P>

<p>
&nbsp;&nbsp;&nbsp;&nbsp;&nbsp;Consedere duces et vulgi stante corona<BR> surgit ad hos clipei dominus septemplicis Aiax,<BR>
utque erat inpatiens irae, Sigeia torvo<BR>
litora respexit classemque in litore vultu<BR>
intendensque manus 'agimus, pro Iuppiter!' inquit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR>
'ante rates causam, et mecum confertur Ulixes!<BR>
at non Hectoreis dubitavit cedere flammis,<BR>
quas ego sustinui, quas hac a classe fugavi.<BR>
tutius est igitur fictis contendere verbis,<BR>
quam pugnare manu, sed nec mihi dicere promptum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>
nec facere est isti: quantumque ego Marte feroci<BR>
inque acie valeo, tantum valet iste loquendo.<BR>
nec memoranda tamen vobis mea facta, Pelasgi,<BR>
esse reor: vidistis enim; sua narret Ulixes,<BR>
quae sine teste gerit, quorum nox conscia sola est!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR>
praemia magna peti fateor; sed demit honorem<BR>
aemulus: Aiaci non est tenuisse superbum,<BR>
sit licet hoc ingens, quicquid speravit Ulixes;<BR>
iste tulit pretium iam nunc temptaminis huius,<BR>
quod, cum victus erit, mecum certasse feretur.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT><BR>
&nbsp;&nbsp;&nbsp;&nbsp;&nbsp;'Atque ego, si virtus in me dubitabilis esset,<BR>
nobilitate potens essem, Telamone creatus,<BR>
moenia qui forti Troiana sub Hercule cepit<BR>
litoraque intravit Pagasaea Colcha carina;<BR>
Aeacus huic pater est, qui iura silentibus illic&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>25</FONT><BR>
reddit, ubi Aeoliden saxum grave Sisyphon urget;<BR>
Aeacon agnoscit summus prolemque fatetur<BR>
Iuppiter esse suam: sic a Iove tertius Aiax.<BR>
nec tamen haec series in causam prosit, Achivi,<BR>
si mihi cum magno non est communis Achille:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>30</FONT><BR>
frater erat, fraterna peto! quid sanguine cretus<BR>
Sisyphio furtisque et fraude simillimus illi<BR>
inseris Aeacidis alienae nomina gentis?<BR>
&nbsp;&nbsp;&nbsp;&nbsp;&nbsp;'An quod in arma prior nulloque sub indice veni,<BR>
arma neganda mihi, potiorque videbitur ille,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>35</FONT><BR>
ultima qui cepit detractavitque furore<BR>
militiam ficto, donec sollertior isto<BR>
sed sibi inutilior timidi commenta retexit<BR>
Naupliades animi vitataque traxit ad arma?<BR>
optima num sumat, quia sumere noluit ulla:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>40</FONT><BR>
nos inhonorati et donis patruelibus orbi,<BR>
obtulimus quia nos ad prima pericula, simus?<BR>
&nbsp;&nbsp;&nbsp;&nbsp;&nbsp;'Atque utinam aut verus furor ille, aut creditus esset,<BR>
nec comes hic Phrygias umquam venisset ad arces<BR>
hortator scelerum! non te, Poeantia proles,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>45</FONT><BR>
expositum Lemnos nostro cum crimine haberet!<BR>
qui nunc, ut memorant, silvestribus abditus antris<BR>
saxa moves gemitu Laertiadaeque precaris,<BR>
quae meruit, quae, si di sunt, non vana precaris.<BR>
et nunc ille eadem nobis iuratus in arma,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>50</FONT><BR>
heu! pars una ducum, quo successore sagittae<BR>
Herculis utuntur, fractus morboque fameque<BR>
velaturque aliturque avibus, volucresque petendo<BR>
debita Troianis exercet spicula fatis.<BR>
ille tamen vivit, quia non comitavit Ulixem;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>55</FONT><BR>
mallet et infelix Palamedes esse relictus,<BR>
[viveret aut certe letum sine crimine haberet]<BR>
quem male convicti nimium memor iste furoris<BR>
prodere rem Danaam finxit fictumque probavit<BR>
crimen et ostendit, quod iam praefoderat, aurum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>60</FONT><BR>
ergo aut exilio vires subduxit Achivis,<BR>
aut nece: sic pugnat, sic est metuendus Ulixes!<BR>
&nbsp;&nbsp;&nbsp;&nbsp;&nbsp;'Qui licet eloquio fidum quoque Nestora vincat,<BR>
haut tamen efficiet, desertum ut Nestora crimen<BR>
esse rear nullum; qui cum inploraret Ulixem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>65</FONT><BR>
vulnere tardus equi fessusque senilibus annis,<BR>
proditus a socio est; non haec mihi crimina fingi<BR>
scit bene Tydides, qui nomine saepe vocatum<BR>
corripuit trepidoque fugam exprobravit amico.<BR>
aspiciunt oculis superi mortalia iustis!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>70</FONT><BR>
en eget auxilio, qui non tulit, utque reliquit,<BR>
sic linquendus erat: legem sibi dixerat ipse.<BR>
conclamat socios: adsum videoque trementem<BR>
pallentemque metu et trepidantem morte futura;<BR>
opposui molem clipei texique iacentem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>75</FONT><BR>
servavique animam (minimum est hoc laudis) inertem.<BR>
si perstas certare, locum redeamus in illum:<BR>
redde hostem vulnusque tuum solitumque timorem<BR>
post clipeumque late et mecum contende sub illo!<BR>
at postquam eripui, cui standi vulnera vires&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>80</FONT><BR>
non dederant, nullo tardatus vulnere fugit.<BR>
&nbsp;&nbsp;&nbsp;&nbsp;&nbsp;'Hector adest secumque deos in proelia ducit,<BR>
quaque ruit, non tu tantum terreris, Ulixe,<BR>
sed fortes etiam: tantum trahit ille timoris.<BR>
hunc ego sanguineae successu caedis ovantem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>85</FONT><BR>
eminus ingenti resupinum pondere fudi,<BR>
hunc ego poscentem, cum quo concurreret, unus<BR>
sustinui: sortemque meam vovistis, Achivi,<BR>
et vestrae valuere preces. si quaeritis huius<BR>
fortunam pugnae, non sum superatus ab illo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>90</FONT><BR>
ecce ferunt Troes ferrumque ignesque Iovemque<BR>
in Danaas classes: ubi nunc facundus Ulixes?<BR>
nempe ego mille meo protexi pectore puppes,<BR>
spem vestri reditus: date pro tot navibus arma.<BR>
&nbsp;&nbsp;&nbsp;&nbsp;&nbsp;'Quodsi vera licet mihi dicere, quaeritur istis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>95</FONT><BR>
quam mihi maior honos, coniunctaque gloria nostra est,<BR>
atque Aiax armis, non Aiaci arma petuntur.<BR>
conferat his Ithacus Rhesum inbellemque Dolona<BR>
Priamidenque Helenum rapta cum Pallade captum:<BR>
luce nihil gestum, nihil est Diomede remoto;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>100</FONT><BR>
si semel ista datis meritis tam vilibus arma,<BR>
dividite, et pars sit maior Diomedis in illis.<BR>
&nbsp;&nbsp;&nbsp;&nbsp;&nbsp;'Quo tamen haec Ithaco, qui clam, qui semper inermis<BR>
rem gerit et furtis incautum decipit hostem?<BR>
ipse nitor galeae claro radiantis ab auro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>105</FONT><BR>
insidias prodet manifestabitque latentem;<BR>
sed neque Dulichius sub Achillis casside vertex<BR>
pondera tanta feret, nec non onerosa gravisque<BR>
Pelias hasta potest inbellibus esse lacertis,<BR>
nec clipeus vasti caelatus imagine mundi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2> 110</FONT><BR>
conveniet timidae nataeque ad furta sinistrae:<BR>
debilitaturum quid te petis, inprobe, munus,<BR>
quod tibi si populi donaverit error Achivi,<BR>
cur spolieris, erit, non, cur metuaris ab hoste,<BR>
et fuga, qua sola cunctos, timidissime, vincis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>115</FONT><BR>
tarda futura tibi est gestamina tanta trahenti?<BR>
adde quod iste tuus, tam raro proelia passus,<BR>
integer est clipeus; nostro, qui tela ferendo<BR>
mille patet plagis, novus est successor habendus.<BR>
&nbsp;&nbsp;&nbsp;&nbsp;&nbsp;'Denique (quid verbis opus est?) spectemur agendo!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>120</FONT><BR>
arma viri fortis medios mittantur in hostes:<BR>
inde iubete peti et referentem ornate relatis.'<BR>
&nbsp;&nbsp;&nbsp;&nbsp;&nbsp;Finierat Telamone satus, vulgique secutum<BR>
ultima murmur erat, donec Laertius heros<BR>
adstitit atque oculos paulum tellure moratos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>125</FONT><BR>
sustulit ad proceres exspectatoque resolvit<BR>
ora sono, neque abest facundis gratia dictis.<BR>
&nbsp;&nbsp;&nbsp;&nbsp;&nbsp;'Si mea cum vestris valuissent vota, Pelasgi,<BR>
non foret ambiguus tanti certaminis heres,<BR>
tuque tuis armis, nos te poteremur, Achille,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>130</FONT><BR>
quem quoniam non aequa mihi vobisque negarunt<BR>
fata,' (manuque simul veluti lacrimantia tersit<BR>
lumina) 'quis magno melius succedat Achilli,<BR>
quam per quem magnus Danais successit Achilles?<BR>
huic modo ne prosit, quod, uti est, hebes esse videtur,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>135</FONT><BR>
neve mihi noceat, quod vobis semper, Achivi,<BR>
profuit ingenium, meaque haec facundia, siqua est,<BR>
quae nunc pro domino, pro vobis saepe locuta est,<BR>
invidia careat, bona nec sua quisque recuset.<BR>
&nbsp;&nbsp;&nbsp;&nbsp;&nbsp;'Nam genus et proavos et quae non fecimus ipsi,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>140</FONT><BR>
vix ea nostra voco, sed enim, quia rettulit Aiax<BR>
esse Iovis pronepos, nostri quoque sanguinis auctor<BR>
Iuppiter est, totidemque gradus distamus ab illo:<BR>
nam mihi Laertes pater est, Arcesius illi,<BR>
Iuppiter huic, neque in his quisquam damnatus et exul;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>145</FONT><BR>
est quoque per matrem Cyllenius addita nobis<BR>
altera nobilitas: deus est in utroque parente.<BR>
sed neque materno quod sum generosior ortu,<BR>
nec mihi quod pater est fraterni sanguinis insons,<BR>
proposita arma peto: meritis expendite causam,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>150</FONT><BR>
dummodo, quod fratres Telamon Peleusque fuerunt,<BR>
Aiacis meritum non sit nec sanguinis ordo,<BR>
sed virtutis honor spoliis quaeratur in istis!<BR>
aut si proximitas primusque requiritur heres,<BR>
est genitor Peleus, est Pyrrhus filius illi:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>155</FONT><BR>
quis locus Aiaci? Pthiam haec Scyrumve ferantur!<BR>
nec minus est isto Teucer patruelis Achilli:<BR>
num petit ille tamen? num, si petat, auferat illa?<BR>
ergo, operum quoniam nudum certamen habetur,<BR>
plura quidem feci, quam quae conprendere dictis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>160</FONT><BR>
in promptu mihi sit, rerum tamen ordine ducar.<BR>
&nbsp;&nbsp;&nbsp;&nbsp;&nbsp;'Praescia venturi genetrix Nereia leti<BR>
dissimulat cultu natum, et deceperat omnes,<BR>
in quibus Aiacem, sumptae fallacia vestis:<BR>
arma ego femineis animum motura virilem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2> 165</FONT><BR>
mercibus inserui, neque adhuc proiecerat heros<BR>
virgineos habitus, cum parmam hastamque tenenti<BR>
"nate dea," dixi "tibi se peritura reservant<BR>
Pergama! quid dubitas ingentem evertere Troiam?"<BR>
iniecique manum fortemque ad fortia misi.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>170</FONT><BR>
ergo opera illius mea sunt: ego Telephon hasta<BR>
pugnantem domui, victum orantemque refeci;<BR>
quod Thebae cecidere, meum est; me credite Lesbon,<BR>
me Tenedon Chrysenque et Cillan, Apollinis urbes,<BR>
et Scyrum cepisse; mea concussa putate&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>175</FONT><BR>
procubuisse solo Lyrnesia moenia dextra,<BR>
utque alios taceam, qui saevum perdere posset<BR>
Hectora, nempe dedi: per me iacet inclitus Hector!<BR>
illis haec armis, quibus est inventus Achilles,<BR>
arma peto: vivo dederam, post fata reposco.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>180</FONT><BR>
&nbsp;&nbsp;&nbsp;&nbsp;&nbsp;'Ut dolor unius Danaos pervenit ad omnes,<BR>
Aulidaque Euboicam conplerunt mille carinae,<BR>
exspectata diu, nulla aut contraria classi<BR>
flamina erant, duraeque iubent Agamemnona sortes<BR>
inmeritam saevae natam mactare Dianae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>185</FONT><BR>
denegat hoc genitor divisque irascitur ipsis<BR>
atque in rege tamen pater est, ego mite parentis<BR>
ingenium verbis ad publica commoda verti:<BR>
hanc equidem (fateor, fassoque ignoscat Atrides)<BR>
difficilem tenui sub iniquo iudice causam.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>190</FONT><BR>
hunc tamen utilitas populi fraterque datique<BR>
summa movet sceptri, laudem ut cum sanguine penset;<BR>
mittor et ad matrem, quae non hortanda, sed astu<BR>
decipienda fuit, quo si Telamonius isset,<BR>
orba suis essent etiam nunc lintea ventis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>195</FONT><BR>
&nbsp;&nbsp;&nbsp;&nbsp;&nbsp;'Mittor et Iliacas audax orator ad arces,<BR>
visaque et intrata est altae mihi curia Troiae,<BR>
plenaque adhuc erat illa viris; interritus egi<BR>
quam mihi mandarat communem Graecia causam<BR>
accusoque Parin praedamque Helenamque reposco&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>200</FONT><BR>
et moveo Priamum Priamoque Antenora iunctum;<BR>
at Paris et fratres et qui rapuere sub illo,<BR>
vix tenuere manus (scis hoc, Menelae) nefandas,<BR>
primaque lux nostri tecum fuit illa pericli.<BR>
&nbsp;&nbsp;&nbsp;&nbsp;&nbsp;'Longa referre mora est, quae consilioque manuque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>205</FONT><BR>
utiliter feci spatiosi tempore belli.<BR>
post acies primas urbis se moenibus hostes<BR>
continuere diu, nec aperti copia Martis<BR>
ulla fuit; decimo demum pugnavimus anno:<BR>
quid facis interea, qui nil nisi proelia nosti?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>210</FONT><BR>
quis tuus usus erat? nam si mea facta requiris,<BR>
hostibus insidior, fossa munimina cingo,<BR>
consolor socios, ut longi taedia belli<BR>
mente ferant placida, doceo, quo simus alendi<BR>
armandique modo, mittor, quo postulat usus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>215</FONT><BR>
&nbsp;&nbsp;&nbsp;&nbsp;&nbsp;'Ecce Iovis monitu deceptus imagine somni<BR>
rex iubet incepti curam dimittere belli;<BR>
ille potest auctore suam defendere vocem:<BR>
non sinat hoc Aiax delendaque Pergama poscat,<BR>
quodque potest, pugnet! cur non remoratur ituros?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2> 220</FONT><BR>
cur non arma capit, dat, quod vaga turba sequatur?<BR>
non erat hoc nimium numquam nisi magna loquenti.<BR>
quid, quod et ipse fugit? vidi, puduitque videre,<BR>
cum tu terga dares inhonestaque vela parares;<BR>
nec mora, "quid facitis? quae vos dementia" dixi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>225</FONT><BR>
"concitat, o socii, captam dimittere Troiam,<BR>
quidque domum fertis decimo, nisi dedecus, anno?"<BR>
talibus atque aliis, in quae dolor ipse disertum<BR>
fecerat, aversos profuga de classe reduxi.<BR>
convocat Atrides socios terrore paventes:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>230</FONT><BR>
nec Telamoniades etiamnunc hiscere quicquam<BR>
audet, at ausus erat reges incessere dictis<BR>
Thersites etiam, per me haut inpune protervis!<BR>
erigor et trepidos cives exhortor in hostem<BR>
amissamque mea virtutem voce repono.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>235</FONT><BR>
tempore ab hoc, quodcumque potest fecisse videri<BR>
fortiter iste, meum est, qui dantem terga retraxi.<BR>
&nbsp;&nbsp;&nbsp;&nbsp;&nbsp;'Denique de Danais quis te laudatve petitve?<BR>
at sua Tydides mecum communicat acta,<BR>
me probat et socio semper confidit Ulixe.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>240</FONT><BR>
est aliquid, de tot Graiorum milibus unum<BR>
a Diomede legi! nec me sors ire iubebat:<BR>
sic tamen et spreto noctisque hostisque periclo<BR>
ausum eadem, quae nos, Phrygia de gente Dolona<BR>
interimo, non ante tamen, quam cuncta coegi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>245</FONT><BR>
prodere et edidici, quid perfida Troia pararet.<BR>
omnia cognoram nec, quod specularer, habebam<BR>
et iam promissa poteram cum laude reverti:<BR>
haut contentus eo petii tentoria Rhesi<BR>
inque suis ipsum castris comitesque peremi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>250</FONT><BR>
atque ita captivo, victor votisque potitus,<BR>
ingredior curru laetos imitante triumphos;<BR>
cuius equos pretium pro nocte poposcerat hostis,<BR>
arma negate mihi, fueritque benignior Aiax.<BR>
quid Lycii referam Sarpedonis agmina ferro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>255</FONT><BR>
devastata meo? cum multo sanguine fudi<BR>
Coeranon Iphitiden et Alastoraque Chromiumque<BR>
Alcandrumque Haliumque Noemonaque Prytaninque<BR>
exitioque dedi cum Chersidamante Thoona<BR>
et Charopem fatisque inmitibus Ennomon actum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>260</FONT><BR>
quique minus celebres nostra sub moenibus urbis<BR>
procubuere manu. sunt et mihi vulnera, cives,<BR>
ipso pulchra loco; nec vanis credite verbis,<BR>
aspicite! en' vestemque manu diduxit et 'haec sunt<BR>
pectora semper' ait 'vestris exercita rebus!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>265</FONT><BR>
at nihil inpendit per tot Telamonius annos<BR>
sanguinis in socios et habet sine vulnere corpus!<BR>
&nbsp;&nbsp;&nbsp;&nbsp;&nbsp;'Quid tamen hoc refert, si se pro classe Pelasga<BR>
arma tulisse refert contra Troasque Iovemque?<BR>
confiteorque, tulit (neque enim benefacta maligne&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>270</FONT><BR>
detractare meum est), sed ne communia solus<BR>
occupet atque aliquem vobis quoque reddat honorem,<BR>
reppulit Actorides sub imagine tutus Achillis<BR>
Troas ab arsuris cum defensore carinis.<BR>
ausum etiam Hectoreis solum concurrere telis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>275</FONT><BR>
se putat, oblitus regisque ducumque meique,<BR>
nonus in officio et praelatus munere sortis.<BR>
sed tamen eventus vestrae, fortissime, pugnae<BR>
quis fuit? Hector abit violatus vulnere nullo!<BR>
&nbsp;&nbsp;&nbsp;&nbsp;&nbsp;'Me miserum, quanto cogor meminisse dolore&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>280</FONT><BR>
temporis illius, quo, Graium murus, Achilles<BR>
procubuit! nec me lacrimae luctusque timorque<BR>
tardarunt, quin corpus humo sublime referrem:<BR>
his umeris, his inquam, umeris ego corpus Achillis<BR>
et simul arma tuli, quae nunc quoque ferre laboro.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>285</FONT><BR>
sunt mihi, quae valeant in talia pondera, vires,<BR>
est animus certe vestros sensurus honores:<BR>
scilicet idcirco pro nato caerula mater<BR>
ambitiosa suo fuit, ut caelestia dona,<BR>
artis opus tantae, rudis et sine pectore miles&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>290</FONT><BR>
indueret? neque enim clipei caelamina novit,<BR>
Oceanum et terras cumque alto sidera caelo<BR>
Pleiadasque Hyadasque inmunemque aequoris Arcton<BR>
diversosque orbes nitidumque Orionis ensem.<BR>
[postulat, ut capiat, quae non intellegit, arma!]&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>295</FONT><BR>
&nbsp;&nbsp;&nbsp;&nbsp;&nbsp;'Quid, quod me duri fugientem munera belli<BR>
arguit incepto serum accessisse labori<BR>
nec se magnanimo maledicere sentit Achilli?<BR>
si simulasse vocas crimen, simulavimus ambo;<BR>
si mora pro culpa est, ego sum maturior illo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>300</FONT><BR>
me pia detinuit coniunx, pia mater Achillem,<BR>
primaque sunt illis data tempora, cetera vobis:<BR>
haut timeo, si iam nequeam defendere, crimen<BR>
cum tanto commune viro: deprensus Ulixis<BR>
ingenio tamen ille, at non Aiacis Ulixes.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>305</FONT><BR>
&nbsp;&nbsp;&nbsp;&nbsp;&nbsp;'Neve in me stolidae convicia fundere linguae<BR>
admiremur eum, vobis quoque digna pudore<BR>
obicit. an falso Palameden crimine turpe<BR>
accusasse mihi, vobis damnasse decorum est?<BR>
sed neque Naupliades facinus defendere tantum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>310</FONT><BR>
tamque patens valuit, nec vos audistis in illo<BR>
crimina: vidistis, pretioque obiecta patebant.<BR>
&nbsp;&nbsp;&nbsp;&nbsp;&nbsp;'Nec, Poeantiaden quod habet Vulcania Lemnos,<BR>
esse reus merui (factum defendite vestrum!<BR>
consensistis enim), nec me suasisse negabo,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>315</FONT><BR>
ut se subtraheret bellique viaeque labori<BR>
temptaretque feros requie lenire dolores.<BR>
paruit&#151;et vivit! non haec sententia tantum<BR>
fida, sed et felix, cum sit satis esse fidelem.<BR>
quem quoniam vates delenda ad Pergama poscunt,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>320</FONT><BR>
ne mandate mihi! melius Telamonius ibit<BR>
eloquioque virum morbis iraque furentem<BR>
molliet aut aliqua producet callidus arte!<BR>
ante retro Simois fluet et sine frondibus Ide<BR>
stabit, et auxilium promittet Achaia Troiae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>325</FONT><BR>
quam, cessante meo pro vestris pectore rebus,<BR>
Aiacis stolidi Danais sollertia prosit.<BR>
sis licet infestus sociis regique mihique<BR>
dure Philoctete, licet exsecrere meumque<BR>
devoveas sine fine caput cupiasque dolenti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>330</FONT><BR>
me tibi forte dari nostrumque haurire cruorem,<BR>
utque tui mihi sit, fiat tibi copia nostri:<BR>
te tamen adgrediar mecumque reducere nitar<BR>
tamque tuis potiar (faveat Fortuna) sagittis,<BR>
quam sum Dardanio, quem cepi, vate potitus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>335</FONT><BR>
quam responsa deum Troianaque fata retexi,<BR>
quam rapui Phrygiae signum penetrale Minervae<BR>
hostibus e mediis. et se mihi conferat Aiax?<BR>
nempe capi Troiam prohibebant fata sine illo:<BR>
fortis ubi est Aiax? ubi sunt ingentia magni&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>340</FONT><BR>
verba viri? cur hic metuis? cur audet Ulixes<BR>
ire per excubias et se committere nocti<BR>
perque feros enses non tantum moenia Troum,<BR>
verum etiam summas arces intrare suaque<BR>
eripere aede deam raptamque adferre per hostes?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>345</FONT><BR>
quae nisi fecissem, frustra Telamone creatus<BR>
gestasset laeva taurorum tergora septem.<BR>
illa nocte mihi Troiae victoria parta est:<BR>
Pergama tunc vici, cum vinci posse coegi.<BR>
&nbsp;&nbsp;&nbsp;&nbsp;&nbsp;'Desine Tydiden vultuque et murmure nobis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>350</FONT><BR>
ostentare meum: pars est sua laudis in illo!<BR>
nec tu, cum socia clipeum pro classe tenebas,<BR>
solus eras: tibi turba comes, mihi contigit unus.<BR>
qui nisi pugnacem sciret sapiente minorem<BR>
esse nec indomitae deberi praemia dextrae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>355</FONT><BR>
ipse quoque haec peteret; peteret moderatior Aiax<BR>
Eurypylusque ferox claroque Andraemone natus<BR>
nec minus Idomeneus patriaque creatus eadem<BR>
Meriones, peteret maioris frater Atridae:<BR>
quippe manu fortes nec sunt mihi Marte secundi,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>360</FONT><BR>
consiliis cessere meis. tibi dextera bello<BR>
utilis, ingenium est, quod eget moderamine nostro;<BR>
tu vires sine mente geris, mihi cura futuri;<BR>
tu pugnare potes, pugnandi tempora mecum<BR>
eligit Atrides; tu tantum corpore prodes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>365</FONT><BR>
nos animo; quantoque ratem qui temperat, anteit<BR>
remigis officium, quanto dux milite maior,<BR>
tantum ego te supero. nec non in corpore nostro<BR>
pectora sunt potiora manu: vigor omnis in illis.<BR>
&nbsp;&nbsp;&nbsp;&nbsp;&nbsp;'At vos, o proceres, vigili date praemia vestro,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>370</FONT><BR>
proque tot annorum cura, quibus anxius egi,<BR>
hunc titulum meritis pensandum reddite nostris:<BR>
iam labor in fine est; obstantia fata removi<BR>
altaque posse capi faciendo Pergama, cepi.<BR>
per spes nunc socias casuraque moenia Troum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>375</FONT><BR>
perque deos oro, quos hosti nuper ademi,<BR>
per siquid superest, quod sit sapienter agendum,<BR>
siquid adhuc audax ex praecipitique petendum est,<BR>
[si Troiae fatis aliquid restare putatis,]<BR>
este mei memores! aut si mihi non datis arma,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>380</FONT><BR>
huic date!' et ostendit signum fatale Minervae.<BR>
&nbsp;&nbsp;&nbsp;&nbsp;&nbsp;Mota manus procerum est, et quid facundia posset,<BR>
re patuit, fortisque viri tulit arma disertus.<BR>
Hectora qui solus, qui ferrum ignesque Iovemque<BR>
sustinuit totiens, unam non sustinet iram,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>385</FONT><BR>
invictumque virum vicit dolor: arripit ensem<BR>
et 'meus hic certe est! an et hunc sibi poscit Ulixes?<BR>
hoc' ait 'utendum est in me mihi, quique cruore<BR>
saepe Phrygum maduit, domini nunc caede madebit,<BR>
ne quisquam Aiacem possit superare nisi Aiax.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>390</FONT><BR>
dixit et in pectus tum demum vulnera passum,<BR>
qua patuit ferrum, letalem condidit ensem.<BR>
nec valuere manus infixum educere telum:<BR>
expulit ipse cruor, rubefactaque sanguine tellus<BR>
purpureum viridi genuit de caespite florem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>395</FONT><BR>
qui prius Oebalio fuerat de vulnere natus;<BR>
littera communis mediis pueroque viroque<BR>
inscripta est foliis, haec nominis, illa querellae.<BR>
&nbsp;&nbsp;&nbsp;&nbsp;&nbsp;Victor ad Hypsipyles patriam clarique Thoantis<BR>
et veterum terras infames caede virorum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>400</FONT><BR>
vela dat, ut referat Tirynthia tela, sagittas;<BR>
quae postquam ad Graios domino comitante revexit,<BR>
inposita est sero tandem manus ultima bello.<BR>
[Troia simul Priamusque cadunt. Priameia coniunx<BR>
perdidit infelix hominis post omnia formam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>405</FONT><BR>
externasque novo latratu terruit auras,<BR>
longus in angustum qua clauditur Hellespontus.]<BR>
Ilion ardebat, neque adhuc consederat ignis,<BR>
exiguumque senis Priami Iovis ara cruorem<BR>
conbiberat, tractata comis antistita Phoebi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>410</FONT><BR>
non profecturas tendebat ad aethera palmas;<BR>
Dardanidas matres patriorum signa deorum,<BR>
dum licet, amplexas succensaque templa tenentes<BR>
invidiosa trahunt victores praemia Grai;<BR>
mittitur Astyanax illis de turribus, unde&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>415</FONT><BR>
pugnantem pro se proavitaque regna tuentem<BR>
saepe videre patrem monstratum a matre solebat.<BR>
iamque viam suadet Boreas, flatuque secundo<BR>
carbasa mota sonant: iubet uti navita ventis;<BR>
'Troia, vale! rapimur' clamant, dant oscula terrae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>420</FONT><BR>
Troades et patriae fumantia tecta relinquunt.<BR>
ultima conscendit classem&#151;miserabile visu!&#151;<BR>
in mediis Hecabe natorum inventa sepulcris:<BR>
prensantem tumulos atque ossibus oscula dantem<BR>
Dulichiae traxere manus, tamen unius hausit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>425</FONT><BR>
inque sinu cineres secum tulit Hectoris haustos;<BR>
Hectoris in tumulo canum de vertice crinem,<BR>
inferias inopes, crinem lacrimasque reliquit,<BR>
&nbsp;&nbsp;&nbsp;&nbsp;&nbsp;Est, ubi Troia fuit, Phrygiae contraria tellus<BR>
Bistoniis habitata viris: Polymestoris illic&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>430</FONT><BR>
regia dives erat, cui te commisit alendum<BR>
clam, Polydore, pater Phrygiisque removit ab armis,<BR>
consilium sapiens, sceleris nisi praemia magnas<BR>
adiecisset opes, animi inritamen avari.<BR>
ut cecidit fortuna Phrygum, capit inpius ensem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>435</FONT><BR>
rex Thracum iuguloque sui demisit alumni<BR>
et, tamquam tolli cum corpore crimina possent,<BR>
exanimem scopulo subiectas misit in undas.<BR>
&nbsp;&nbsp;&nbsp;&nbsp;&nbsp;Litore Threicio classem religarat Atrides,<BR>
dum mare pacatum, dum ventus amicior esset:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2> 440</FONT><BR>
hic subito, quantus, cum viveret, esse solebat,<BR>
exit humo late rupta similisque minanti<BR>
temporis illius vultum referebat Achilles,<BR>
quo ferus iniustum petiit Agamemnona ferro<BR>
'inmemores' que 'mei disceditis,' inquit 'Achivi,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>445</FONT><BR>
obrutaque est mecum virtutis gratia nostrae!<BR>
ne facite! utque meum non sit sine honore sepulcrum,<BR>
placet Achilleos mactata Polyxena manes!'<BR>
dixit, et inmiti sociis parentibus umbrae,<BR>
rapta sinu matris, quam iam prope sola fovebat,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>450</FONT><BR>
fortis et infelix et plus quam femina virgo<BR>
ducitur ad tumulum diroque fit hostia busto.<BR>
quae memor ipsa sui postquam crudelibus aris<BR>
admota est sensitque sibi fera sacra parari,<BR>
utque Neoptolemum stantem ferrumque tenentem;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>455</FONT><BR>
inque suo vidit figentem lumina vultu,<BR>
'utere iamdudum generoso sanguine' dixit<BR>
'nulla mora est; at tu iugulo vel pectore telum<BR>
conde meo' iugulumque simul pectusque retexit.<BR>
'scilicet haud ulli servire Polyxena vellem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>460</FONT><BR>
haud per tale sacrum numen placabitis ullum!<BR>
mors tantum vellem matrem mea fallere posset:<BR>
mater obest minuitque necis mihi gaudia, quamvis<BR>
non mea mors illi, verum sua vita tremenda est.<BR>
vos modo, ne Stygios adeam non libera manes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>465</FONT><BR>
ite procul, si iusta peto, tactuque viriles<BR>
virgineo removete manus! acceptior illi,<BR>
quisquis is est, quem caede mea placare paratis,<BR>
liber erit sanguis. siquos tamen ultima nostri<BR>
verba movent oris (Priami vos filia regis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>470</FONT><BR>
non captiva rogat), genetrici corpus inemptum<BR>
reddite, neve auro redimat ius triste sepulcri,<BR>
sed lacrimis! tum, cum poterat, redimebat et auro.'<BR>
dixerat, at populus lacrimas, quas illa tenebat,<BR>
non tenet; ipse etiam flens invitusque sacerdos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>475</FONT><BR>
praebita coniecto rupit praecordia ferro.<BR>
illa super terram defecto poplite labens<BR>
pertulit intrepidos ad fata novissima vultus;<BR>
tunc quoque cura fuit partes velare tegendas,<BR>
cum caderet, castique decus servare pudoris.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>480</FONT><BR>
&nbsp;&nbsp;&nbsp;&nbsp;&nbsp;Troades excipiunt deploratosque recensent<BR>
Priamidas et quot dederit domus una cruores,<BR>
teque gemunt, virgo, teque, o modo regia coniunx,<BR>
regia dicta parens, Asiae florentis imago,<BR>
nunc etiam praedae mala sors; quam victor Ulixes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>485</FONT><BR>
esse suam nollet, nisi quod tamen Hectora partu<BR>
edideras: dominum matri vix repperit Hector!<BR>
quae corpus conplexa animae tam fortis inane,<BR>
quas totiens patriae dederat natisque viroque,<BR>
huic quoque dat lacrimas; lacrimas in vulnera fundit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>490</FONT><BR>
osculaque ore tegit consuetaque pectora plangit<BR>
canitiemque suam concretam sanguine vellens<BR>
plura quidem, sed et haec laniato pectore, dixit:<BR>
'nata, tuae&#151;quid enim superest?&#151;dolor ultime matris,<BR>
nata, iaces, videoque tuum, mea vulnera, vulnus:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>495</FONT><BR>
en, ne perdiderim quemquam sine caede meorum,<BR>
tu quoque vulnus habes; at te, quia femina, rebar<BR>
a ferro tutam: cecidisti et femina ferro,<BR>
totque tuos idem fratres, te perdidit idem,<BR>
exitium Troiae nostrique orbator, Achilles;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>500</FONT><BR>
at postquam cecidit Paridis Phoebique sagittis,<BR>
nunc certe, dixi, non est metuendus Achilles:<BR>
nunc quoque mi metuendus erat; cinis ipse sepulti<BR>
in genus hoc saevit, tumulo quoque sensimus hostem:<BR>
Aeacidae fecunda fui! iacet Ilion ingens,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>505</FONT><BR>
eventuque gravi finita est publica clades,<BR>
sed finita tamen; soli mihi Pergama restant.<BR>
in cursuque meus dolor est: modo maxima rerum,<BR>
tot generis natisque potens nuribusque viroque<BR>
nunc trahor exul, inops, tumulis avulsa meorum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>510</FONT><BR>
Penelopae munus, quae me data pensa trahentem<BR>
matribus ostendens Ithacis "haec Hectoris illa est<BR>
clara parens, haec est" dicet "Priameia coniunx,"<BR>
postque tot amissos tu nunc, quae sola levabas<BR>
maternos luctus, hostilia busta piasti!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>515</FONT><BR>
inferias hosti peperi! quo ferrea resto?<BR>
quidve moror? quo me servas, annosa senectus?<BR>
quo, di crudeles, nisi uti nova funera cernam,<BR>
vivacem differtis anum? quis posse putaret<BR>
felicem Priamum post diruta Pergama dici?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>520</FONT><BR>
felix morte sua est! nec te, mea nata, peremptam<BR>
adspicit et vitam pariter regnumque reliquit.<BR>
at, puto, funeribus dotabere, regia virgo,<BR>
condeturque tuum monumentis corpus avitis!<BR>
non haec est fortuna domus: tibi munera matris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2> 525</FONT><BR>
contingent fletus peregrinaeque haustus harenae!<BR>
omnia perdidimus: superest, cur vivere tempus<BR>
in breve sustineam, proles gratissima matri,<BR>
nunc solus, quondam minimus de stirpe virili,<BR>
has datus Ismario regi Polydorus in oras.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>530</FONT><BR>
quid moror interea crudelia vulnera lymphis<BR>
abluere et sparsos inmiti sanguine vultus?'<BR>
&nbsp;&nbsp;&nbsp;&nbsp;&nbsp;Dixit et ad litus passu processit anili,<BR>
albentes lacerata comas. 'date, Troades, urnam!'<BR>
dixerat infelix, liquidas hauriret ut undas:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>535</FONT><BR>
adspicit eiectum Polydori in litore corpus<BR>
factaque Threiciis ingentia vulnera telis;<BR>
Troades exclamant, obmutuit illa dolore,<BR>
et pariter vocem lacrimasque introrsus obortas<BR>
devorat ipse dolor, duroque simillima saxo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>540</FONT><BR>
torpet et adversa figit modo lumina terra,<BR>
interdum torvos sustollit ad aethera vultus,<BR>
nunc positi spectat vultum, nunc vulnera nati,<BR>
vulnera praecipue, seque armat et instruit ira.<BR>
qua simul exarsit, tamquam regina maneret,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>545</FONT><BR>
ulcisci statuit poenaeque in imagine tota est,<BR>
utque furit catulo lactente orbata leaena<BR>
signaque nacta pedum sequitur, quem non videt, hostem,<BR>
sic Hecabe, postquam cum luctu miscuit iram,<BR>
non oblita animorum, annorum oblita suorum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>550</FONT><BR>
vadit ad artificem dirae, Polymestora, caedis<BR>
conloquiumque petit; nam se monstrare relictum<BR>
velle latens illi, quod nato redderet, aurum.<BR>
credidit Odrysius praedaeque adsuetus amore<BR>
in secreta venit: tum blando callidus ore&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>555</FONT><BR>
'tolle moras, Hecabe,' dixit 'da munera nato!<BR>
omne fore illius, quod das, quod et ante dedisti,<BR>
per superos iuro.' spectat truculenta loquentem<BR>
falsaque iurantem tumidaque exaestuat ira<BR>
atque ita correpto captivarum agmina matrum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>560</FONT><BR>
invocat et digitos in perfida lumina condit<BR>
expellitque genis oculos (facit ira potentem)<BR>
inmergitque manus foedataque sanguine sonti<BR>
non lumen (neque enim superest), loca luminis haurit.<BR>
clade sui Thracum gens inritata tyranni&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>565</FONT><BR>
Troada telorum lapidumque incessere iactu<BR>
coepit, at haec missum rauco cum murmure saxum<BR>
morsibus insequitur rictuque in verba parato<BR>
latravit, conata loqui: locus exstat et ex re<BR>
nomen habet, veterumque diu memor illa malorum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>570</FONT><BR>
tum quoque Sithonios ululavit maesta per agros.<BR>
illius Troasque suos hostesque Pelasgos,<BR>
illius fortuna deos quoque moverat omnes,<BR>
sic omnes, ut et ipsa Iovis coniunxque sororque<BR>
eventus Hecaben meruisse negaverit illos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>575</FONT><BR>
&nbsp;&nbsp;&nbsp;&nbsp;&nbsp;Non vacat Aurorae, quamquam isdem faverat armis,<BR>
cladibus et casu Troiaeque Hecabesque moveri.<BR>
cura deam propior luctusque domesticus angit<BR>
Memnonis amissi, Phrygiis quem lutea campis<BR>
vidit Achillea pereuntem cuspide mater;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>580</FONT><BR>
vidit, et ille color, quo matutina rubescunt<BR>
tempora, palluerat, latuitque in nubibus aether.<BR>
at non inpositos supremis ignibus artus<BR>
sustinuit spectare parens, sed crine soluto<BR>
sicut erat, magni genibus procumbere non est&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>585</FONT><BR>
dedignata Iovis lacrimisque has addere voces:<BR>
'omnibus inferior, quas sustinet aureus aether,<BR>
(nam mihi sunt totum rarissima templa per orbem)<BR>
diva tamen, veni, non ut delubra diesque<BR>
des mihi sacrificos caliturasque ignibus aras:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>590</FONT><BR>
si tamen adspicias, quantum tibi femina praestem,<BR>
tum cum luce nova noctis confinia servo,<BR>
praemia danda putes; sed non ea cura neque hic est<BR>
nunc status Aurorae, meritos ut poscat honores:<BR>
Memnonis orba mei venio, qui fortia frustra&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>595</FONT><BR>
pro patruo tulit arma suo primisque sub annis<BR>
occidit a forti (sic vos voluistis) Achille.<BR>
da, precor, huic aliquem, solacia mortis, honorem,<BR>
summe deum rector, maternaque vulnera leni!'<BR>
Iuppiter adnuerat, cum Memnonis arduus alto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>600</FONT><BR>
corruit igne rogus, nigrique volumina fumi<BR>
infecere diem, veluti cum flumine Nais<BR>
exhalat nebulas, nec sol admittitur infra;<BR>
atra favilla volat glomerataque corpus in unum<BR>
densetur faciemque capit sumitque calorem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>605</FONT><BR>
atque animam ex igni (levitas sua praebuit alas)<BR>
et primo similis volucri, mox vera volucris<BR>
insonuit pennis, pariter sonuere sorores<BR>
innumerae, quibus est eadem natalis origo,<BR>
terque rogum lustrant, et consonus exit in auras&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>610</FONT><BR>
ter plangor, quarto seducunt castra volatu;<BR>
tum duo diversa populi de parte feroces<BR>
bella gerunt rostrisque et aduncis unguibus iras<BR>
exercent alasque adversaque pectora lassant,<BR>
inferiaeque cadunt cineri cognata sepulto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>615</FONT><BR>
corpora seque viro forti meminere creatas.<BR>
praepetibus subitis nomen facit auctor: ab illo<BR>
Memnonides dictae, cum sol duodena peregit<BR>
signa, parentali moriturae more rebellant.<BR>
ergo aliis latrasse Dymantida flebile visum est;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>620</FONT><BR>
luctibus est Aurora suis intenta piasque<BR>
nunc quoque dat lacrimas et toto rorat in orbe.<BR>
&nbsp;&nbsp;&nbsp;&nbsp;&nbsp;Non tamen eversam Troiae cum moenibus esse<BR>
spem quoque fata sinunt: sacra et, sacra altera, patrem<BR>
fert umeris, venerabile onus, Cythereius heros.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>625</FONT><BR>
de tantis opibus praedam pius eligit illam<BR>
Ascaniumque suum profugaque per aequora classe<BR>
fertur ab Antandro scelerataque limina Thracum<BR>
et Polydoreo manantem sanguine terram<BR>
linquit et utilibus ventis aestuque secundo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>630</FONT><BR>
intrat Apollineam sociis comitantibus urbem.<BR>
hunc Anius, quo rege homines, antistite Phoebus<BR>
rite colebatur, temploque domoque recepit<BR>
urbemque ostendit delubraque nota duasque<BR>
Latona quondam stirpes pariente retentas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>635</FONT><BR>
ture dato flammis vinoque in tura profuso<BR>
caesarumque boum fibris de more crematis<BR>regia tecta petunt, positique tapetibus altis<BR>munera cum liquido capiunt Cerealia Baccho.<BR>tum pius Anchises: 'o Phoebi lecte sacerdos,<BR>fallor, an et natum, cum primum haec moenia vidi,<BR>bisque duas natas, quantum reminiscor, habebas?'<BR>huic Anius niveis circumdata tempora vittis<BR>concutiens et tristis ait: 'non falleris, heros<BR>maxime; vidisti natorum quinque parentem,<BR>quem nunc (tanta homines rerum inconstantia versat)<BR>paene vides orbum. quod enim mihi filius absens<BR>auxilium, quem dicta suo de nomine tellus<BR>Andros habet pro patre locumque et regna tenentem?<BR>Delius augurium dedit huic, dedit altera Liber<BR>femineae stirpi voto maiora fideque<BR>munera: nam tactu natarum cuncta mearum<BR>in segetem laticemque meri canaeque Minervae<BR>transformabantur, divesque erat usus in illis.<BR>hoc ubi cognovit Troiae populator Atrides,<BR>(ne non ex aliqua vestram sensisse procellam<BR>nos quoque parte putes), armorum viribus usus<BR>abstrahit invitas gremio genitoris alantque<BR>imperat Argolicam caelesti munere classem.<BR>effugiunt, quo quaeque potest: Euboea duabus<BR>et totidem natis Andros fraterna petita est.<BR>miles adest et, ni dedantur, bella minatur:<BR>victa metu pietas consortia corpora poenae<BR>dedidit; et timido possis ignoscere fratri:<BR>non hic Aeneas, non, qui defenderet Andron,<BR>Hector erat, per quem decimum durastis in annum.<BR>iamque parabantur captivis vincla lacertis:<BR>illae tollentes etiamnum libera caelo<BR>bracchia "Bacche pater, fer opem!" dixere, tulitque<BR>muneris auctor opem,Æsi miro perdere more<BR>ferre vocatur opem, nec qua ratione figuram<BR>perdiderint, potui scire aut nunc dicere possum;<BR>summa mali nota est: pennas sumpsere tuaeque<BR>coniugis in volucres, niveas abiere columbas.'<BR>
&nbsp;&nbsp;&nbsp;&nbsp;&nbsp;Talibus atque aliis postquam convivia dictis<BR>inplerunt, mensa somnum petiere remota<BR>cumque die surgunt adeuntque oracula Phoebi,<BR>qui petere antiquam matrem cognataque iussit<BR>litora; prosequitur rex et dat munus ituris,<BR>Anchisae sceptrum, chlamydem pharetramque nepoti,<BR>cratera Aeneae, quem quondam transtulit illi<BR>hospes ab Aoniis Therses Ismenius oris:<BR>miserat hunc illi Therses, fabricaverat Alcon<BR>Hyleus et longo caelaverat argumento.<BR>urbs erat, et septem posses ostendere portas:<BR>hae pro nomine erant, et quae foret illa, docebant;<BR>ante urbem exequiae tumulique ignesque rogique<BR>effusaeque comas et apertae pectora matres<BR>significant luctum; nymphae quoque flere videntur<BR>siccatosque queri fontes: sine frondibus arbor<BR>nuda riget, rodunt arentia saxa capellae.<BR>ecce facit mediis natas Orione Thebis<BR>hac non femineum iugulo dare vulnus aperto,<BR>illac demisso per fortia pectora telo<BR>pro populo cecidisse suo pulchrisque per urbem<BR>funeribus ferri celebrique in parte cremari.<BR>tum de virginea geminos exire favilla,<BR>ne genus intereat, iuvenes, quos fama Coronas<BR>nominat, et cineri materno ducere pompam.<BR>hactenus antiquo signis fulgentibus aere,<BR>summus inaurato crater erat asper acantho.<BR>nec leviora datis Troiani dona remittunt<BR>dantque sacerdoti custodem turis acerram,<BR>dant pateram claramque auro gemmisque coronam.<BR>
&nbsp;&nbsp;&nbsp;&nbsp;&nbsp;Inde recordati Teucros a sanguine Teucri<BR>ducere principium Creten tenuere locique<BR>ferre diu nequiere Iovem centumque relictis<BR>urbibus Ausonios optant contingere portus,<BR>saevit hiems iactatque viros, Strophadumque receptos<BR>portubus infidis exterruit ales Aello.<BR>et iam Dulichios portus Ithacamque Samonque<BR>Neritiasque domus, regnum fallacis Ulixis,<BR>praeter erant vecti: certatam lite deorum<BR>Ambraciam versique vident sub imagine saxum<BR>iudicis, Actiaco quae nunc ab Apolline nota est,<BR>vocalemque sua terram Dodonida quercu<BR>Chaoniosque sinus, ubi nati rege Molosso<BR>inpia subiectis fugere incendia pennis.<BR>
&nbsp;&nbsp;&nbsp;&nbsp;&nbsp;Proxima Phaeacum felicibus obsita pomis<BR>rura petunt, Epiros ab his regnataque vati<BR>Buthrotos Phrygio simulataque Troia tenetur;<BR>inde futurorum certi, quae cuncta fideli<BR>Priamides Helenus monitu praedixerat, intrant<BR>Sicaniam: tribus haec excurrit in aequora linguis,<BR>e quibus imbriferos est versa Pachynos ad austros,<BR>mollibus oppositum zephyris Lilybaeon, ad arctos<BR>aequoris expertes spectat boreanque Peloros.<BR>hac subeunt Teucri, et remis aestuque secundo<BR>sub noctem potitur Zanclaea classis harena:<BR>Scylla latus dextrum, laevum inrequieta Charybdis<BR>infestat; vorat haec raptas revomitque carinas,<BR>illa feris atram canibus succingitur alvum,<BR>virginis ora gerens, et, si non omnia vates<BR>ficta reliquerunt, aliquo quoque tempore virgo:<BR>hanc multi petiere proci, quibus illa repulsis<BR>ad pelagi nymphas, pelagi gratissima nymphis,<BR>ibat et elusos iuvenum narrabat amores.<BR>cui dum pectendos praebet Galatea capillos,<BR>talibus adloquitur repetens suspiria dictis:<BR>'te tamen, o virgo, genus haut inmite virorum<BR>expetit, utque facis, potes his inpune negare;<BR>at mihi, cui pater est Nereus, quam caerula Doris<BR>enixa est, quae sum turba quoque tuta sororum,<BR>non nisi per luctus licuit Cyclopis amorem<BR>effugere.' et lacrimae vocem inpediere loquentis.<BR>quas ubi marmoreo detersit pollice virgo<BR>et solata deam est, 'refer, o carissima' dixit<BR>'neve tui causam tege (sic sum fida) doloris!'<BR>Nereis his contra resecuta Crataeide natam est:<BR>'Acis erat Fauno nymphaque Symaethide cretus<BR>magna quidem patrisque sui matrisque voluptas,<BR>nostra tamen maior; nam me sibi iunxerat uni.<BR>pulcher et octonis iterum natalibus actis<BR>signarat teneras dubia lanugine malas.<BR>hunc ego, me Cyclops nulla cum fine petebat.<BR>nec, si quaesieris, odium Cyclopis amorne<BR>Acidis in nobis fuerit praesentior, edam:<BR>par utrumque fuit. pro, quanta potentia regni<BR>est, Venus alma, tui! nempe ille inmitis et ipsis<BR>horrendus silvis et visus ab hospite nullo<BR>inpune et magni cum dis contemptor Olympi,<BR>quid sit amor, sentit validaque cupidine captus<BR>uritur oblitus pecorum antrorumque suorum.<BR>iamque tibi formae, iamque est tibi cura placendi,<BR>iam rigidos pectis rastris, Polypheme, capillos,<BR>iam libet hirsutam tibi falce recidere barbam<BR>et spectare feros in aqua et conponere vultus.<BR>caedis amor feritasque sitisque inmensa cruoris<BR>cessant, et tutae veniuntque abeuntque carinae.<BR>Telemus interea Siculam delatus ad Aetnen,<BR>Telemus Eurymides, quem nulla fefellerat ales,<BR>terribilem Polyphemon adit "lumen" que, "quod unum<BR>fronte geris media, rapiet tibi" dixit "Ulixes."<BR>risit et "o vatum stolidissime, falleris," inquit,<BR>"altera iam rapuit." sic frustra vera monentem<BR>spernit et aut gradiens ingenti litora passu<BR>degravat, aut fessus sub opaca revertitur antra.<BR>prominet in pontum cuneatus acumine longo<BR>collis (utrumque latus circumfluit aequoris unda):<BR>huc ferus adscendit Cyclops mediusque resedit;<BR>lanigerae pecudes nullo ducente secutae.<BR>cui postquam pinus, baculi quae praebuit usum,<BR>ante pedes posita est antemnis apta ferendis<BR>sumptaque harundinibus conpacta est fistula centum,<BR>senserunt toti pastoria sibila montes,<BR>senserunt undae; latitans ego rupe meique<BR>Acidis in gremio residens procul auribus hausi<BR>talia dicta meis auditaque mente notavi:<BR>
&nbsp;&nbsp;&nbsp;&nbsp;&nbsp;'"Candidior folio nivei Galatea ligustri,<BR>floridior pratis, longa procerior alno,<BR>splendidior vitro, tenero lascivior haedo,<BR>levior adsiduo detritis aequore conchis,<BR>solibus hibernis, aestiva gratior umbra,<BR>mobilior damma, platano conspectior alta,<BR>lucidior glacie, matura dulcior uva,<BR>mollior et cycni plumis et lacta coacto,<BR>et, si non fugias, riguo formosior horto;<BR>
&nbsp;&nbsp;&nbsp;&nbsp;&nbsp;'"Saevior indomitis eadem Galatea iuvencis,<BR>durior annosa quercu, fallacior undis,<BR>lentior et salicis virgis et vitibus albis,<BR>his inmobilior scopulis, violentior amne,<BR>laudato pavone superbior, acrior igni,<BR>asperior tribulis, feta truculentior ursa,<BR>surdior aequoribus, calcato inmitior hydro,<BR>et, quod praecipue vellem tibi demere possem,<BR>non tantum cervo claris latratibus acto,<BR>verum etiam ventis volucrique fugacior aura,<BR>(at bene si noris, pigeat fugisse, morasque<BR>ipsa tuas damnes et me retinere labores)<BR>sunt mihi, pars montis, vivo pendentia saxo<BR>antra, quibus nec sol medio sentitur in aestu,<BR>nec sentitur hiems; sunt poma gravantia ramos,<BR>sunt auro similes longis in vitibus uvae,<BR>sunt et purpureae: tibi et has servamus et illas.<BR>ipsa tuis manibus silvestri nata sub umbra<BR>mollia fraga leges, ipsa autumnalia corna<BR>prunaque non solum nigro liventia suco,<BR>verum etiam generosa novasque imitantia ceras.<BR>nec tibi castaneae me coniuge, nec tibi deerunt<BR>arbutei fetus: omnis tibi serviet arbor.<BR>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;'"Hoc pecus omne meum est, multae quoque vallibus errant,<BR>multas silva tegit, multae stabulantur in antris,<BR>nec, si forte roges, possim tibi dicere, quot sint:<BR>pauperis est numerare pecus; de laudibus harum<BR>nil mihi credideris, praesens potes ipsa videre,<BR>ut vix circumeant distentum cruribus uber.<BR>sunt, fetura minor, tepidis in ovilibus agni.<BR>sunt quoque, par aetas, aliis in ovilibus haedi.<BR>lac mihi semper adest niveum: pars inde bibenda<BR>servatur, partem liquefacta coagula durant.<BR>
&nbsp;&nbsp;&nbsp;&nbsp;&nbsp;'"Nec tibi deliciae faciles vulgataque tantum<BR>munera contingent, dammae leporesque caperque,<BR>parve columbarum demptusve cacumine nidus:<BR>inveni geminos, qui tecum ludere possint,<BR>inter se similes, vix ut dignoscere possis,<BR>villosae catulos in summis montibus ursae:<BR>inveni et dixi 'dominae servabimus istos.'<BR>
&nbsp;&nbsp;&nbsp;&nbsp;&nbsp;'"Iam modo caeruleo nitidum caput exere ponto,<BR>iam, Galatea, veni, nec munera despice nostra!<BR>certe ego me novi liquidaeque in imagine vidi<BR>nuper aquae, placuitque mihi mea forma videnti.<BR>adspice, sim quantus: non est hoc corpore maior<BR>Iuppiter in caelo, nam vos narrare soletis<BR>nescio quem regnare Iovem; coma plurima torvos<BR>prominet in vultus, umerosque, ut lucus, obumbrat;<BR>nec mea quod rigidis horrent densissima saetis<BR>corpora, turpe puta: turpis sine frondibus arbor,<BR>turpis equus, nisi colla iubae flaventia velent;<BR>pluma tegit volucres, ovibus sua lana decori est:<BR>barba viros hirtaeque decent in corpore saetae.<BR>unum est in media lumen mihi fronte, sed instar<BR>ingentis clipei. quid? non haec omnia magnus<BR>Sol videt e caelo? Soli tamen unicus orbis.<BR>
&nbsp;&nbsp;&nbsp;&nbsp;&nbsp;'"Adde, quod in vestro genitor meus aequore regnat:<BR>hunc tibi do socerum; tantum miserere precesque<BR>supplicis exaudi! tibi enim succumbimus uni,<BR>quique Iovem et caelum sperno et penetrabile fulmen,<BR>Nerei, te vereor, tua fulmine saevior ira est.<BR>atque ego contemptus essem patientior huius,<BR>si fugeres omnes; sed cur Cyclope repulso<BR>Acin amas praefersque meis conplexibus Acin?<BR>ille tamen placeatque sibi placeatque licebit,<BR>quod nollem, Galatea, tibi; modo copia detur:<BR>sentiet esse mihi tanto pro corpore vires!<BR>viscera viva traham divulsaque membra per agros<BR>perque tuas spargam (sic se tibi misceat!) undas.<BR>uror enim, laesusque exaestuat acrius ignis,<BR>cumque suis videor translatam viribus Aetnen<BR>pectore ferre meo, nec tu, Galatea, moveris."<BR>
&nbsp;&nbsp;&nbsp;&nbsp;&nbsp;'Talia nequiquam questus (nam cuncta videbam)<BR>surgit et ut taurus vacca furibundus adempta<BR>stare nequit silvaque et notis saltibus errat,<BR>cum ferus ignaros nec quicquam tale timentes<BR>me videt atque Acin "video" que exclamat "et ista<BR>ultima sit, faciam, Veneris concordia vestrae."<BR>tantaque vox, quantam Cyclops iratus habere<BR>debuit, illa fuit: clamore perhorruit Aetne.<BR>ast ego vicino pavefacta sub aequore mergor;<BR>terga fugae dederat conversa Symaethius heros<BR>et "fer opem, Galatea, precor, mihi! ferte, parentes,"<BR>
dixerat "et vestris periturum admittite regnis!"<BR>insequitur Cyclops partemque e monte revulsam<BR>mittit, et extremus quamvis pervenit ad illum<BR>angulus e saxo, totum tamen obruit Acin,<BR>at nos, quod fieri solum per fata licebat,<BR>fecimus, ut vires adsumeret Acis avitas.<BR>puniceus de mole cruor manabat, et intra<BR>temporis exiguum rubor evanescere coepit,<BR>fitque color primo turbati fluminis imbre<BR>purgaturque mora; tum moles iacta dehiscit,<BR>vivaque per rimas proceraque surgit harundo,<BR>osque cavum saxi sonat exsultantibus undis,<BR>miraque res, subito media tenus exstitit alvo<BR>incinctus iuvenis flexis nova cornua cannis,<BR>qui, nisi quod maior, quod toto caerulus ore,<BR>Acis erat, sed sic quoque erat tamen Acis, in amnem<BR>versus, et antiquum tenuerunt flumina nomen.'<BR>
&nbsp;&nbsp;&nbsp;&nbsp;&nbsp;Desierat Galatea loqui, coetuque soluto<BR>discedunt placidisque natant Nereides undis.<BR>Scylla redit; neque enim medio se credere ponto<BR>audet, et aut bibula sine vestibus errat harena<BR>aut, ubi lassata est, seductos nacta recessus<BR>gurgitis, inclusa sua membra refrigerat unda:<BR>ecce fretum stringens, alti novus incola ponti,<BR>nuper in Euboica versis Anthedone membris,<BR>Glaucus adest, visaeque cupidine virginis haeret<BR>et, quaecumque putat fugientem posse morari,<BR>verba refert; fugit illa tamen veloxque timore<BR>pervenit in summum positi prope litora montis.<BR>ante fretum est ingens, apicem conlectus in unum<BR>longa sub arboribus convexus in aequora vertex:<BR>constitit hic et tuta loco, monstrumne deusne<BR>ille sit, ignorans admiraturque colorem<BR>caesariemque umeros subiectaque terga tegentem,<BR>ultimaque excipiat quod tortilis inguina piscis.<BR>sensit et innitens, quae stabat proxima, moli<BR>'non ego prodigium nec sum fera belua, virgo,<BR>sed deus' inquit 'aquae: nec maius in aequora Proteus<BR>ius habet et Triton Athamantiadesque Palaemon.<BR>ante tamen mortalis eram, sed, scilicet altis<BR>debitus aequoribus, iam tum exercebar in illis;<BR>nam modo ducebam ducentia retia pisces,<BR>nunc in mole sedens moderabar harundine linum.<BR>sunt viridi prato confinia litora, quorum<BR>altera pars undis, pars altera cingitur herbis,<BR>quas neque cornigerae morsu laesere iuvencae,<BR>nec placidae carpsistis oves hirtaeve capellae;<BR>non apis inde tulit conlectos sedula flores,<BR>non data sunt capiti genialia serta, neque umquam<BR>falciferae secuere manus; ego primus in illo<BR>caespite consedi, dum lina madentia sicco,<BR>utque recenserem captivos ordine pisces,<BR>insuper exposui, quos aut in retia casus<BR>aut sua credulitas in aduncos egerat hamos.<BR>res similis fictae, sed quid mihi fingere prodest?<BR>gramine contacto coepit mea praeda moveri<BR>et mutare latus terraque ut in aequore niti.<BR>dumque moror mirorque simul, fugit omnis in undas<BR>turba suas dominumque novum litusque relinquunt.<BR>obstipui dubitoque diu causamque requiro,<BR>num deus hoc aliquis, num sucus fecerit herbae:<BR>"quae tamen has" inquam "vires habet herba?" manuque<BR>pabula decerpsi decerptaque dente momordi.<BR>vix bene conbiberant ignotos guttura sucos,<BR>cum subito trepidare intus praecordia sensi<BR>alteriusque rapi naturae pectus amore;<BR>nec potui restare diu "repetenda" que "numquam<BR>terra, vale!" dixi corpusque sub aequora mersi.<BR>di maris exceptum socio dignantur honore,<BR>utque mihi, quaecumque feram, mortalia demant,<BR>Oceanum Tethynque rogant: ego lustror ab illis,<BR>et purgante nefas noviens mihi carmine dicto<BR>pectora fluminibus iubeor supponere centum;<BR>nec mora, diversis lapsi de partibus amnes<BR>totaque vertuntur supra caput aequora nostrum.<BR>hactenus acta tibi possum memoranda referre,<BR>hactenus haec memini, nec mens mea cetera sensit.<BR>quae postquam rediit, alium me corpore toto,<BR>ac fueram nuper, neque eundem mente recepi:<BR>hanc ego tum primum viridem ferrugine barbam<BR>caesariemque meam, quam longa per aequora verro,<BR>ingentesque umeros et caerula bracchia vidi<BR>cruraque pinnigero curvata novissima pisce.<BR>quid tamen haec species, quid dis placuisse marinis,<BR>quid iuvat esse deum, si tu non tangeris istis?'<BR>talia dicentem, dicturum plura, reliquit<BR>Scylla deum; furit ille inritatusque repulsa<BR>prodigiosa petit Titanidos atria Circes.
</P>

<div class="footer">
	<p>
		<a href="/ovid.html">Ovid</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>

</BODY>
</HTML>