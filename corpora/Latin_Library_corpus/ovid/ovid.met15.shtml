<html>
	<head>
		<title>
			Ovid: Metamorposes XV
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>P. OVIDI NASONIS METAMORPHOSEN LIBER QVINTVS DECIMVS
</p>

<P class=border></P>

<p>
&nbsp;&nbsp;&nbsp;&nbsp;&nbsp;Quaeritur interea qui tantae pondera molis<BR>
 sustineat tantoque queat succedere regi:<BR>
destinat imperio clarum praenuntia veri<BR>
fama Numam; non ille satis cognosse Sabinae<BR>
gentis habet ritus, animo maiora capaci&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR>
concipit et, quae sit rerum natura, requirit.<BR>
huius amor curae patria Curibusque relictis<BR>
fecit ut Herculei penetraret ad hospitis urbem.<BR>
Graia quis Italicis auctor posuisset in oris<BR>
moenia, quaerenti sic e senioribus unus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>
rettulit indigenis, veteris non inscius aevi:<BR>
'dives ab Oceano bobus Iove natus Hiberis<BR>
litora felici tenuisse Lacinia cursu<BR>
fertur, et armento teneras errante per herbas<BR>
ipse domum magni nec inhospita tecta Crotonis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR>
intrasse et requie longum relevasse laborem<BR>
atque ita discedens, "aevo" dixisse "nepotum<BR>
hic locus urbis erit," promissaque vera fuerunt.<BR>
nam fuit Argolico generatus Alemone quidam<BR>
Myscelus, illius dis acceptissimus aevi.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT><BR>
hunc super incumbens pressum gravitate soporis<BR>
claviger adloquitur:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2> 22a</FONT><BR>
"patrias, age, desere sedes;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2> 23b</FONT><BR>
i, pete diversi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2> 23a</FONT><BR>
lapidosas Aesaris undas!"&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>22b</FONT><BR>
et, nisi paruerit, multa ac metuenda minatur;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>24</FONT><BR>
post ea discedunt pariter somnusque deusque<BR>
surgit Alemonides tacitaque recentia mente<BR>
visa refert, pugnatque diu sententia secum:<BR>
numen abire iubet, prohibent discedere leges,<BR>
poenaque mors posita est patriam mutare volenti.<BR>
candidus Oceano nitidum caput abdiderat Sol,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>30</FONT><BR>
et caput extulerat densissima sidereum Nox:<BR>
visus adesse idem deus est eademque monere<BR>
et, nisi paruerit, plura et graviora minari.<BR>
pertimuit patriumque simul transferre parabat<BR>
in sedes penetrale novas: fit murmur in urbe,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>35</FONT><BR>
spretarumque agitur legum reus, utque peracta est<BR>
causa prior, crimenque patet sine teste probatum,<BR>
squalidus ad superos tollens reus ora manusque<BR>
"o cui ius caeli bis sex fecere labores,<BR>
fer, precor" inquit "opem! nam tu mihi criminis auctor."&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>40</FONT><BR>
mos erat antiquus niveis atrisque lapillis,<BR>
his damnare reos, illis absolvere culpa;<BR>
tunc quoque sic lata est sententia tristis, et omnis<BR>
calculus inmitem demittitur ater in urnam:<BR>
quae simul effudit numerandos versa lapillos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>45</FONT><BR>
omnibus e nigro color est mutatus in album,<BR>
candidaque Herculeo sententia numine facta<BR>
solvit Alemoniden: grates agit ille parenti<BR>
Amphitryoniadae ventisque faventibus aequor<BR>
navigat Ionium Sallentinumque Neretum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>50</FONT><BR>
praeterit et Sybarin Lacedaemoniumque Tarentum<BR>
Sirinosque sinus Crimisenque et Iapygis arva,<BR>
vixque pererratis, quae spectant aequora, terris,<BR>
invenit Aesarei fatalia fluminis ora<BR>
nec procul hinc tumulum, sub quo sacrata Crotonis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>55</FONT><BR>
ossa tegebat humus, iussaque ibi moenia terra<BR>
condidit et nomen tumulati traxit in urbem.'<BR>
talia constabat certa primordia fama<BR>
esse loci positaeque Italis in finibus urbis.<BR>
&nbsp;&nbsp;&nbsp;&nbsp;&nbsp;Vir fuit hic ortu Samius, sed fugerat una&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>60</FONT><BR>
et Samon et dominos odioque tyrannidis exul<BR>
sponte erat isque licet caeli regione remotos<BR>
mente deos adiit et, quae natura negabat<BR>
visibus humanis, oculis ea pectoris hausit,<BR>
cumque animo et vigili perspexerat omnia cura,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>65</FONT><BR>
in medium discenda dabat coetusque silentum<BR>
dictaque mirantum magni primordia mundi<BR>
et rerum causas et, quid natura, docebat,<BR>
quid deus, unde nives, quae fulminis esset origo,<BR>
Iuppiter an venti discussa nube tonarent,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>70</FONT><BR>
quid quateret terras, qua sidera lege mearent,<BR>
et quodcumque latet, primusque animalia mensis<BR>
arguit inponi, primus quoque talibus ora<BR>
docta quidem solvit, sed non et credita, verbis:<BR>
&nbsp;&nbsp;&nbsp;&nbsp;&nbsp;'Parcite, mortales, dapibus temerare nefandis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>75</FONT><BR>
corpora! sunt fruges, sunt deducentia ramos<BR>
pondere poma suo tumidaeque in vitibus uvae,<BR>
sunt herbae dulces, sunt quae mitescere flamma<BR>
mollirique queant; nec vobis lacteus umor<BR>
eripitur, nec mella thymi redolentia florem:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>80</FONT><BR>
prodiga divitias alimentaque mitia tellus<BR>
suggerit atque epulas sine caede et sanguine praebet.<BR>
carne ferae sedant ieiunia, nec tamen omnes:<BR>
quippe equus et pecudes armentaque gramine vivunt;<BR>
at quibus ingenium est inmansuetumque ferumque,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>85</FONT><BR>
Armeniae tigres iracundique leones<BR>
cumque lupis ursi, dapibus cum sanguine gaudent.<BR>
heu quantum scelus est in viscera viscera condi<BR>
ingestoque avidum pinguescere corpore corpus<BR>
alteriusque animans animantis vivere leto!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>90</FONT><BR>
scilicet in tantis opibus, quas, optima matrum,<BR>
terra parit, nil te nisi tristia mandere saevo<BR>
vulnera dente iuvat ritusque referre Cyclopum,<BR>
nec, nisi perdideris alium, placare voracis<BR>
et male morati poteris ieiunia ventris!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>95</FONT><BR>
&nbsp;&nbsp;&nbsp;&nbsp;&nbsp;'At vetus illa aetas, cui fecimus aurea nomen,<BR>
fetibus arboreis et, quas humus educat, herbis<BR>
fortunata fuit nec polluit ora cruore.<BR>
tunc et aves tutae movere per aera pennas,<BR>
et lepus inpavidus mediis erravit in arvis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>100</FONT><BR>
nec sua credulitas piscem suspenderat hamo:<BR>
cuncta sine insidiis nullamque timentia fraudem<BR>
plenaque pacis erant. postquam non utilis auctor<BR>
victibus invidit, quisquis fuit ille, leonum<BR>
corporeasque dapes avidum demersit in alvum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>105</FONT><BR>
fecit iter sceleri, primoque e caede ferarum<BR>
incaluisse potest maculatum sanguine ferrum<BR>
(idque satis fuerat) nostrumque petentia letum<BR>
corpora missa neci salva pietate fatemur:<BR>
sed quam danda neci, tam non epulanda fuerunt.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>110</FONT><BR>
&nbsp;&nbsp;&nbsp;&nbsp;&nbsp;'Longius inde nefas abiit, et prima putatur<BR>
hostia sus meruisse mori, quia semina pando<BR>
eruerit rostro spemque interceperit anni;<BR>
vite caper morsa Bacchi mactandus ad aras<BR>
ducitur ultoris: nocuit sua culpa duobus!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>115</FONT><BR>
quid meruistis oves, placidum pecus inque tuendos<BR>
natum homines, pleno quae fertis in ubere nectar,<BR>
mollia quae nobis vestras velamina lanas<BR>
praebetis vitaque magis quam morte iuvatis?<BR>
quid meruere boves, animal sine fraude dolisque,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>120</FONT><BR>
innocuum, simplex, natum tolerare labores?<BR>
inmemor est demum nec frugum munere dignus,<BR>
qui potuit curvi dempto modo pondere aratri<BR>
ruricolam mactare suum, qui trita labore<BR>
illa, quibus totiens durum renovaverat arvum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>125</FONT><BR>
quot dederat messes, percussit colla securi.<BR>
nec satis est, quod tale nefas committitur: ipsos<BR>
inscripsere deos sceleri numenque supernum<BR>
caede laboriferi credunt gaudere iuvenci!<BR>
victima labe carens et praestantissima forma&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2> 130</FONT><BR>
(nam placuisse nocet) vittis insignis et auro<BR>
sistitur ante aras auditque ignara precantem<BR>
inponique suae videt inter cornua fronti,<BR>
quas coluit, fruges percussaque sanguine cultros<BR>
inficit in liquida praevisos forsitan unda.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>135</FONT><BR>
protinus ereptas viventi pectore fibras<BR>
inspiciunt mentesque deum scrutantur in illis;<BR>
inde (fames homini vetitorum tanta ciborum)<BR>
audetis vesci, genus o mortale! quod, oro,<BR>
ne facite, et monitis animos advertite nostris!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>140</FONT><BR>
cumque boum dabitis caesorum membra palato,<BR>
mandere vos vestros scite et sentite colonos.<BR>
&nbsp;&nbsp;&nbsp;&nbsp;&nbsp;'Et quoniam deus ora movet, sequar ora moventem<BR>
rite deum Delphosque meos ipsumque recludam<BR>
aethera et augustae reserabo oracula mentis:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>145</FONT><BR>
magna nec ingeniis investigata priorum<BR>
quaeque diu latuere, canam; iuvat ire per alta<BR>
astra, iuvat terris et inerti sede relicta<BR>
nube vehi validique umeris insistere Atlantis<BR>
palantesque homines passim et rationis egentes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>150</FONT><BR>
despectare procul trepidosque obitumque timentes<BR>
sic exhortari seriemque evolvere fati!<BR>
&nbsp;&nbsp;&nbsp;&nbsp;&nbsp;'O genus attonitum gelidae formidine mortis,<BR>
quid Styga, quid tenebras et nomina vana timetis,<BR>
materiem vatum, falsi terricula mundi?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>155</FONT><BR>
corpora, sive rogus flamma seu tabe vetustas<BR>
abstulerit, mala posse pati non ulla putetis!<BR>
morte carent animae semperque priore relicta<BR>
sede novis domibus vivunt habitantque receptae:<BR>
ipse ego (nam memini) Troiani tempore belli&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>160</FONT><BR>
Panthoides Euphorbus eram, cui pectore quondam<BR>
haesit in adverso gravis hasta minoris Atridae;<BR>
cognovi clipeum, laevae gestamina nostrae,<BR>
nuper Abanteis templo Iunonis in Argis!<BR>
omnia mutantur, nihil interit: errat et illinc&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>165</FONT><BR>
huc venit, hinc illuc, et quoslibet occupat artus<BR>
spiritus eque feris humana in corpora transit<BR>
inque feras noster, nec tempore deperit ullo,<BR>
utque novis facilis signatur cera figuris<BR>
nec manet ut fuerat nec formam servat eandem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>170</FONT><BR>
sed tamen ipsa eadem est, animam sic semper eandem<BR>
esse, sed in varias doceo migrare figuras.<BR>
ergo, ne pietas sit victa cupidine ventris,<BR>
parcite, vaticinor, cognatas caede nefanda<BR>
exturbare animas, nec sanguine sanguis alatur!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>175</FONT><BR>
&nbsp;&nbsp;&nbsp;&nbsp;&nbsp;'Et quoniam magno feror aequore plenaque ventis<BR>
vela dedi: nihil est toto, quod perstet, in orbe.<BR>
cuncta fluunt, omnisque vagans formatur imago;<BR>
ipsa quoque adsiduo labuntur tempora motu,<BR>
non secus ac flumen; neque enim consistere flumen&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>180</FONT><BR>
nec levis hora potest: sed ut unda inpellitur unda<BR>
urgeturque prior veniente urgetque priorem,<BR>
tempora sic fugiunt pariter pariterque sequuntur<BR>
et nova sunt semper; nam quod fuit ante, relictum est,<BR>
fitque, quod haut fuerat, momentaque cuncta novantur.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2> 185</FONT><BR>
&nbsp;&nbsp;&nbsp;&nbsp;&nbsp;'Cernis et emensas in lucem tendere noctes,<BR>
et iubar hoc nitidum nigrae succedere nocti;<BR>
nec color est idem caelo, cum lassa quiete<BR>
cuncta iacent media cumque albo Lucifer exit<BR>
clarus equo rursusque alius, cum praevia lucis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>190</FONT><BR>
tradendum Phoebo Pallantias inficit orbem.<BR>
ipse dei clipeus, terra cum tollitur ima,<BR>
mane rubet, terraque rubet cum conditur ima,<BR>
candidus in summo est, melior natura quod illic<BR>
aetheris est terraeque procul contagia fugit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>195</FONT><BR>
nec par aut eadem nocturnae forma Dianae<BR>
esse potest umquam semperque hodierna sequente,<BR>
si crescit, minor est, maior, si contrahit orbem.<BR>
&nbsp;&nbsp;&nbsp;&nbsp;&nbsp;'Quid? non in species succedere quattuor annum<BR>
adspicis, aetatis peragentem imitamina nostrae?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>200</FONT><BR>
nam tener et lactens puerique simillimus aevo<BR>
vere novo est: tunc herba recens et roboris expers<BR>
turget et insolida est et spe delectat agrestes;<BR>
omnia tunc florent, florumque coloribus almus<BR>
ludit ager, neque adhuc virtus in frondibus ulla est.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>205</FONT><BR>
transit in aestatem post ver robustior annus<BR>
fitque valens iuvenis: neque enim robustior aetas<BR>
ulla nec uberior, nec quae magis ardeat, ulla est.<BR>
excipit autumnus, posito fervore iuventae<BR>
maturus mitisque inter iuvenemque senemque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>210</FONT><BR>
temperie medius, sparsus quoque tempora canis.<BR>
inde senilis hiems tremulo venit horrida passu,<BR>
aut spoliata suos, aut, quos habet, alba capillos.<BR>
&nbsp;&nbsp;&nbsp;&nbsp;&nbsp;'Nostra quoque ipsorum semper requieque sine ulla<BR>
corpora vertuntur, nec quod fuimusve sumusve,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>215</FONT><BR>
cras erimus; fuit illa dies, qua semina tantum<BR>
spesque hominum primae matris latitavimus alvo:<BR>
artifices natura manus admovit et angi<BR>
corpora visceribus distentae condita matris<BR>
noluit eque domo vacuas emisit in auras.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>220</FONT><BR>
editus in lucem iacuit sine viribus infans;<BR>
mox quadrupes rituque tulit sua membra ferarum,<BR>
paulatimque tremens et nondum poplite firmo<BR>
constitit adiutis aliquo conamine nervis.<BR>
inde valens veloxque fuit spatiumque iuventae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>225</FONT><BR>
transit et emeritis medii quoque temporis annis<BR>
labitur occiduae per iter declive senectae.<BR>
subruit haec aevi demoliturque prioris<BR>
robora: fletque Milon senior, cum spectat inanes<BR>
illos, qui fuerant solidorum mole tororum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>230</FONT><BR>
Herculeis similes, fluidos pendere lacertos;<BR>
flet quoque, ut in speculo rugas adspexit aniles,<BR>
Tyndaris et secum, cur sit bis rapta, requirit.<BR>
tempus edax rerum, tuque, invidiosa vetustas,<BR>
omnia destruitis vitiataque dentibus aevi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>235</FONT><BR>
paulatim lenta consumitis omnia morte!<BR>
&nbsp;&nbsp;&nbsp;&nbsp;&nbsp;'Haec quoque non perstant, quae nos elementa vocamus,<BR>
quasque vices peragant, animos adhibete: docebo.<BR>
quattuor aeternus genitalia corpora mundus<BR>
continet; ex illis duo sunt onerosa suoque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>240</FONT><BR>
pondere in inferius, tellus atque unda, feruntur,<BR>
et totidem gravitate carent nulloque premente<BR>
alta petunt, aer atque aere purior ignis.<BR>
quae quamquam spatio distent, tamen omnia fiunt<BR>
ex ipsis et in ipsa cadunt: resolutaque tellus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>245</FONT><BR>
in liquidas rarescit aquas, tenuatus in auras<BR>
aeraque umor abit, dempto quoque pondere rursus<BR>
in superos aer tenuissimus emicat ignes;<BR>
inde retro redeunt, idemque retexitur ordo.<BR>
ignis enim densum spissatus in aera transit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>250</FONT><BR>
hic in aquas, tellus glomerata cogitur unda.<BR>
&nbsp;&nbsp;&nbsp;&nbsp;&nbsp;'Nec species sua cuique manet, rerumque novatrix<BR>
ex aliis alias reparat natura figuras:<BR>
nec perit in toto quicquam, mihi credite, mundo,<BR>
sed variat faciemque novat, nascique vocatur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>255</FONT><BR>
incipere esse aliud, quam quod fuit ante, morique<BR>
desinere illud idem. cum sint huc forsitan illa,<BR>
haec translata illuc, summa tamen omnia constant.<BR>
&nbsp;&nbsp;&nbsp;&nbsp;&nbsp;'Nil equidem durare diu sub imagine eadem<BR>
crediderim: sic ad ferrum venistis ab auro,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>260</FONT><BR>
saecula, sic totiens versa est fortuna locorum.<BR>
vidi ego, quod fuerat quondam solidissima tellus,<BR>
esse fretum, vidi factas ex aequore terras;<BR>
et procul a pelago conchae iacuere marinae,<BR>
et vetus inventa est in montibus ancora summis;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>265</FONT><BR>
quodque fuit campus, vallem decursus aquarum<BR>
fecit, et eluvie mons est deductus in aequor,<BR>
eque paludosa siccis humus aret harenis,<BR>
quaeque sitim tulerant, stagnata paludibus ument.<BR>
hic fontes natura novos emisit, at illic&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>270</FONT><BR>
clausit, et aut imis commota tremoribus orbis<BR>
flumina prosiliunt, aut exsiccata residunt.<BR>
sic ubi terreno Lycus est epotus hiatu,<BR>
existit procul hinc alioque renascitur ore;<BR>
sic modo conbibitur, tecto modo gurgite lapsus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>275</FONT><BR>
redditur Argolicis ingens Erasinus in arvis,<BR>
et Mysum capitisque sui ripaeque prioris<BR>
paenituisse ferunt, alia nunc ire Caicum;<BR>
nec non Sicanias volvens Amenanus harenas<BR>
nunc fluit, interdum suppressis fontibus aret.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>280</FONT><BR>
ante bibebatur, nunc, quas contingere nolis,<BR>
fundit Anigrus aquas, postquam, nisi vatibus omnis<BR>
eripienda fides, illic lavere bimembres<BR>
vulnera, clavigeri quae fecerat Herculis arcus.<BR>
quid? non et Scythicis Hypanis de montibus ortus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>285</FONT><BR>
qui fuerat dulcis, salibus vitiatur amaris?<BR>
&nbsp;&nbsp;&nbsp;&nbsp;&nbsp;'Fluctibus ambitae fuerant Antissa Pharosque<BR>
et Phoenissa Tyros: quarum nunc insula nulla est.<BR>
Leucada continuam veteres habuere coloni:<BR>
nunc freta circueunt; Zancle quoque iuncta fuisse&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>290</FONT><BR>
dicitur Italiae, donec confinia pontus<BR>
abstulit et media tellurem reppulit unda;<BR>
si quaeras Helicen et Burin, Achaidas urbes,<BR>
invenies sub aquis, et adhuc ostendere nautae<BR>
inclinata solent cum moenibus oppida mersis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>295</FONT><BR>
est prope Pittheam tumulus Troezena, sine ullis<BR>
arduus arboribus, quondam planissima campi<BR>
area, nunc tumulus; nam (res horrenda relatu)<BR>
vis fera ventorum, caecis inclusa cavernis,<BR>
exspirare aliqua cupiens luctataque frustra&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2> 300</FONT><BR>
liberiore frui caelo, cum carcere rima<BR>
nulla foret toto nec pervia flatibus esset,<BR>
extentam tumefecit humum, ceu spiritus oris<BR>
tendere vesicam solet aut derepta bicorni<BR>
terga capro; tumor ille loci permansit et alti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>305</FONT><BR>
collis habet speciem longoque induruit aevo.<BR>
&nbsp;&nbsp;&nbsp;&nbsp;&nbsp;'Plurima cum subeant audita et cognita nobis,<BR>
pauca super referam. quid? non et lympha figuras<BR>
datque capitque novas? medio tua, corniger Ammon,<BR>
unda die gelida est, ortuque obituque calescit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>310</FONT><BR>
admotis Athamanas aquis accendere lignum<BR>
narratur, minimos cum luna recessit in orbes.<BR>
flumen habent Cicones, quod potum saxea reddit<BR>
viscera, quod tactis inducit marmora rebus;<BR>
Crathis et huic Subaris nostris conterminus oris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>315</FONT><BR>
electro similes faciunt auroque capillos;<BR>
quodque magis mirum est, sunt, qui non corpora tantum,<BR>
verum animos etiam valeant mutare liquores:<BR>
cui non audita est obscenae Salmacis undae<BR>
Aethiopesque lacus? quos si quis faucibus hausit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>320</FONT><BR>
aut furit aut patitur mirum gravitate soporem;<BR>
Clitorio quicumque sitim de fonte levavit,<BR>
vina fugit gaudetque meris abstemius undis,<BR>
seu vis est in aqua calido contraria vino,<BR>
sive, quod indigenae memorant, Amythaone natus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>325</FONT><BR>
Proetidas attonitas postquam per carmen et herbas<BR>
eripuit furiis, purgamina mentis in illas<BR>
misit aquas, odiumque meri permansit in undis.<BR>
huic fluit effectu dispar Lyncestius amnis,<BR>
quem quicumque parum moderato gutture traxit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>330</FONT><BR>
haut aliter titubat, quam si mera vina bibisset.<BR>
est locus Arcadiae, Pheneon dixere priores,<BR>
ambiguis suspectus aquis, quas nocte timeto:<BR>
nocte nocent potae, sine noxa luce bibuntur;<BR>
sic alias aliasque lacus et flumina vires&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>335</FONT><BR>
concipiunt.++tempusque fuit, quo navit in undis,<BR>
nunc sedet Ortygie; timuit concursibus Argo<BR>
undarum sparsas Symplegadas elisarum,<BR>
quae nunc inmotae perstant ventisque resistunt.<BR>
nec quae sulphureis ardet fornacibus Aetne,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>340</FONT><BR>
ignea semper erit, neque enim fuit ignea semper.<BR>
nam sive est animal tellus et vivit habetque<BR>
spiramenta locis flammam exhalantia multis,<BR>
spirandi mutare vias, quotiensque movetur,<BR>
has finire potest, illas aperire cavernas;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>345</FONT><BR>
sive leves imis venti cohibentur in antris<BR>
saxaque cum saxis et habentem semina flammae<BR>
materiam iactant, ea concipit ictibus ignem,<BR>
antra relinquentur sedatis frigida ventis;<BR>
sive bitumineae rapiunt incendia vires,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>350</FONT><BR>
luteave exiguis ardescunt sulphura fumis,<BR>
nempe, ubi terra cibos alimentaque pinguia flammae<BR>
non dabit absumptis per longum viribus aevum,<BR>
naturaeque suum nutrimen deerit edaci,<BR>
non feret illa famem desertaque deseret ignis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>355</FONT><BR>
&nbsp;&nbsp;&nbsp;&nbsp;&nbsp;'Esse viros fama est in Hyperborea Pallene,<BR>
qui soleant levibus velari corpora plumis,<BR>
cum Tritoniacam noviens subiere paludem;<BR>
haut equidem credo: sparsae quoque membra venenis<BR>
exercere artes Scythides memorantur easdem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>360</FONT><BR>
&nbsp;&nbsp;&nbsp;&nbsp;&nbsp;'Siqua fides rebus tamen est addenda probatis,<BR>
nonne vides, quaecumque mora fluidove calore<BR>
corpora tabuerint, in parva animalia verti?<BR>
in scrobe deiecto mactatos obrue tauros<BR>
(cognita res usu): de putri viscere passim&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>365</FONT><BR>
florilegae nascuntur apes, quae more parentum<BR>
rura colunt operique favent in spemque laborant.<BR>
pressus humo bellator equus crabronis origo est;<BR>
concava litoreo si demas bracchia cancro,<BR>
cetera supponas terrae, de parte sepulta&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>370</FONT><BR>
scorpius exibit caudaque minabitur unca;<BR>
quaeque solent canis frondes intexere filis<BR>
agrestes tineae (res observata colonis)<BR>
ferali mutant cum papilione figuram.<BR>
&nbsp;&nbsp;&nbsp;&nbsp;&nbsp;'Semina limus habet virides generantia ranas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>375</FONT><BR>
et generat truncas pedibus, mox apta natando<BR>
crura dat, utque eadem sint longis saltibus apta,<BR>
posterior partes superat mensura priores.<BR>
nec catulus, partu quem reddidit ursa recenti,<BR>
sed male viva caro est; lambendo mater in artus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>380</FONT><BR>
fingit et in formam, quantam capit ipse, reducit.<BR>
nonne vides, quos cera tegit sexangula fetus<BR>
melliferarum apium sine membris corpora nasci<BR>
et serosque pedes serasque adsumere pennas?<BR>
Iunonis volucrem, quae cauda sidera portat,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>385</FONT><BR>
armigerumque Iovis Cythereiadasque columbas<BR>
et genus omne avium mediis e partibus ovi,<BR>
ni sciret fieri, fieri quis posse putaret?<BR>
sunt qui, cum clauso putrefacta est spina sepulcro,<BR>
mutari credant humanas angue medullas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>390</FONT><BR>
&nbsp;&nbsp;&nbsp;&nbsp;&nbsp;'Haec tamen ex aliis generis primordia ducunt,<BR>
una est, quae reparet seque ipsa reseminet, ales:<BR>
Assyrii phoenica vocant; non fruge neque herbis,<BR>
sed turis lacrimis et suco vivit amomi.<BR>
haec ubi quinque suae conplevit saecula vitae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>395</FONT><BR>
ilicet in ramis tremulaeque cacumine palmae<BR>
unguibus et puro nidum sibi construit ore,<BR>
quo simul ac casias et nardi lenis aristas<BR>
quassaque cum fulva substravit cinnama murra,<BR>
se super inponit finitque in odoribus aevum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>400</FONT><BR>
inde ferunt, totidem qui vivere debeat annos,<BR>
corpore de patrio parvum phoenica renasci;<BR>
cum dedit huic aetas vires, onerique ferendo est,<BR>
ponderibus nidi ramos levat arboris altae<BR>
fertque pius cunasque suas patriumque sepulcrum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>405</FONT><BR>
perque leves auras Hyperionis urbe potitus<BR>
ante fores sacras Hyperionis aede reponit.<BR>
&nbsp;&nbsp;&nbsp;&nbsp;&nbsp;'Si tamen est aliquid mirae novitatis in istis,<BR>
alternare vices et, quae modo femina tergo<BR>
passa marem est, nunc esse marem miremur hyaenam;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2> 410</FONT><BR>
id quoque, quod ventis animal nutritur et aura,<BR>
protinus adsimulat, tetigit quoscumque colores.<BR>
victa racemifero lyncas dedit India Baccho:<BR>
e quibus, ut memorant, quicquid vesica remisit,<BR>
vertitur in lapides et congelat aere tacto.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>415</FONT><BR>
sic et curalium quo primum contigit auras<BR>
tempore, durescit: mollis fuit herba sub undis.<BR>
&nbsp;&nbsp;&nbsp;&nbsp;&nbsp;'Desinet ante dies et in alto Phoebus anhelos<BR>
aequore tinguet equos, quam consequar omnia verbis<BR>
in species translata novas: sic tempora verti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>420</FONT><BR>
cernimus atque illas adsumere robora gentes,<BR>
concidere has; sic magna fuit censuque virisque<BR>
perque decem potuit tantum dare sanguinis annos,<BR>
nunc humilis veteres tantummodo Troia ruinas<BR>
et pro divitiis tumulos ostendit avorum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>425</FONT><BR>
clara fuit Sparte, magnae viguere Mycenae,<BR>
nec non et Cecropis, nec non Amphionis arces.<BR>
vile solum Sparte est, altae cecidere Mycenae,<BR>
Oedipodioniae quid sunt, nisi nomina, Thebae?<BR>
quid Pandioniae restant, nisi nomen, Athenae?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>430</FONT><BR>
nunc quoque Dardaniam fama est consurgere Romam,<BR>
Appenninigenae quae proxima Thybridis undis<BR>
mole sub ingenti rerum fundamina ponit:<BR>
haec igitur formam crescendo mutat et olim<BR>
inmensi caput orbis erit! sic dicere vates&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>435</FONT><BR>
faticinasque ferunt sortes, quantumque recordor,<BR>
Priamides Helenus flenti dubioque salutis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>438</FONT><BR>
dixerat Aeneae, cum res Troiana labaret:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>437</FONT><BR>
"nate dea, si nota satis praesagia nostrae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>439</FONT><BR>
mentis habes, non tota cadet te sospite Troia!<BR>
flamma tibi ferrumque dabunt iter: ibis et una<BR>
Pergama rapta feres, donec Troiaeque tibique<BR>
externum patria contingat amicius arvum,<BR>
urbem et iam cerno Phrygios debere nepotes,<BR>
quanta nec est nec erit nec visa prioribus annis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>445</FONT><BR>
hanc alii proceres per saecula longa potentem,<BR>
sed dominam rerum de sanguine natus Iuli<BR>
efficiet, quo cum tellus erit usa, fruentur<BR>
aetheriae sedes, caelumque erit exitus illi."<BR>
haec Helenum cecinisse penatigero Aeneae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>450</FONT><BR>
mente memor refero cognataque moenia laetor<BR>
crescere et utiliter Phrygibus vicisse Pelasgos.<BR>
&nbsp;&nbsp;&nbsp;&nbsp;&nbsp;'Ne tamen oblitis ad metam tendere longe<BR>
exspatiemur equis, caelum et quodcumque sub illo est,<BR>
inmutat formas, tellusque et quicquid in illa est.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>455</FONT><BR>
nos quoque, pars mundi, quoniam non corpora solum,<BR>
verum etiam volucres animae sumus, inque ferinas<BR>
possumus ire domos pecudumque in pectora condi,<BR>
corpora, quae possint animas habuisse parentum<BR>
aut fratrum aut aliquo iunctorum foedere nobis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>460</FONT><BR>
aut hominum certe, tuta esse et honesta sinamus<BR>
neve Thyesteis cumulemus viscera mensis!<BR>
quam male consuescit, quem se parat ille cruori<BR>
inpius humano, vituli qui guttura ferro<BR>
rumpit et inmotas praebet mugitibus aures,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>465</FONT><BR>
aut qui vagitus similes puerilibus haedum<BR>
edentem iugulare potest aut alite vesci,<BR>
cui dedit ipse cibos! quantum est, quod desit in istis<BR>
ad plenum facinus? quo transitus inde paratur?<BR>
bos aret aut mortem senioribus inputet annis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>470</FONT><BR>
horriferum contra borean ovis arma ministret,<BR>
ubera dent saturae manibus pressanda capellae!<BR>
retia cum pedicis laqueosque artesque dolosas<BR>
tollite! nec volucrem viscata fallite virga<BR>
nec formidatis cervos includite pinnis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>475</FONT><BR>
nec celate cibis uncos fallacibus hamos;<BR>
perdite siqua nocent, verum haec quoque perdite tantum:<BR>
ora cruore vacent alimentaque mitia carpant!'<BR>
&nbsp;&nbsp;&nbsp;&nbsp;&nbsp;Talibus atque aliis instructo pectore dictis<BR>
in patriam remeasse ferunt ultroque petitum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>480</FONT><BR>
accepisse Numam populi Latialis habenas.<BR>
coniuge qui felix nympha ducibusque Camenis<BR>
sacrificos docuit ritus gentemque feroci<BR>
adsuetam bello pacis traduxit ad artes.<BR>
qui postquam senior regnumque aevumque peregit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>485</FONT><BR>
exstinctum Latiaeque nurus populusque patresque<BR>
deflevere Numam; nam coniunx urbe relicta<BR>
vallis Aricinae densis latet abdita silvis<BR>
sacraque Oresteae gemitu questuque Dianae<BR>
inpedit. a! quotiens nymphae nemorisque lacusque,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>490</FONT><BR>
ne faceret, monuere et consolantia verba<BR>
dixerunt! quotiens flenti Theseius heros<BR>
'siste modum,' dixit 'neque enim fortuna querenda<BR>
sola tua est; similes aliorum respice casus:<BR>
mitius ista feres, utinamque exempla dolentem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>495</FONT><BR>
non mea te possent relevare! sed et mea possunt.<BR>
&nbsp;&nbsp;&nbsp;&nbsp;&nbsp;'Fando aliquem Hippolytum vestras si contigit aures<BR>
credulitate patris, sceleratae fraude novercae<BR>
occubuisse neci, mirabere, vixque probabo,<BR>
sed tamen ille ego sum. me Pasiphaeia quondam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>500</FONT><BR>
temptatum frustra patrium temerare cubile,<BR>
quod voluit, finxit voluisse et, crimine verso<BR>
(indiciine metu magis offensane repulsae?)<BR>
damnavit, meritumque nihil pater eicit urbe<BR>
hostilique caput prece detestatur euntis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>505</FONT><BR>
Pittheam profugo curru Troezena petebam<BR>
iamque Corinthiaci carpebam litora ponti,<BR>
cum mare surrexit, cumulusque inmanis aquarum<BR>
in montis speciem curvari et crescere visus<BR>
et dare mugitus summoque cacumine findi;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>510</FONT><BR>
corniger hinc taurus ruptis expellitur undis<BR>
pectoribusque tenus molles erectus in auras<BR>
naribus et patulo partem maris evomit ore.<BR>
corda pavent comitum, mihi mens interrita mansit<BR>
exiliis contenta suis, cum colla feroces&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>515</FONT><BR>
ad freta convertunt adrectisque auribus horrent<BR>
quadrupedes monstrique metu turbantur et altis<BR>
praecipitant currum scopulis; ego ducere vana<BR>
frena manu spumis albentibus oblita luctor<BR>
et retro lentas tendo resupinus habenas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>520</FONT><BR>
nec tamen has vires rabies superasset equorum,<BR>
ni rota, perpetuum qua circumvertitur axem,<BR>
stipitis occursu fracta ac disiecta fuisset.<BR>
excutior curru, lorisque tenentibus artus<BR>
viscera viva trahi, nervos in stipe teneri,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2> 525</FONT><BR>
membra rapi partim partimque reprensa relinqui,<BR>
ossa gravem dare fracta sonum fessamque videres<BR>
exhalari animam nullasque in corpore partes,<BR>
noscere quas posses: unumque erat omnia vulnus.<BR>
num potes aut audes cladi conponere nostrae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>530</FONT><BR>
nympha, tuam? vidi quoque luce carentia regna<BR>
et lacerum fovi Phlegethontide corpus in unda,<BR>
nec nisi Apollineae valido medicamine prolis<BR>
reddita vita foret; quam postquam fortibus herbis<BR>
atque ope Paeonia Dite indignante recepi,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>535</FONT><BR>
tum mihi, ne praesens augerem muneris huius<BR>
invidiam, densas obiecit Cynthia nubes,<BR>
utque forem tutus possemque inpune videri,<BR>
addidit aetatem nec cognoscenda reliquit<BR>
ora mihi Cretenque diu dubitavit habendam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>540</FONT><BR>
traderet an Delon: Delo Creteque relictis<BR>
hic posuit nomenque simul, quod possit equorum<BR>
admonuisse, iubet deponere "qui" que "fuisti<BR>
Hippolytus," dixit "nunc idem Virbius esto!"<BR>
hoc nemus inde colo de disque minoribus unus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>545</FONT><BR>
numine sub dominae lateo atque accenseor illi.'<BR>
&nbsp;&nbsp;&nbsp;&nbsp;&nbsp;Non tamen Egeriae luctus aliena levare<BR>
damna valent; montisque iacens radicibus imis<BR>
liquitur in lacrimas, donec pietate dolentis<BR>
mota soror Phoebi gelidum de corpore fontem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>550</FONT><BR>
fecit et aeternas artus tenuavit in undas.<BR>
&nbsp;&nbsp;&nbsp;&nbsp;&nbsp;Et nymphas tetigit nova res, et Amazone natus<BR>
haut aliter stupuit, quam cum Tyrrhenus arator<BR>
fatalem glaebam mediis adspexit in arvis<BR>
sponte sua primum nulloque agitante moveri,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>555</FONT><BR>
sumere mox hominis terraeque amittere formam<BR>
oraque venturis aperire recentia fatis:<BR>
indigenae dixere Tagen, qui primus Etruscam<BR>
edocuit gentem casus aperire futuros;<BR>
utve Palatinis haerentem collibus olim&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>560</FONT><BR>
cum subito vidit frondescere Romulus hastam,<BR>
quae radice nova, non ferro stabat adacto<BR>
et iam non telum, sed lenti viminis arbor<BR>
non exspectatas dabat admirantibus umbras;<BR>
aut sua fluminea cum vidit Cipus in unda&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>565</FONT><BR>
cornua (vidit enim) falsamque in imagine credens<BR>
esse fidem, digitis ad frontem saepe relatis,<BR>
quae vidit, tetigit, nec iam sua lumina damnans<BR>
restitit, ut victor domito remeabat ab hoste,<BR>
ad caelumque oculos et eodem bracchia tollens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>570</FONT><BR>
'quicquid,' ait 'superi, monstro portenditur isto,<BR>
seu laetum est, patriae laetum populoque Quirini,<BR>
sive minax, mihi sit.' viridique e caespite factas<BR>
placat odoratis herbosas ignibus aras<BR>
vinaque dat pateris mactatarumque bidentum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>575</FONT><BR>
quid sibi significent, trepidantia consulit exta;<BR>
quae simul adspexit Tyrrhenae gentis haruspex,<BR>
magna quidem rerum molimina vidit in illis,<BR>
non manifesta tamen; cum vero sustulit acre<BR>
a pecudis fibris ad Cipi cornua lumen,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>580</FONT><BR>
'rex,' ait 'o! salve! tibi enim, tibi, Cipe, tuisque<BR>
hic locus et Latiae parebunt cornibus arces.<BR>
tu modo rumpe moras portasque intrare patentes<BR>
adpropera! sic fata iubent; namque urbe receptus<BR>
rex eris et sceptro tutus potiere perenni.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>585</FONT><BR>
rettulit ille pedem torvamque a moenibus urbis<BR>
avertens faciem 'procul, a! procul omnia' dixit<BR>
'talia di pellant! multoque ego iustius aevum<BR>
exul agam, quam me videant Capitolia regem.'<BR>
dixit et extemplo populumque gravemque senatum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>590</FONT><BR>
convocat, ante tamen pacali cornua lauro<BR>
velat et aggeribus factis a milite forti<BR>
insistit priscosque deos e more precatus<BR>
'est' ait 'hic unus, quem vos nisi pellitis urbe,<BR>
rex erit: is qui sit, signo, non nomine dicam:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>595</FONT><BR>
cornua fronte gerit! quem vobis indicat augur,<BR>
si Romam intrarit, famularia iura daturum.<BR>
ille quidem potuit portas inrumpere apertas,<BR>
sed nos obstitimus, quamvis coniunctior illo<BR>
nemo mihi est: vos urbe virum prohibete, Quirites,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>600</FONT><BR>
vel, si dignus erit, gravibus vincite catenis<BR>
aut finite metum fatalis morte tyranni!'<BR>
qualia succinctis, ubi trux insibilat eurus,<BR>
murmura pinetis fiunt, aut qualia fluctus<BR>
aequorei faciunt, siquis procul audiat illos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>605</FONT><BR>
tale sonat populus; sed per confusa frementis<BR>
verba tamen vulgi vox eminet una 'quis ille est?'<BR>
et spectant frontes praedictaque cornua quaerunt.<BR>
rursus ad hos Cipus 'quem poscitis,' inquit 'habetis'<BR>
et dempta capiti populo prohibente corona&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>610</FONT><BR>
exhibuit gemino praesignia tempora cornu.<BR>
demisere oculos omnes gemitumque dedere<BR>
atque illud meritis clarum (quis credere possit?)<BR>
inviti videre caput: nec honore carere<BR>
ulterius passi festam inposuere coronam;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>615</FONT><BR>
at proceres, quoniam muros intrare vetaris,<BR>
ruris honorati tantum tibi, Cipe, dedere,<BR>
quantum depresso subiectis bobus aratro<BR>
conplecti posses ad finem lucis ab ortu.<BR>
cornuaque aeratis miram referentia formam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>620</FONT><BR>
postibus insculpunt, longum mansura per aevum.<BR>
&nbsp;&nbsp;&nbsp;&nbsp;&nbsp;Pandite nunc, Musae, praesentia numina vatum,<BR>
(scitis enim, nec vos fallit spatiosa vetustas,)<BR>
unde Coroniden circumflua Thybridis alti<BR>
insula Romuleae sacris adiecerit urbis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>625</FONT><BR>
&nbsp;&nbsp;&nbsp;&nbsp;&nbsp;Dira lues quondam Latias vitiaverat auras,<BR>
pallidaque exsangui squalebant corpora morbo.<BR>
funeribus fessi postquam mortalia cernunt<BR>
temptamenta nihil, nihil artes posse medentum,<BR>
auxilium caeleste petunt mediamque tenentes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>630</FONT><BR>
orbis humum Delphos adeunt, oracula Phoebi,<BR>
utque salutifera miseris succurrere rebus<BR>
sorte velit tantaeque urbis mala finiat, orant:<BR>
et locus et laurus et, quas habet ipse, pharetrae<BR>
intremuere simul, cortinaque reddidit imo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>635</FONT><BR>
hanc adyto vocem pavefactaque pectora movit<BR>
'quod petis hinc, propiore loco, Romane, petisses,<BR>
et pete nunc propiore loco: nec Apolline vobis,<BR>
qui minuat luctus, opus est, sed Apolline nato.<BR>
ite bonis avibus prolemque accersite nostram.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>640</FONT><BR>
iussa dei prudens postquam accepere senatus,<BR>
quam colat, explorant, iuvenis Phoebeius urbem,<BR>
quique petant ventis Epidauria litora, mittunt;<BR>
quae simul incurva missi tetigere carina,<BR>
concilium Graiosque patres adiere, darentque,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>645</FONT><BR>
oravere, deum, qui praesens funera gentis<BR>
finiat Ausoniae: certas ita dicere sortes.<BR>
dissidet et variat sententia, parsque negandum<BR>
non putat auxilium, multi retinere suamque<BR>
non emittere opem nec numina tradere suadent:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>650</FONT><BR>
dum dubitant, seram pepulere crepuscula lucem;<BR>
umbraque telluris tenebras induxerat orbi,<BR>
cum deus in somnis opifer consistere visus<BR>
ante tuum, Romane, torum, sed qualis in aede<BR>
esse solet, baculumque tenens agreste sinistra&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>655</FONT><BR>
caesariem longae dextra deducere barbae<BR>
et placido tales emittere pectore voces:<BR>
'pone metus! veniam simulacraque nostra relinquam.<BR>
hunc modo serpentem, baculum qui nexibus ambit,<BR>
perspice et usque nota visu, ut cognoscere possis!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>660</FONT><BR>
vertar in hunc: sed maior ero tantusque videbor,<BR>
in quantum verti caelestia corpora debent.'<BR>
extemplo cum voce deus, cum voce deoque<BR>
somnus abit, somnique fugam lux alma secuta est.<BR>
postera sidereos aurora fugaverat ignes:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2> 665</FONT><BR>
incerti, quid agant, proceres ad templa petiti<BR>
conveniunt operosa dei, quaque ipse morari<BR>
sede velit, signis caelestibus indicet, orant.<BR>
vix bene desierant, cum cristis aureus altis<BR>
in serpente deus praenuntia sibila misit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>670</FONT><BR>
adventuque suo signumque arasque foresque<BR>
marmoreumque solum fastigiaque aurea movit<BR>
pectoribusque tenus media sublimis in aede<BR>
constitit atque oculos circumtulit igne micantes:<BR>
territa turba pavet, cognovit numina castos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>675</FONT><BR>
evinctus vitta crines albente sacerdos<BR>
et 'deus en, deus est! animis linguisque favete,<BR>
quisquis ades!' dixit 'sis, o pulcherrime, visus<BR>
utiliter populosque iuves tua sacra colentes!'<BR>
quisquis adest, iussum veneratur numen, et omnes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>680</FONT><BR>
verba sacerdotis referunt geminata piumque<BR>
Aeneadae praestant et mente et voce favorem.<BR>
adnuit his motisque deus rata pignora cristis<BR>
ter repetita dedit vibrata sibila lingua;<BR>
tum gradibus nitidis delabitur oraque retro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>685</FONT><BR>
flectit et antiquas abiturus respicit aras<BR>
adsuetasque domos habitataque templa salutat.<BR>
inde per iniectis adopertam floribus ingens<BR>
serpit humum flectitque sinus mediamque per urbem<BR>
tendit ad incurvo munitos aggere portus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>690</FONT><BR>
restitit hic agmenque suum turbaeque sequentis<BR>
officium placido visus dimittere vultu<BR>
corpus in Ausonia posuit rate: numinis illa<BR>
sensit onus, pressa estque dei gravitate carina;<BR>
Aeneadae gaudent caesoque in litore tauro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>695</FONT><BR>
torta coronatae solvunt retinacula navis.<BR>
inpulerat levis aura ratem: deus eminet alte<BR>
inpositaque premens puppim cervice recurvam<BR>
caeruleas despectat aquas modicisque per aequor<BR>
Ionium zephyris sextae Pallantidos ortu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>700</FONT><BR>
Italiam tenuit praeterque Lacinia templo<BR>
nobilitate deae Scylaceaque litora fertur;<BR>
linquit Iapygiam laevisque Amphrisia remis<BR>
saxa fugit, dextra praerupta Cocinthia parte,<BR>
Romethiumque legit Caulonaque Naryciamque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>705</FONT><BR>
evincitque fretum Siculique angusta Pelori<BR>
Hippotadaeque domos regis Temesesque metalla<BR>
Leucosiamque petit tepidique rosaria Paesti.<BR>
inde legit Capreas promunturiumque Minervae<BR>
et Surrentino generosos palmite colles&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>710</FONT><BR>
Herculeamque urbem Stabiasque et in otia natam<BR>
Parthenopen et ab hac Cumaeae templa Sibyllae.<BR>
hinc calidi fontes lentisciferumque tenetur<BR>
Liternum multamque trahens sub gurgite harenam<BR>
Volturnus niveisque frequens Sinuessa columbis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>715</FONT><BR>
Minturnaeque graves et quam tumulavit alumnus<BR>
Antiphataeque domus Trachasque obsessa palude<BR>
et tellus Circaea et spissi litoris Antium.<BR>
huc ubi veliferam nautae advertere carinam,<BR>
(asper enim iam pontus erat), deus explicat orbes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>720</FONT><BR>
perque sinus crebros et magna volumina labens<BR>
templa parentis init flavum tangentia litus.<BR>
aequore placato patrias Epidaurius aras<BR>
linquit et hospitio iuncti sibi numinis usus<BR>
litoream tractu squamae crepitantis harenam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>725</FONT><BR>
sulcat et innixus moderamine navis in alta<BR>
puppe caput posuit, donec Castrumque sacrasque<BR>
Lavini sedes Tiberinaque ad ostia venit.<BR>
huc omnis populi passim matrumque patrumque<BR>
obvia turba ruit, quaeque ignes, Troica, servant,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>730</FONT><BR>
Vesta, tuos, laetoque deum clamore salutant.<BR>
quaque per adversas navis cita ducitur undas,<BR>
tura super ripas aris ex ordine factis<BR>
parte ab utraque sonant et odorant aera fumis,<BR>
ictaque coniectos incalfacit hostia cultros.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>735</FONT><BR>
iamque caput rerum, Romanam intraverat urbem:<BR>
erigitur serpens summoque acclinia malo<BR>
colla movet sedesque sibi circumspicit aptas.<BR>
scinditur in geminas partes circumfluus amnis<BR>
(Insula nomen habet) laterumque a parte duorum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>740</FONT><BR>
porrigit aequales media tellure lacertos:<BR>
huc se de Latia pinu Phoebeius anguis<BR>
contulit et finem specie caeleste resumpta<BR>
luctibus inposuit venitque salutifer urbi.<BR>
&nbsp;&nbsp;&nbsp;&nbsp;&nbsp;Hic tamen accessit delubris advena nostris:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>745</FONT><BR>
Caesar in urbe sua deus est; quem Marte togaque<BR>
praecipuum non bella magis finita triumphis<BR>
resque domi gestae properataque gloria rerum<BR>
in sidus vertere novum stellamque comantem,<BR>
quam sua progenies; neque enim de Caesaris actis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2> 750</FONT><BR>
ullum maius opus, quam quod pater exstitit huius:<BR>
scilicet aequoreos plus est domuisse Britannos<BR>
perque papyriferi septemflua flumina Nili<BR>
victrices egisse rates Numidasque rebelles<BR>
Cinyphiumque Iubam Mithridateisque tumentem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>755</FONT><BR>
nominibus Pontum populo adiecisse Quirini<BR>
et multos meruisse, aliquos egisse triumphos,<BR>
quam tantum genuisse virum, quo praeside rerum<BR>
humano generi, superi, favistis abunde!<BR>
ne foret hic igitur mortali semine cretus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>760</FONT><BR>
ille deus faciendus erat; quod ut aurea vidit<BR>
Aeneae genetrix, vidit quoque triste parari<BR>
pontifici letum et coniurata arma moveri,<BR>
palluit et cunctis, ut cuique erat obvia, divis<BR>
'adspice,' dicebat 'quanta mihi mole parentur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>765</FONT><BR>
insidiae, quantaque caput cum fraude petatur,<BR>
quod de Dardanio solum mihi restat Iulo.<BR>
solane semper ero iustis exercita curis,<BR>
quam modo Tydidae Calydonia vulneret hasta,<BR>
nunc male defensae confundant moenia Troiae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>770</FONT><BR>
quae videam natum longis erroribus actum<BR>
iactarique freto sedesque intrare silentum<BR>
bellaque cum Turno gerere, aut, si vera fatemur,<BR>
cum Iunone magis? quid nunc antiqua recordor<BR>
damna mei generis? timor hic meminisse priorum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>775</FONT><BR>
non sinit; en acui sceleratos cernitis enses.<BR>
quos prohibete, precor, facinusque repellite neve<BR>
caede sacerdotis flammas exstinguite Vestae!'<BR>
&nbsp;&nbsp;&nbsp;&nbsp;&nbsp;Talia nequiquam toto Venus anxia caelo<BR>
verba iacit superosque movet, qui rumpere quamquam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>780</FONT><BR>
ferrea non possunt veterum decreta sororum,<BR>
signa tamen luctus dant haut incerta futuri;<BR>
arma ferunt inter nigras crepitantia nubes<BR>
terribilesque tubas auditaque cornua caelo<BR>
praemonuisse nefas; solis quoque tristis imago&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>785</FONT><BR>
lurida sollicitis praebebat lumina terris;<BR>
saepe faces visae mediis ardere sub astris,<BR>
saepe inter nimbos guttae cecidere cruentae;<BR>
caerulus et vultum ferrugine Lucifer atra<BR>
sparsus erat, sparsi lunares sanguine currus;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>790</FONT><BR>
tristia mille locis Stygius dedit omina bubo,<BR>
mille locis lacrimavit ebur, cantusque feruntur<BR>
auditi sanctis et verba minantia lucis.<BR>
victima nulla litat, magnosque instare tumultus<BR>
fibra monet, caesumque caput reperitur in extis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>795</FONT><BR>
inque foro circumque domos et templa deorum<BR>
nocturnos ululasse canes umbrasque silentum<BR>
erravisse ferunt motamque tremoribus urbem.<BR>
non tamen insidias venturaque vincere fata<BR>
praemonitus potuere deum, strictique feruntur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>800</FONT><BR>
in templum gladii: neque enim locus ullus in urbe<BR>
ad facinus diramque placet nisi curia caedem.<BR>
tum vero Cytherea manu percussit utraque<BR>
pectus et Aeneaden molitur condere nube,<BR>
qua prius infesto Paris est ereptus Atridae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>805</FONT><BR>
et Diomedeos Aeneas fugerat enses.<BR>
talibus hanc genitor: 'sola insuperabile fatum,<BR>
nata, movere paras? intres licet ipsa sororum<BR>
tecta trium: cernes illic molimine vasto<BR>
ex aere et solido rerum tabularia ferro,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>810</FONT><BR>
quae neque concursum caeli neque fulminis iram<BR>
nec metuunt ullas tuta atque aeterna ruinas;<BR>
invenies illic incisa adamante perenni<BR>
fata tui generis: legi ipse animoque notavi<BR>
et referam, ne sis etiamnum ignara futuri.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>815</FONT><BR>
hic sua conplevit, pro quo, Cytherea, laboras,<BR>
tempora, perfectis, quos terrae debuit, annis.<BR>
ut deus accedat caelo templisque colatur,<BR>
tu facies natusque suus, qui nominis heres<BR>
inpositum feret unus onus caesique parentis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>820</FONT><BR>
nos in bella suos fortissimus ultor habebit.<BR>
illius auspiciis obsessae moenia pacem<BR>
victa petent Mutinae, Pharsalia sentiet illum,<BR>
Emathiique iterum madefient caede Philippi,<BR>
et magnum Siculis nomen superabitur undis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>825</FONT><BR>
Romanique ducis coniunx Aegyptia taedae<BR>
non bene fisa cadet, frustraque erit illa minata,<BR>
servitura suo Capitolia nostra Canopo.<BR>
quid tibi barbariam gentesque ab utroque iacentes<BR>
oceano numerem? quodcunque habitabile tellus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>830</FONT><BR>
sustinet, huius erit: pontus quoque serviet illi!<BR>
&nbsp;&nbsp;&nbsp;&nbsp;&nbsp;'Pace data terris animum ad civilia vertet<BR>
iura suum legesque feret iustissimus auctor<BR>
exemploque suo mores reget inque futuri<BR>
temporis aetatem venturorumque nepotum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>835</FONT><BR>
prospiciens prolem sancta de coniuge natam<BR>
ferre simul nomenque suum curasque iubebit,<BR>
nec nisi cum senior meritis aequaverit annos,<BR>
aetherias sedes cognataque sidera tanget.<BR>
hanc animam interea caeso de corpore raptam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>840</FONT><BR>
fac iubar, ut semper Capitolia nostra forumque<BR>
divus ab excelsa prospectet Iulius aede!'<BR>
&nbsp;&nbsp;&nbsp;&nbsp;&nbsp;Vix ea fatus erat, medi cum sede senatus<BR>
constitit alma Venus nulli cernenda suique<BR>
Caesaris eripuit membris nec in aera solvi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>845</FONT><BR>
passa recentem animam caelestibus intulit astris<BR>
dumque tulit, lumen capere atque ignescere sensit<BR>
emisitque sinu: luna volat altius illa<BR>
flammiferumque trahens spatioso limite crinem<BR>
stella micat natique videns bene facta fatetur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>850</FONT><BR>
esse suis maiora et vinci gaudet ab illo.<BR>
hic sua praeferri quamquam vetat acta paternis,<BR>
libera fama tamen nullisque obnoxia iussis<BR>
invitum praefert unaque in parte repugnat:<BR>
sic magnus cedit titulis Agamemnonis Atreus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>855</FONT><BR>
Aegea sic Theseus, sic Pelea vicit Achilles;<BR>
denique, ut exemplis ipsos aequantibus utar,<BR>
sic et Saturnus minor est Iove: Iuppiter arces<BR>
temperat aetherias et mundi regna triformis,<BR>
terra sub Augusto est; pater est et rector uterque.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>860</FONT><BR>
di, precor, Aeneae comites, quibus ensis et ignis<BR>
cesserunt, dique Indigetes genitorque Quirine<BR>
urbis et invicti genitor Gradive Quirini<BR>
Vestaque Caesareos inter sacrata penates,<BR>
et cum Caesarea tu, Phoebe domestice, Vesta,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>865</FONT><BR>
quique tenes altus Tarpeias Iuppiter arces,<BR>
quosque alios vati fas appellare piumque est:<BR>
tarda sit illa dies et nostro serior aevo,<BR>
qua caput Augustum, quem temperat, orbe relicto<BR>
accedat caelo faveatque precantibus absens!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>870</FONT><BR>
&nbsp;&nbsp;&nbsp;&nbsp;&nbsp;Iamque opus exegi, quod nec Iovis ira nec ignis<BR>
nec poterit ferrum nec edax abolere vetustas.<BR>
cum volet, illa dies, quae nil nisi corporis huius<BR>
ius habet, incerti spatium mihi finiat aevi:<BR>
parte tamen meliore mei super alta perennis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>875</FONT><BR>
astra ferar, nomenque erit indelebile nostrum,<BR>
quaque patet domitis Romana potentia terris,<BR>
ore legar populi, perque omnia saecula fama,<BR>
siquid habent veri vatum praesagia, vivam.
</P>

<div class="footer">
	<p>
		<a href="/ovid.html">Ovid</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>

</BODY>
</HTML>