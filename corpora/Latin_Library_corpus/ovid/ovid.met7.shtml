<html>
	<head>
		<title>
			Ovid: Metamorposes VII
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>P. OVIDI NASONIS METAMORPHOSEN LIBER SEPTIMVS
</p>

<P class=border></P>

<p>
&nbsp;&nbsp;&nbsp;&nbsp;&nbsp;Iamque fretum Minyae Pagasaea puppe secabant,<BR>
perpetuaque trahens inopem sub nocte senectam<BR>
Phineus visus erat, iuvenesque Aquilone creati<BR>
virgineas volucres miseri senis ore fugarant,<BR>
multaque perpessi claro sub Iasone tandem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR>
contigerant rapidas limosi Phasidos undas.<BR>
dumque adeunt regem Phrixeaque vellera poscunt<BR>
lexque datur Minyis magnorum horrenda laborum,<BR>
concipit interea validos Aeetias ignes<BR>
et luctata diu, postquam ratione furorem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>
vincere non poterat, 'frustra, Medea, repugnas:<BR>
nescio quis deus obstat,' ait, 'mirumque, nisi hoc est,<BR>
aut aliquid certe simile huic, quod amare vocatur.<BR>
nam cur iussa patris nimium mihi dura videntur?<BR>
sunt quoque dura nimis! cur, quem modo denique vidi,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR>
ne pereat, timeo? quae tanti causa timoris?<BR>
excute virgineo conceptas pectore flammas,<BR>
si potes, infelix! si possem, sanior essem!<BR>
sed trahit invitam nova vis, aliudque cupido,<BR>
mens aliud suadet: video meliora proboque,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT><BR>
deteriora sequor. quid in hospite, regia virgo,<BR>
ureris et thalamos alieni concipis orbis?<BR>
haec quoque terra potest, quod ames, dare. vivat an ille<BR>
occidat, in dis est. vivat tamen! idque precari<BR>
vel sine amore licet: quid enim commisit Iason?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>25</FONT><BR>
quem, nisi crudelem, non tangat Iasonis aetas<BR>
et genus et virtus? quem non, ut cetera desint,<BR>
ore movere potest? certe mea pectora movit.<BR>
at nisi opem tulero, taurorum adflabitur ore<BR>
concurretque suae segeti, tellure creatis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>30</FONT><BR>
hostibus, aut avido dabitur fera praeda draconi.<BR>
hoc ego si patiar, tum me de tigride natam,<BR>
tum ferrum et scopulos gestare in corde fatebor!<BR>
cur non et specto pereuntem oculosque videndo<BR>
conscelero? cur non tauros exhortor in illum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>35</FONT><BR>
terrigenasque feros insopitumque draconem?<BR>
di meliora velint! quamquam non ista precanda,<BR>
sed facienda mihi.&#151;prodamne ego regna parentis,<BR>
atque ope nescio quis servabitur advena nostra,<BR>
ut per me sospes sine me det lintea ventis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>40</FONT><BR>
virque sit alterius, poenae Medea relinquar?<BR>
si facere hoc aliamve potest praeponere nobis,<BR>
occidat ingratus! sed non is vultus in illo,<BR>
non ea nobilitas animo est, ea gratia formae,<BR>
ut timeam fraudem meritique oblivia nostri.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>45</FONT><BR>
et dabit ante fidem, cogamque in foedera testes<BR>
esse deos. quid tuta times? accingere et omnem<BR>
pelle moram: tibi se semper debebit Iason,<BR>
te face sollemni iunget sibi perque Pelasgas<BR>
servatrix urbes matrum celebrabere turba.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>50</FONT><BR>
ergo ego germanam fratremque patremque deosque<BR>
et natale solum ventis ablata relinquam?<BR>
nempe pater saevus, nempe est mea barbara tellus,<BR>
frater adhuc infans; stant mecum vota sororis,<BR>
maximus intra me deus est! non magna relinquam,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>55</FONT><BR>
magna sequar: titulum servatae pubis Achivae<BR>
notitiamque soli melioris et oppida, quorum<BR>
hic quoque fama viget, cultusque artesque locorum,<BR>
quemque ego cum rebus, quas totus possidet orbis,<BR>
Aesoniden mutasse velim, quo coniuge felix&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>60</FONT><BR>
et dis cara ferar et vertice sidera tangam.<BR>
quid, quod nescio qui mediis concurrere in undis<BR>
dicuntur montes ratibusque inimica Charybdis<BR>
nunc sorbere fretum, nunc reddere, cinctaque saevis<BR>
Scylla rapax canibus Siculo latrare profundo?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>65</FONT><BR>
nempe tenens, quod amo, gremioque in Iasonis haerens<BR>
per freta longa ferar; nihil illum amplexa verebor<BR>
aut, siquid metuam, metuam de coniuge solo.&#151;<BR>
coniugiumne putas speciosaque nomina culpae<BR>
inponis, Medea, tuae?&#151;quin adspice, quantum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>70</FONT><BR>
adgrediare nefas, et, dum licet, effuge crimen!'<BR>
dixit, et ante oculos rectum pietasque pudorque<BR>
constiterant, et victa dabat iam terga Cupido.<BR>
&nbsp;&nbsp;&nbsp;&nbsp;&nbsp;Ibat ad antiquas Hecates Perseidos aras,<BR>
quas nemus umbrosum secretaque silva tegebat,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>75</FONT><BR>
et iam fortis erat, pulsusque recesserat ardor,<BR>
cum videt Aesoniden exstinctaque flamma reluxit.<BR>
erubuere genae, totoque recanduit ore,<BR>
utque solet ventis alimenta adsumere, quaeque<BR>
parva sub inducta latuit scintilla favilla&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>80</FONT><BR>
crescere et in veteres agitata resurgere vires,<BR>
sic iam lenis amor, iam quem languere putares,<BR>
ut vidit iuvenem, specie praesentis inarsit.<BR>
et casu solito formosior Aesone natus<BR>
illa luce fuit: posses ignoscere amanti.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>85</FONT><BR>
spectat et in vultu veluti tum denique viso<BR>
lumina fixa tenet nec se mortalia demens<BR>
ora videre putat nec se declinat ab illo;<BR>
ut vero coepitque loqui dextramque prehendit<BR>
hospes et auxilium submissa voce rogavit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>90</FONT><BR>
promisitque torum, lacrimis ait illa profusis:<BR>
'quid faciam, video: nec me ignorantia veri<BR>
decipiet, sed amor. servabere munere nostro,<BR>
servatus promissa dato!' per sacra triformis<BR>
ille deae lucoque foret quod numen in illo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>95</FONT><BR>
perque patrem soceri cernentem cuncta futuri<BR>
eventusque suos et tanta pericula iurat:<BR>
creditus accepit cantatas protinus herbas<BR>
edidicitque usum laetusque in tecta recessit.<BR>
&nbsp;&nbsp;&nbsp;&nbsp;&nbsp;Postera depulerat stellas Aurora micantes:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>100</FONT><BR>
conveniunt populi sacrum Mavortis in arvum<BR>
consistuntque iugis; medio rex ipse resedit<BR>
agmine purpureus sceptroque insignis eburno.<BR>
ecce adamanteis Vulcanum naribus efflant<BR>
aeripedes tauri, tactaeque vaporibus herbae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>105</FONT><BR>
ardent, utque solent pleni resonare camini,<BR>
aut ubi terrena silices fornace soluti<BR>
concipiunt ignem liquidarum adspergine aquarum,<BR>
pectora sic intus clausas volventia flammas<BR>
gutturaque usta sonant; tamen illis Aesone natus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>110</FONT><BR>
obvius it. vertere truces venientis ad ora<BR>
terribiles vultus praefixaque cornua ferro<BR>
pulvereumque solum pede pulsavere bisulco<BR>
fumificisque locum mugitibus inpleverunt.<BR>
deriguere metu Minyae; subit ille nec ignes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>115</FONT><BR>
sentit anhelatos (tantum medicamina possunt!)<BR>
pendulaque audaci mulcet palearia dextra<BR>
suppositosque iugo pondus grave cogit aratri<BR>
ducere et insuetum ferro proscindere campum:<BR>
mirantur Colchi, Minyae clamoribus augent&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>120</FONT><BR>
adiciuntque animos. galea tum sumit aena<BR>
vipereos dentes et aratos spargit in agros.<BR>
semina mollit humus valido praetincta veneno,<BR>
et crescunt fiuntque sati nova corpora dentes,<BR>
utque hominis speciem materna sumit in alvo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>125</FONT><BR>
perque suos intus numeros conponitur infans<BR>
nec nisi maturus communes exit in auras,<BR>
sic, ubi visceribus gravidae telluris imago<BR>
effecta est hominis, feto consurgit in arvo,<BR>
quodque magis mirum est, simul edita concutit arma.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>130</FONT><BR>
quos ubi viderunt praeacutae cuspidis hastas<BR>
in caput Haemonii iuvenis torquere parantis,<BR>
demisere metu vultumque animumque Pelasgi;<BR>
ipsa quoque extimuit, quae tutum fecerat illum.<BR>
utque peti vidit iuvenem tot ab hostibus unum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2> 135</FONT><BR>
palluit et subito sine sanguine frigida sedit,<BR>
neve parum valeant a se data gramina, carmen<BR>
auxiliare canit secretasque advocat artes.<BR>
ille gravem medios silicem iaculatus in hostes<BR>
a se depulsum Martem convertit in ipsos:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>140</FONT><BR>
terrigenae pereunt per mutua vulnera fratres<BR>
civilique cadunt acie. gratantur Achivi<BR>
victoremque tenent avidisque amplexibus haerent.<BR>
tu quoque victorem conplecti, barbara, velles:<BR>
obstitit incepto pudor, at conplexa fuisses,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>145</FONT><BR>
sed te, ne faceres, tenuit reverentia famae.<BR>
quod licet, adfectu tacito laetaris agisque<BR>
carminibus grates et dis auctoribus horum.<BR>
&nbsp;&nbsp;&nbsp;&nbsp;&nbsp;Pervigilem superest herbis sopire draconem,<BR>
qui crista linguisque tribus praesignis et uncis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>150</FONT><BR>
dentibus horrendus custos erat arboris aureae.<BR>
hunc postquam sparsit Lethaei gramine suci<BR>
verbaque ter dixit placidos facientia somnos,<BR>
quae mare turbatum, quae concita flumina sistunt,<BR>
somnus in ignotos oculos sibi venit, et auro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>155</FONT><BR>
heros Aesonius potitur spolioque superbus<BR>
muneris auctorem secum, spolia altera, portans<BR>
victor Iolciacos tetigit cum coniuge portus.<BR>
&nbsp;&nbsp;&nbsp;&nbsp;&nbsp;Haemoniae matres pro gnatis dona receptis<BR>
grandaevique ferunt patres congestaque flamma&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>160</FONT><BR>
tura liquefaciunt, inductaque cornibus aurum<BR>
victima vota cadit, sed abest gratantibus Aeson<BR>
iam propior leto fessusque senilibus annis,<BR>
cum sic Aesonides: 'o cui debere salutem<BR>
confiteor, coniunx, quamquam mihi cuncta dedisti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>165</FONT><BR>
excessitque fidem meritorum summa tuorum,<BR>
si tamen hoc possunt (quid enim non carmina possunt?)<BR>
deme meis annis et demptos adde parenti!'<BR>
nec tenuit lacrimas: mota est pietate rogantis,<BR>
dissimilemque animum subiit Aeeta relictus;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>170</FONT><BR>
nec tamen adfectus talis confessa 'quod' inquit<BR>
'excidit ore tuo, coniunx, scelus? ergo ego cuiquam<BR>
posse tuae videor spatium transcribere vitae?<BR>
nec sinat hoc Hecate, nec tu petis aequa; sed isto,<BR>
quod petis, experiar maius dare munus, Iason.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>175</FONT><BR>
arte mea soceri longum temptabimus aevum,<BR>
non annis revocare tuis, modo diva triformis<BR>
adiuvet et praesens ingentibus adnuat ausis.'<BR>
&nbsp;&nbsp;&nbsp;&nbsp;&nbsp;Tres aberant noctes, ut cornua tota coirent<BR>
efficerentque orbem; postquam plenissima fulsit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>180</FONT><BR>
ac solida terras spectavit imagine luna,<BR>
egreditur tectis vestes induta recinctas,<BR>
nuda pedem, nudos umeris infusa capillos,<BR>
fertque vagos mediae per muta silentia noctis<BR>
incomitata gradus: homines volucresque ferasque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>185</FONT><BR>
solverat alta quies, nullo cum murmure saepes,<BR>
inmotaeque silent frondes, silet umidus aer,<BR>
sidera sola micant: ad quae sua bracchia tendens<BR>
ter se convertit, ter sumptis flumine crinem<BR>
inroravit aquis ternisque ululatibus ora&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2> 190</FONT><BR>
solvit et in dura submisso poplite terra<BR>
'Nox' ait 'arcanis fidissima, quaeque diurnis<BR>
aurea cum luna succeditis ignibus astra,<BR>
tuque, triceps Hecate, quae coeptis conscia nostris<BR>
adiutrixque venis cantusque artisque magorum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>195</FONT><BR>
quaeque magos, Tellus, pollentibus instruis herbis,<BR>
auraeque et venti montesque amnesque lacusque,<BR>
dique omnes nemorum, dique omnes noctis adeste,<BR>
quorum ope, cum volui, ripis mirantibus amnes<BR>
in fontes rediere suos, concussaque sisto,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>200</FONT><BR>
stantia concutio cantu freta, nubila pello<BR>
nubilaque induco, ventos abigoque vocoque,<BR>
vipereas rumpo verbis et carmine fauces,<BR>
vivaque saxa sua convulsaque robora terra<BR>
et silvas moveo iubeoque tremescere montis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>205</FONT><BR>
et mugire solum manesque exire sepulcris!<BR>
te quoque, Luna, traho, quamvis Temesaea labores<BR>
aera tuos minuant; currus quoque carmine nostro<BR>
pallet avi, pallet nostris Aurora venenis!<BR>
vos mihi taurorum flammas hebetastis et unco&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>210</FONT><BR>
inpatiens oneris collum pressistis aratro,<BR>
vos serpentigenis in se fera bella dedistis<BR>
custodemque rudem somni sopistis et aurum<BR>
vindice decepto Graias misistis in urbes:<BR>
nunc opus est sucis, per quos renovata senectus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>215</FONT><BR>
in florem redeat primosque recolligat annos,<BR>
et dabitis. neque enim micuerunt sidera frustra,<BR>
nec frustra volucrum tractus cervice draconum<BR>
currus adest.' aderat demissus ab aethere currus.<BR>
quo simul adscendit frenataque colla draconum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>220</FONT><BR>
permulsit manibusque leves agitavit habenas,<BR>
sublimis rapitur subiectaque Thessala Tempe<BR>
despicit et certis regionibus adplicat angues:<BR>
et quas Ossa tulit, quas altum Pelion herbas,<BR>
Othrysque Pindusque et Pindo maior Olympus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>225</FONT><BR>
perspicit et placitas partim radice revellit,<BR>
partim succidit curvamine falcis aenae.<BR>
multa quoque Apidani placuerunt gramina ripis,<BR>
multa quoque Amphrysi, neque eras inmunis, Enipeu;<BR>
nec non Peneos nec non Spercheides undae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>230</FONT><BR>
contribuere aliquid iuncosaque litora Boebes;<BR>
carpsit et Euboica vivax Anthedone gramen,<BR>
nondum mutato vulgatum corpore Glauci.<BR>
&nbsp;&nbsp;&nbsp;&nbsp;&nbsp;Et iam nona dies curru pennisque draconum<BR>
nonaque nox omnes lustrantem viderat agros,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>235</FONT><BR>
cum rediit; neque erant tacti nisi odore dracones,<BR>
et tamen annosae pellem posuere senectae.<BR>
constitit adveniens citra limenque foresque<BR>
et tantum caelo tegitur refugitque viriles<BR>
contactus, statuitque aras de caespite binas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>240</FONT><BR>
dexteriore Hecates, ast laeva parte Iuventae.<BR>
has ubi verbenis silvaque incinxit agresti,<BR>
haud procul egesta scrobibus tellure duabus<BR>
sacra facit cultrosque in guttura velleris atri<BR>
conicit et patulas perfundit sanguine fossas;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2> 245</FONT><BR>
tum super invergens liquidi carchesia mellis<BR>
alteraque invergens tepidi carchesia lactis,<BR>
verba simul fudit terrenaque numina civit<BR>
umbrarumque rogat rapta cum coniuge regem,<BR>
ne properent artus anima fraudare senili.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>250</FONT><BR>
&nbsp;&nbsp;&nbsp;&nbsp;&nbsp;Quos ubi placavit precibusque et murmure longo,<BR>
Aesonis effetum proferri corpus ad auras<BR>
iussit et in plenos resolutum carmine somnos<BR>
exanimi similem stratis porrexit in herbis.<BR>
hinc procul Aesoniden, procul hinc iubet ire ministros&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>255</FONT><BR>
et monet arcanis oculos removere profanos.<BR>
diffugiunt iussi; passis Medea capillis<BR>
bacchantum ritu flagrantis circuit aras<BR>
multifidasque faces in fossa sanguinis atra<BR>
tinguit et infectas geminis accendit in aris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>260</FONT><BR>
terque senem flamma, ter aqua, ter sulphure lustrat.<BR>
&nbsp;&nbsp;&nbsp;&nbsp;&nbsp;Interea validum posito medicamen aeno<BR>
fervet et exsultat spumisque tumentibus albet.<BR>
illic Haemonia radices valle resectas<BR>
seminaque floresque et sucos incoquit atros;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>265</FONT><BR>
adicit extremo lapides Oriente petitos<BR>
et quas Oceani refluum mare lavit harenas;<BR>
addit et exceptas luna pernocte pruinas<BR>
et strigis infamis ipsis cum carnibus alas<BR>
inque virum soliti vultus mutare ferinos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>270</FONT><BR>
ambigui prosecta lupi; nec defuit illis<BR>
squamea Cinyphii tenuis membrana chelydri<BR>
vivacisque iecur cervi; quibus insuper addit<BR>
ova caputque novem cornicis saecula passae.<BR>
his et mille aliis postquam sine nomine rebus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2> 275</FONT><BR>
propositum instruxit mortali barbara maius,<BR>
arenti ramo iampridem mitis olivae<BR>
omnia confudit summisque inmiscuit ima.<BR>
ecce vetus calido versatus stipes aeno<BR>
fit viridis primo nec longo tempore frondes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>280</FONT><BR>
induit et subito gravidis oneratur olivis:<BR>
at quacumque cavo spumas eiecit aeno<BR>
ignis et in terram guttae cecidere calentes,<BR>
vernat humus, floresque et mollia pabula surgunt.<BR>
quae simul ac vidit, stricto Medea recludit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>285</FONT><BR>
ense senis iugulum veteremque exire cruorem<BR>
passa replet sucis; quos postquam conbibit Aeson<BR>
aut ore acceptos aut vulnere, barba comaeque<BR>
canitie posita nigrum rapuere colorem,<BR>
pulsa fugit macies, abeunt pallorque situsque,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>290</FONT><BR>
adiectoque cavae supplentur corpore rugae,<BR>
membraque luxuriant: Aeson miratur et olim<BR>
ante quater denos hunc se reminiscitur annos.<BR>
&nbsp;&nbsp;&nbsp;&nbsp;&nbsp;Viderat ex alto tanti miracula monstri<BR>
Liber et admonitus, iuvenes nutricibus annos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>295</FONT><BR>
posse suis reddi, capit hoc a Colchide munus.<BR>
&nbsp;&nbsp;&nbsp;&nbsp;&nbsp;Neve doli cessent, odium cum coniuge falsum<BR>
Phasias adsimulat Peliaeque ad limina supplex<BR>
confugit; atque illam, quoniam gravis ipse senecta est,<BR>
excipiunt natae; quas tempore callida parvo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>300</FONT><BR>
Colchis amicitiae mendacis imagine cepit,<BR>
dumque refert inter meritorum maxima demptos<BR>
Aesonis esse situs atque hac in parte moratur,<BR>
spes est virginibus Pelia subiecta creatis,<BR>
arte suum parili revirescere posse parentem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>305</FONT><BR>
idque petunt pretiumque iubent sine fine pacisci.<BR>
illa brevi spatio silet et dubitare videtur<BR>
suspenditque animos ficta gravitate rogantum.<BR>
mox ubi pollicita est, 'quo sit fiducia maior<BR>
muneris huius' ait, 'qui vestri maximus aevo est&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>310</FONT><BR>
dux gregis inter oves, agnus medicamine fiet.'<BR>
protinus innumeris effetus laniger annis<BR>
attrahitur flexo circum cava tempora cornu;<BR>
cuius ut Haemonio marcentia guttura cultro<BR>
fodit et exiguo maculavit sanguine ferrum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>315</FONT><BR>
membra simul pecudis validosque venefica sucos<BR>
mergit in aere cavo: minuunt ea corporis artus<BR>
cornuaque exurunt nec non cum cornibus annos,<BR>
et tener auditur medio balatus aeno:<BR>
nec mora, balatum mirantibus exsilit agnus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>320</FONT><BR>
lascivitque fuga lactantiaque ubera quaerit.<BR>
&nbsp;&nbsp;&nbsp;&nbsp;&nbsp;Obstipuere satae Pelia, promissaque postquam<BR>
exhibuere fidem, tum vero inpensius instant.<BR>
ter iuga Phoebus equis in Hibero flumine mersis<BR>
dempserat et quarta radiantia nocte micabant&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>325</FONT><BR>
sidera, cum rapido fallax Aeetias igni<BR>
imponit purum laticem et sine viribus herbas.<BR>
iamque neci similis resoluto corpore regem<BR>
et cum rege suo custodes somnus habebat,<BR>
quem dederant cantus magicaeque potentia linguae;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>330</FONT><BR>
intrarant iussae cum Colchide limina natae<BR>
ambierantque torum: 'quid nunc dubitatis inertes?<BR>
stringite' ait 'gladios veteremque haurite crurorem,<BR>
ut repleam vacuas iuvenali sanguine venas!<BR>
in manibus vestris vita est aetasque parentis:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>335</FONT><BR>
si pietas ulla est nec spes agitatis inanis,<BR>
officium praestate patri telisque senectam<BR>
exigite, et saniem coniecto emittite ferro!'<BR>
his, ut quaeque pia est, hortatibus inpia prima est<BR>
et, ne sit scelerata, facit scelus: haud tamen ictus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>340</FONT><BR>
ulla suos spectare potest, oculosque reflectunt,<BR>
caecaque dant saevis aversae vulnera dextris.<BR>
ille cruore fluens, cubito tamen adlevat artus,<BR>
semilacerque toro temptat consurgere, et inter<BR>
tot medius gladios pallentia bracchia tendens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>345</FONT><BR>
'quid facitis, gnatae? quid vos in fata parentis<BR>
armat?' ait: cecidere illis animique manusque;<BR>
plura locuturo cum verbis guttura Colchis<BR>
abstulit et calidis laniatum mersit in undis.<BR>
&nbsp;&nbsp;&nbsp;&nbsp;&nbsp;Quod nisi pennatis serpentibus isset in auras,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>350</FONT><BR>
non exempta foret poenae: fugit alta superque<BR>
Pelion umbrosum, Philyreia tecta, superque<BR>
Othryn et eventu veteris loca nota Cerambi:<BR>
hic ope nympharum sublatus in aera pennis,<BR>
cum gravis infuso tellus foret obruta ponto,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>355</FONT><BR>
Deucalioneas effugit inobrutus undas.<BR>
Aeoliam Pitanen a laeva parte relinquit<BR>
factaque de saxo longi simulacra draconis<BR>
Idaeumque nemus, quo nati furta, iuvencum,<BR>
occuluit Liber falsi sub imagine cervi,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2> 360</FONT><BR>
quaque pater Corythi parva tumulatus harena est,<BR>
et quos Maera novo latratu terruit agros,<BR>
Eurypylique urbem, qua Coae cornua matres<BR>
gesserunt tum, cum discederet Herculis agmen,<BR>
Phoebeamque Rhodon et Ialysios Telchinas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>365</FONT><BR>
quorum oculos ipso vitiantes omnia visu<BR>
Iuppiter exosus fraternis subdidit undis;<BR>
transit et antiquae Cartheia moenia Ceae,<BR>
qua pater Alcidamas placidam de corpore natae<BR>
miraturus erat nasci potuisse columbam.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>370</FONT><BR>
inde lacus Hyries videt et Cycneia Tempe,<BR>
quae subitus celebravit olor: nam Phylius illic<BR>
imperio pueri volucrisque ferumque leonem<BR>
tradiderat domitos; taurum quoque vincere iussus<BR>
vicerat et spreto totiens iratus amore&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>375</FONT><BR>
praemia poscenti taurum suprema negabat;<BR>
ille indignatus 'cupies dare' dixit et alto<BR>
desiluit saxo; cuncti cecidisse putabant:<BR>
factus olor niveis pendebat in aere pennis;<BR>
at genetrix Hyrie, servati nescia, flendo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>380</FONT><BR>
delicuit stagnumque suo de nomine fecit.<BR>
adiacet his Pleuron, in qua trepidantibus alis<BR>
Ophias effugit natorum vulnera Combe;<BR>
inde Calaureae Letoidos adspicit arva<BR>
in volucrem versi cum coniuge conscia regis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>385</FONT><BR>
dextera Cyllene est, in qua cum matre Menephron<BR>
concubiturus erat saevarum more ferarum;<BR>
Cephison procul hinc deflentem fata nepotis<BR>
respicit in tumidam phocen ab Apolline versi<BR>
Eumelique domum lugentis in aere natum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>390</FONT><BR>
&nbsp;&nbsp;&nbsp;&nbsp;&nbsp;Tandem vipereis Ephyren Pirenida pennis<BR>
contigit: hic aevo veteres mortalia primo<BR>
corpora vulgarunt pluvialibus edita fungis.<BR>
sed postquam Colchis arsit nova nupta venenis<BR>
flagrantemque domum regis mare vidit utrumque,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>395</FONT><BR>
sanguine natorum perfunditur inpius ensis,<BR>
ultaque se male mater Iasonis effugit arma.<BR>
hinc Titaniacis ablata draconibus intrat<BR>
Palladias arces, quae te, iustissima Phene,<BR>
teque, senex Peripha, pariter videre volantes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>400</FONT><BR>
innixamque novis neptem Polypemonis alis.<BR>
excipit hanc Aegeus facto damnandus in uno,<BR>
nec satis hospitium est, thalami quoque foedere iungit.<BR>
&nbsp;&nbsp;&nbsp;&nbsp;&nbsp;Iamque aderat Theseus, proles ignara parenti,<BR>
qui virtute sua bimarem pacaverat Isthmon:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>405</FONT><BR>
huius in exitium miscet Medea, quod olim<BR>
attulerat secum Scythicis aconiton ab oris.<BR>
illud Echidnaeae memorant e dentibus ortum<BR>
esse canis: specus est tenebroso caecus hiatu,<BR>
est via declivis, per quam Tirynthius heros&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>410</FONT><BR>
restantem contraque diem radiosque micantes<BR>
obliquantem oculos nexis adamante catenis<BR>
Cerberon abstraxit, rabida qui concitus ira<BR>
inplevit pariter ternis latratibus auras<BR>
et sparsit virides spumis albentibus agros;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2> 415</FONT><BR>
has concresse putant nactasque alimenta feracis<BR>
fecundique soli vires cepisse nocendi;<BR>
quae quia nascuntur dura vivacia caute,<BR>
agrestes aconita vocant. ea coniugis astu<BR>
ipse parens Aegeus nato porrexit ut hosti.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>420</FONT><BR>
sumpserat ignara Theseus data pocula dextra,<BR>
cum pater in capulo gladii cognovit eburno<BR>
signa sui generis facinusque excussit ab ore.<BR>
effugit illa necem nebulis per carmina motis;<BR>
&nbsp;&nbsp;&nbsp;&nbsp;&nbsp;At genitor, quamquam laetatur sospite nato,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>425</FONT><BR>
attonitus tamen est, ingens discrimine parvo<BR>
committi potuisse nefas: fovet ignibus aras<BR>
muneribusque deos inplet, feriuntque secures<BR>
colla torosa boum vinctorum cornua vittis.<BR>
nullus Erecthidis fertur celebratior illo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>430</FONT><BR>
inluxisse dies: agitant convivia patres<BR>
et medium vulgus nec non et carmina vino<BR>
ingenium faciente canunt: 'te, maxime Theseu,<BR>
mirata est Marathon Cretaei sanguine tauri,<BR>
quodque suis securus arat Cromyona colonus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>435</FONT><BR>
munus opusque tuum est; tellus Epidauria per te<BR>
clavigeram vidit Vulcani occumbere prolem,<BR>
vidit et inmitem Cephisias ora Procrusten,<BR>
Cercyonis letum vidit Cerealis Eleusin.<BR>
occidit ille Sinis magnis male viribus usus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>440</FONT><BR>
qui poterat curvare trabes et agebat ab alto<BR>
ad terram late sparsuras corpora pinus.<BR>
tutus ad Alcathoen, Lelegeia moenia, limes<BR>
conposito Scirone patet, sparsisque latronis<BR>
terra negat sedem, sedem negat ossibus unda;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>445</FONT><BR>
quae iactata diu fertur durasse vetustas<BR>
in scopulos: scopulis nomen Scironis inhaeret.<BR>
si titulos annosque tuos numerare velimus,<BR>
facta prement annos. pro te, fortissime, vota<BR>
publica suscipimus, Bacchi tibi sumimus haustus.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>450</FONT><BR>
consonat adsensu populi precibusque faventum<BR>
regia, nec tota tristis locus ullus in urbe est.<BR>
&nbsp;&nbsp;&nbsp;&nbsp;&nbsp;Nec tamen (usque adeo nulla est sincera voluptas,<BR>
sollicitumque aliquid laetis intervenit) Aegeus<BR>
gaudia percepit nato secura recepto:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>455</FONT><BR>
bella parat Minos; qui quamquam milite, quamquam<BR>
classe valet, patria tamen est firmissimus ira<BR>
Androgeique necem iustis ulciscitur armis.<BR>
ante tamen bello vires adquirit amicas,<BR>
quaque potens habitus volucri freta classe pererrat:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>460</FONT><BR>
hinc Anaphen sibi iungit et Astypaleia regna,<BR>
(promissis Anaphen, regna Astypaleia bello);<BR>
hinc humilem Myconon cretosaque rura Cimoli<BR>
florentemque thymo Syron planamque Seriphon<BR>
marmoreamque Paron, quamque inpia prodidit Arne&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>465</FONT><BR>
Siphnon et accepto, quod avara poposcerat, auro<BR>
mutata est in avem, quae nunc quoque diligit aurum,<BR>
nigra pedes, nigris velata monedula pennis.<BR>
&nbsp;&nbsp;&nbsp;&nbsp;&nbsp;At non Oliaros Didymeque et Tenos et Andros<BR>
et Gyaros nitidaeque ferax Peparethos olivae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>470</FONT><BR>
Cnosiacas iuvere rates; latere inde sinistro<BR>
Oenopiam Minos petit, Aeacideia regna:<BR>
Oenopiam veteres adpellavere, sed ipse<BR>
Aeacus Aeginam genetricis nomine dixit.<BR>
turba ruit tantaeque virum cognoscere famae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>475</FONT><BR>
expetit; occurrunt illi Telamonque minorque<BR>
quam Telamon Peleus et proles tertia Phocus;<BR>
ipse quoque egreditur tardus gravitate senili<BR>
Aeacus et, quae sit veniendi causa, requirit.<BR>
admonitus patrii luctus suspirat et illi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>480</FONT><BR>
dicta refert rector populorum talia centum:<BR>
'arma iuves oro pro gnato sumpta piaeque<BR>
pars sis militiae; tumulo solacia posco.'<BR>
huic Asopiades 'petis inrita' dixit 'et urbi<BR>
non facienda meae; neque enim coniunctior ulla&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>485</FONT><BR>
Cecropidis est hac tellus: ea foedera nobis.'<BR>
tristis abit 'stabunt' que 'tibi tua foedera magno'<BR>
dixit et utilius bellum putat esse minari<BR>
quam gerere atque suas ibi praeconsumere vires.<BR>
classis ab Oenopiis etiamnum Lyctia muris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>490</FONT><BR>
spectari poterat, cum pleno concita velo<BR>
Attica puppis adest in portusque intrat amicos,<BR>
quae Cephalum patriaeque simul mandata ferebat.<BR>
Aeacidae longo iuvenes post tempore visum<BR>
agnovere tamen Cephalum dextrasque dedere&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>495</FONT><BR>
inque patris duxere domum: spectabilis heros<BR>
et veteris retinens etiamnum pignora formae<BR>
ingreditur ramumque tenens popularis olivae<BR>
a dextra laevaque duos aetate minores<BR>
maior habet, Clyton et Buten, Pallante creatos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>500</FONT><BR>
&nbsp;&nbsp;&nbsp;&nbsp;&nbsp;Postquam congressus primi sua verba tulerunt,<BR>
Cecropidae Cephalus peragit mandata rogatque<BR>
auxilium foedusque refert et iura parentum,<BR>
imperiumque peti totius Achaidos addit.<BR>
sic ubi mandatam iuvit facundia causam,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>505</FONT><BR>
Aeacus, in capulo sceptri nitente sinistra,<BR>
'ne petite auxilium, sed sumite' dixit, 'Athenae,<BR>
nec dubie vires, quas haec habet insula, vestras<BR>
ducite, et (o maneat rerum status iste mearum!)<BR>
robora non desunt; superat mihi miles et hoc est,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>510</FONT><BR>
gratia dis, felix et inexcusabile tempus.'<BR>
'immo ita sit' Cephalus, 'crescat tua civibus opto<BR>
urbs' ait; 'adveniens equidem modo gaudia cepi,<BR>
cum tam pulchra mihi, tam par aetate iuventus<BR>
obvia processit; multos tamen inde requiro,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>515</FONT><BR>
quos quondam vidi vestra prius urbe receptus.'<BR>
Aeacus ingemuit tristique ita voce locutus:<BR>
'flebile principium melior fortuna secuta est;<BR>
hanc utinam possem vobis memorare sine illo!<BR>
ordine nunc repetam, neu longa ambage morer vos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>520</FONT><BR>
ossa cinisque iacent, memori quos mente requiris,<BR>
et quota pars illi rerum periere mearum!<BR>
dira lues ira populis Iunonis iniquae<BR>
incidit exosae dictas a paelice terras.<BR>
dum visum mortale malum tantaeque latebat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>525</FONT><BR>
causa nocens cladis, pugnatum est arte medendi:<BR>
exitium superabat opem, quae victa iacebat.<BR>
principio caelum spissa caligine terras<BR>
pressit et ignavos inclusit nubibus aestus;<BR>
dumque quater iunctis explevit cornibus orbem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>530</FONT><BR>
Luna, quater plenum tenuata retexuit orbem,<BR>
letiferis calidi spirarunt aestibus austri.<BR>
constat et in fontis vitium venisse lacusque,<BR>
miliaque incultos serpentum multa per agros<BR>
errasse atque suis fluvios temerasse venenis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2> 535</FONT><BR>
strage canum primo volucrumque oviumque boumque<BR>
inque feris subiti deprensa potentia morbi.<BR>
concidere infelix validos miratur arator<BR>
inter opus tauros medioque recumbere sulco;<BR>
lanigeris gregibus balatus dantibus aegros&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>540</FONT><BR>
sponte sua lanaeque cadunt et corpora tabent;<BR>
acer equus quondam magnaeque in pulvere famae<BR>
degenerat palmas veterumque oblitus honorum<BR>
ad praesepe gemit leto moriturus inerti.<BR>
non aper irasci meminit, non fidere cursu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>545</FONT><BR>
cerva nec armentis incurrere fortibus ursi.<BR>
omnia languor habet: silvisque agrisque viisque<BR>
corpora foeda iacent, vitiantur odoribus aurae.<BR>
mira loquar: non illa canes avidaeque volucres,<BR>
non cani tetigere lupi; dilapsa liquescunt&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>550</FONT><BR>
adflatuque nocent et agunt contagia late.<BR>
&nbsp;&nbsp;&nbsp;&nbsp;&nbsp;'Pervenit ad miseros damno graviore colonos<BR>
pestis et in magnae dominatur moenibus urbis.<BR>
viscera torrentur primo, flammaeque latentis<BR>
indicium rubor est et ductus anhelitus; igni&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>555</FONT><BR>
aspera lingua tumet, tepidisque arentia ventis<BR>
ora patent, auraeque graves captantur hiatu.<BR>
non stratum, non ulla pati velamina possunt,<BR>
nuda sed in terra ponunt praecordia, nec fit<BR>
corpus humo gelidum, sed humus de corpore fervet.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>560</FONT><BR>
nec moderator adest, inque ipsos saeva medentes<BR>
erumpit clades, obsuntque auctoribus artes;<BR>
quo propior quisque est servitque fidelius aegro,<BR>
in partem leti citius venit, utque salutis<BR>
spes abiit finemque vident in funere morbi,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>565</FONT><BR>
indulgent animis et nulla, quid utile, cura est:<BR>
utile enim nihil est. passim positoque pudore<BR>
fontibus et fluviis puteisque capacibus haerent,<BR>
nec sitis est exstincta prius quam vita bibendo.<BR>
inde graves multi nequeunt consurgere et ipsis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>570</FONT><BR>
inmoriuntur aquis, aliquis tamen haurit et illas;<BR>
tantaque sunt miseris invisi taedia lecti,<BR>
prosiliunt aut, si prohibent consistere vires,<BR>
corpora devolvunt in humum fugiuntque penates<BR>
quisque suos, sua cuique domus funesta videtur,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>575</FONT><BR>
et quia causa latet, locus est in crimine; partim<BR>
semianimes errare viis, dum stare valebant,<BR>
adspiceres, flentes alios terraque iacentes<BR>
lassaque versantes supremo lumina motu;<BR>
membraque pendentis tendunt ad sidera caeli,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>580</FONT><BR>
hic illic, ubi mors deprenderat, exhalantes.<BR>
&nbsp;&nbsp;&nbsp;&nbsp;&nbsp;'Quid mihi tunc animi fuit? an, quod debuit esse,<BR>
ut vitam odissem et cuperem pars esse meorum?<BR>
quo se cumque acies oculorum flexerat, illic<BR>
vulgus erat stratum, veluti cum putria motis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>585</FONT><BR>
poma cadunt ramis agitataque ilice glandes.<BR>
templa vides contra gradibus sublimia longis:<BR>
Iuppiter illa tenet. quis non altaribus illis<BR>
inrita tura dedit? quotiens pro coniuge coniunx,<BR>
pro gnato genitor dum verba precantia dicit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>590</FONT><BR>
non exoratis animam finivit in aris,<BR>
inque manu turis pars inconsumpta reperta est!<BR>
admoti quotiens templis, dum vota sacerdos<BR>
concipit et fundit durum inter cornua vinum,<BR>
haud exspectato ceciderunt vulnere tauri!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>595</FONT><BR>
ipse ego sacra Iovi pro me patriaque tribusque<BR>
cum facerem natis, mugitus victima diros<BR>
edidit et subito conlapsa sine ictibus ullis<BR>
exiguo tinxit subiectos sanguine cultros.<BR>
exta quoque aegra notas veri monitusque deorum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>600</FONT><BR>
perdiderant: tristes penetrant ad viscera morbi.<BR>
ante sacros vidi proiecta cadavera postes,<BR>
ante ipsas, quo mors foret invidiosior, aras.<BR>
pars animam laqueo claudunt mortisque timorem<BR>
morte fugant ultroque vocant venientia fata.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>605</FONT><BR>
corpora missa neci nullis de more feruntur<BR>
funeribus (neque enim capiebant funera portae):<BR>
aut inhumata premunt terras aut dantur in altos<BR>
indotata rogos; et iam reverentia nulla est,<BR>
deque rogis pugnant alienisque ignibus ardent.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>610</FONT><BR>
qui lacriment, desunt, indefletaeque vagantur<BR>
natorumque patrumque animae iuvenumque senumque,<BR>
nec locus in tumulos, nec sufficit arbor in ignes.<BR>
&nbsp;&nbsp;&nbsp;&nbsp;&nbsp;Attonitus tanto miserarum turbine rerum,<BR>
"Iuppiter o!" dixi, "si te non falsa loquuntur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>615</FONT><BR>
dicta sub amplexus Aeginae Asopidos isse,<BR>
nec te, magne pater, nostri pudet esse parentem,<BR>
aut mihi redde meos aut me quoque conde sepulcro!"<BR>
ille notam fulgore dedit tonitruque secundo.<BR>
"accipio sintque ista precor felicia mentis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>620</FONT><BR>
signa tuae!" dixi, "quod das mihi, pigneror omen."<BR>
forte fuit iuxta patulis rarissima ramis<BR>
sacra Iovi quercus de semine Dodonaeo;<BR>
hic nos frugilegas adspeximus agmine longo<BR>
grande onus exiguo formicas ore gerentes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>625</FONT><BR>
rugosoque suum servantes cortice callem;<BR>
dum numerum miror, "totidem, pater optime," dixi,<BR>
"tu mihi da cives et inania moenia supple!"<BR>
intremuit ramisque sonum sine flamine motis<BR>
alta dedit quercus: pavido mihi membra timore&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>630</FONT><BR>
horruerant, stabantque comae; tamen oscula terrae<BR>
roboribusque dedi, nec me sperare fatebar;<BR>
sperabam tamen atque animo mea vota fovebam.<BR>
nox subit, et curis exercita corpora somnus<BR>
occupat: ante oculos eadem mihi quercus adesse&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>635</FONT><BR>
et ramis totidem totidemque animalia ramis<BR>
ferre suis visa est pariterque tremescere motu<BR>
graniferumque agmen subiectis spargere in arvis;<BR>
crescere desubito et maius maiusque videri<BR>
ac se tollere humo rectoque adsistere trunco&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>640</FONT><BR>
et maciem numerumque pedum nigrumque colorem<BR>
ponere et humanam membris inducere formam.<BR>
somnus abit: damno vigilans mea visa querorque<BR>
in superis opis esse nihil; at in aedibus ingens<BR>
murmur erat, vocesque hominum exaudire videbar&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>645</FONT><BR>
iam mihi desuetas; dum suspicor has quoque somni<BR>
esse, venit Telamon properus foribusque reclusis<BR>
"speque fideque, pater", dixit "maiora videbis:<BR>
egredere!" egredior, qualesque in imagine somni<BR>
visus eram vidisse viros, ex ordine tales&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>650</FONT><BR>
adspicio noscoque: adeunt regemque salutant.<BR>
vota Iovi solvo populisque recentibus urbem<BR>
partior et vacuos priscis cultoribus agros,<BR>
Myrmidonasque voco nec origine nomina fraudo.<BR>
corpora vidisti; mores, quos ante gerebant,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>655</FONT><BR>
nunc quoque habent: parcum genus est patiensque laborum<BR>
quaesitique tenax et quod quaesita reservet.<BR>
hi te ad bella pares annis animisque sequentur,<BR>
cum primum qui te feliciter attulit eurus'<BR>
(eurus enim attulerat) 'fuerit mutatus in austrum.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>660</FONT><BR>
&nbsp;&nbsp;&nbsp;&nbsp;&nbsp;Talibus atque aliis longum sermonibus illi<BR>
inplevere diem; lucis pars ultima mensae<BR>
est data, nox somnis. iubar aureus extulerat Sol,<BR>
flabat adhuc eurus redituraque vela tenebat:<BR>
ad Cephalum Pallante sati, cui grandior aetas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>665</FONT><BR>
ad regem Cephalus simul et Pallante creati<BR>
conveniunt, sed adhuc regem sopor altus habebat.<BR>
excipit Aeacides illos in limine Phocus;<BR>
nam Telamon fraterque viros ad bella legebant.<BR>
Phocus in interius spatium pulchrosque recessus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>670</FONT><BR>
Cecropidas ducit, cum quis simul ipse resedit.<BR>
adspicit Aeoliden ignota ex arbore factum<BR>
ferre manu iaculum, cuius fuit aurea cuspis.<BR>
pauca prius mediis sermonibus ille locutus<BR>
'sum nemorum studiosus' ait 'caedisque ferinae;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>675</FONT><BR>
qua tamen e silva teneas hastile recisum,<BR>
iamdudum dubito: certe si fraxinus esset,<BR>
fulva colore foret; si cornus, nodus inesset.<BR>
unde sit, ignoro, sed non formosius isto<BR>
viderunt oculi telum iaculabile nostri.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>680</FONT><BR>
excipit Actaeis e fratribus alter et 'usum<BR>
maiorem specie mirabere' dixit 'in isto.<BR>
consequitur, quodcumque petit, fortunaque missum<BR>
non regit, et revolat nullo referente cruentum.'<BR>
tum vero iuvenis Nereius omnia quaerit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>685</FONT><BR>
cur sit et unde datum, quis tanti muneris auctor.<BR>
quae petit, ille refert, sed enim narrare pudori est,<BR>
qua tulerit mercede; silet tactusque dolore<BR>
coniugis amissae lacrimis ita fatur obortis:<BR>
'hoc me, nate dea, (quis possit credere?) telum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>690</FONT><BR>
flere facit facietque diu, si vivere nobis<BR>
fata diu dederint; hoc me cum coniuge cara<BR>
perdidit: hoc utinam caruissem munere semper!<BR>
&nbsp;&nbsp;&nbsp;&nbsp;&nbsp;'Procris erat, si forte magis pervenit ad aures<BR>
Orithyia tuas, raptae soror Orithyiae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>695</FONT><BR>
si faciem moresque velis conferre duarum,<BR>
dignior ipsa rapi! pater hanc mihi iunxit Erectheus,<BR>
hanc mihi iunxit amor: felix dicebar eramque;<BR>
non ita dis visum est, aut nunc quoque forsitan essem.<BR>
alter agebatur post sacra iugalia mensis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>700</FONT><BR>
cum me cornigeris tendentem retia cervis<BR>
vertice de summo semper florentis Hymetti<BR>
lutea mane videt pulsis Aurora tenebris<BR>
invitumque rapit. liceat mihi vera referre<BR>
pace deae: quod sit roseo spectabilis ore,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>705</FONT><BR>
quod teneat lucis, teneat confinia noctis,<BR>
nectareis quod alatur aquis, ego Procrin amabam;<BR>
pectore Procris erat, Procris mihi semper in ore.<BR>
sacra tori coitusque novos thalamosque recentes<BR>
primaque deserti referebam foedera lecti:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2> 710</FONT><BR>
mota dea est et "siste tuas, ingrate, querellas;<BR>
Procrin habe!" dixit, "quod si mea provida mens est,<BR>
non habuisse voles." meque illi irata remisit.<BR>
cum redeo mecumque deae memorata retracto,<BR>
esse metus coepit, ne iura iugalia coniunx&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>715</FONT><BR>
non bene servasset: facies aetasque iubebat<BR>
credere adulterium, prohibebant credere mores;<BR>
sed tamen afueram, sed et haec erat, unde redibam,<BR>
criminis exemplum, sed cuncta timemus amantes.<BR>
quaerere, quod doleam, statuo donisque pudicam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>720</FONT><BR>
sollicitare fidem; favet huic Aurora timori<BR>
inmutatque meam (videor sensisse) figuram.<BR>
Palladias ineo non cognoscendus Athenas<BR>
ingrediorque domum; culpa domus ipsa carebat<BR>
castaque signa dabat dominoque erat anxia rapto:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>725</FONT><BR>
vix aditus per mille dolos ad Erecthida factus.<BR>
ut vidi, obstipui meditataque paene reliqui<BR>
temptamenta fide; male me, quin vera faterer,<BR>
continui, male, quin, et oportuit, oscula ferrem.<BR>
tristis erat (sed nulla tamen formosior illa&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>730</FONT><BR>
esse potest tristi) desiderioque dolebat<BR>
coniugis abrepti: tu collige, qualis in illa,<BR>
Phoce, decor fuerit, quam sic dolor ipse decebat!<BR>
quid referam, quotiens temptamina nostra pudici<BR>
reppulerint mores, quotiens "ego" dixerit "uni&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>735</FONT><BR>
servor; ubicumque est, uni mea gaudia servo."<BR>
cui non ista fide satis experientia sano<BR>
magna foret? non sum contentus et in mea pugno<BR>
vulnera, dum census dare me pro nocte loquendo<BR>
muneraque augendo tandem dubitare coegi.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>740</FONT><BR>
exclamo male victor: "adest, mala, fictus adulter!<BR>
verus eram coniunx! me, perfida, teste teneris."<BR>
illa nihil; tacito tantummodo victa pudore<BR>
insidiosa malo cum coniuge limina fugit;<BR>
offensaque mei genus omne perosa virorum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>745</FONT><BR>
montibus errabat, studiis operata Dianae.<BR>
tum mihi deserto violentior ignis ad ossa<BR>
pervenit: orabam veniam et peccasse fatebar<BR>
et potuisse datis simili succumbere culpae<BR>
me quoque muneribus, si munera tanta darentur.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>750</FONT><BR>
haec mihi confesso, laesum prius ulta pudorem,<BR>
redditur et dulces concorditer exigit annos;<BR>
dat mihi praeterea, tamquam se parva dedisset<BR>
dona, canem munus; quem cum sua traderet illi<BR>
Cynthia, "currendo superabit" dixerat "omnes."&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>755</FONT><BR>
dat simul et iaculum, manibus quod, cernis, habemus.<BR>
muneris alterius quae sit fortuna, requiris?<BR>
accipe mirandum: novitate movebere facti!<BR>
&nbsp;&nbsp;&nbsp;&nbsp;&nbsp;'Carmina Laiades non intellecta priorum<BR>
solverat ingeniis, et praecipitata iacebat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>760</FONT><BR>
inmemor ambagum vates obscura suarum:<BR>
protinus Aoniis inmittitur altera Thebis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>763</FONT><BR>
[scilicet alma Themis nec talia linquit inulta!]&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>762</FONT><BR>
pestis, et exitio multi pecorumque suoque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>764</FONT><BR>
rurigenae pavere feram; vicina iuventus<BR>
venimus et latos indagine cinximus agros.<BR>
illa levi velox superabat retia saltu<BR>
summaque transibat postarum lina plagarum:<BR>
copula detrahitur canibus, quas illa sequentes<BR>
effugit et coetum non segnior alite ludit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>770</FONT><BR>
poscor et ipse meum consensu Laelapa magno<BR>
(muneris hoc nomen): iamdudum vincula pugnat<BR>
exuere ipse sibi colloque morantia tendit.<BR>
vix bene missus erat, nec iam poteramus, ubi esset,<BR>
scire; pedum calidus vestigia pulvis habebat,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>775</FONT><BR>
ipse oculis ereptus erat: non ocior illo<BR>
hasta nec excussae contorto verbere glandes<BR>
nec Gortyniaco calamus levis exit ab arcu.<BR>
collis apex medii subiectis inminet arvis:<BR>
tollor eo capioque novi spectacula cursus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>780</FONT><BR>
quo modo deprendi, modo se subducere ab ipso<BR>
vulnere visa fera est; nec limite callida recto<BR>
in spatiumque fugit, sed decipit ora sequentis<BR>
et redit in gyrum, ne sit suus inpetus hosti:<BR>
inminet hic sequiturque parem similisque tenenti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>785</FONT><BR>
non tenet et vanos exercet in aera morsus.<BR>
ad iaculi vertebar opem; quod dextera librat<BR>
dum mea, dum digitos amentis addere tempto,<BR>
lumina deflexi. revocataque rursus eodem<BR>
rettuleram: medio (mirum) duo marmora campo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>790</FONT><BR>
adspicio; fugere hoc, illud captare putares.<BR>
scilicet invictos ambo certamine cursus<BR>
esse deus voluit, si quis deus adfuit illis.'<BR>
hactenus, et tacuit; 'iaculo quod crimen in ipso est?'<BR>
Phocus ait; iaculi sic crimina reddidit ille:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>795</FONT><BR>
&nbsp;&nbsp;&nbsp;&nbsp;&nbsp;'Gaudia principium nostri sunt, Phoce, doloris:<BR>
illa prius referam. iuvat o meminisse beati<BR>
temporis, Aeacide, quo primos rite per annos<BR>
coniuge eram felix, felix erat illa marito.<BR>
mutua cura duos et amor socialis habebat,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>800</FONT><BR>
nec Iovis illa meo thalamos praeferret amori,<BR>
nec me quae caperet, non si Venus ipsa veniret,<BR>
ulla erat; aequales urebant pectora flammae.<BR>
sole fere radiis feriente cacumina primis<BR>
venatum in silvas iuvenaliter ire solebam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>805</FONT><BR>
nec mecum famuli nec equi nec naribus acres<BR>
ire canes nec lina sequi nodosa solebant:<BR>
tutus eram iaculo; sed cum satiata ferinae<BR>
dextera caedis erat, repetebam frigus et umbras<BR>
et quae de gelidis exibat vallibus aura:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>810</FONT><BR>
aura petebatur medio mihi lenis in aestu,<BR>
auram exspectabam, requies erat illa labori.<BR>
"aura" (recordor enim), "venias" cantare solebam,<BR>
"meque iuves intresque sinus, gratissima, nostros,<BR>
utque facis, relevare velis, quibus urimur, aestus!"&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>815</FONT><BR>
forsitan addiderim (sic me mea fata trahebant),<BR>
blanditias plures et "tu mihi magna voluptas"<BR>
dicere sim solitus, "tu me reficisque fovesque,<BR>
tu facis, ut silvas, ut amem loca sola: meoque<BR>
spiritus iste tuus semper captatur ab ore."&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>820</FONT><BR>
vocibus ambiguis deceptam praebuit aurem<BR>
nescio quis nomenque aurae tam saepe vocatum<BR>
esse putat nymphae: nympham mihi credit amari.<BR>
criminis extemplo ficti temerarius index<BR>
Procrin adit linguaque refert audita susurra.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>825</FONT><BR>
credula res amor est: subito conlapsa dolore,<BR>
ut mihi narratur, cecidit; longoque refecta<BR>
tempore se miseram, se fati dixit iniqui<BR>
deque fide questa est et crimine concita vano,<BR>
quod nihil est, metuit, metuit sine corpore nomen&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>830</FONT><BR>
et dolet infelix veluti de paelice vera.<BR>
saepe tamen dubitat speratque miserrima falli<BR>
indiciique fidem negat et, nisi viderit ipsa,<BR>
damnatura sui non est delicta mariti.<BR>
postera depulerant Aurorae lumina noctem:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>835</FONT><BR>
egredior silvamque peto victorque per herbas<BR>
"aura, veni" dixi "nostroque medere labori!"<BR>
et subito gemitus inter mea verba videbar<BR>
nescio quos audisse; "veni" tamen "optima!" dicens<BR>
fronde levem rursus strepitum faciente caduca&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>840</FONT><BR>
sum ratus esse feram telumque volatile misi:<BR>
Procris erat medioque tenens in pectore vulnus<BR>
"ei mihi" conclamat! vox est ubi cognita fidae<BR>
coniugis, ad vocem praeceps amensque cucurri.<BR>
semianimem et sparsas foedantem sanguine vestes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>845</FONT><BR>
et sua (me miserum!) de vulnere dona trahentem<BR>
invenio corpusque meo mihi carius ulnis<BR>
mollibus attollo scissaque a pectore veste<BR>
vulnera saeva ligo conorque inhibere cruorem<BR>
neu me morte sua sceleratum deserat, oro.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2> 850</FONT><BR>
viribus illa carens et iam moribunda coegit<BR>
haec se pauca loqui: "per nostri foedera lecti<BR>
perque deos supplex oro superosque meosque,<BR>
per si quid merui de te bene perque manentem<BR>
nunc quoque, cum pereo, causam mihi mortis amorem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>855</FONT><BR>
ne thalamis Auram patiare innubere nostris!"<BR>
dixit, et errorem tum denique nominis esse<BR>
et sensi et docui. sed quid docuisse iuvabat?<BR>
labitur, et parvae fugiunt cum sanguine vires,<BR>
dumque aliquid spectare potest, me spectat et in me&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>860</FONT><BR>
infelicem animam nostroque exhalat in ore;<BR>
sed vultu meliore mori secura videtur.'<BR>
&nbsp;&nbsp;&nbsp;&nbsp;&nbsp;Flentibus haec lacrimans heros memorabat, et ecce<BR>
Aeacus ingreditur duplici cum prole novoque<BR>
milite; quem Cephalus cum fortibus accipit armis.
</P>

<div class="footer">
	<p>
		<a href="/ovid.html">Ovid</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>

</BODY>
</HTML>
