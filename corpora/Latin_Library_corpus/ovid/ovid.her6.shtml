<html>
	<head>
		<title>
			Ovid: Heroides VI
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>P. OVIDI NASONIS EPISTVLAE HEROIDVM
</p>

<P class=border></P>

<P><B>VI. Hypsipyle Iasoni</B>
</P>

<P>
Lemnias Hypsipyle Bacchi genus Aesone nato<BR>
dicit:  et in verbis pars quota mentis erat?
</P>

<P>
Litora Thessaliae reduci tetigisse carina <BR>
&nbsp;&nbsp;&nbsp;&nbsp;&nbsp;diceris auratae vellere dives ovis. <BR>
gratulor incolumi quantum sinis; hoc tamen ipso<BR>
&nbsp;&nbsp;&nbsp;&nbsp;&nbsp;debueram scripto certior esse tuo. <BR>
nam ne pacta tibi praeter mea regna redires, <BR>
&nbsp;&nbsp;&nbsp;&nbsp;&nbsp;cum cuperes, ventos non habuisse potes:<BR>
quamlibet adverso signatur epistula vento,<BR>
&nbsp;&nbsp;&nbsp;&nbsp;&nbsp;Hypsipyle missa digna salute fui!<BR>
Cur mihi fama prior quam littera nuntia venit: <BR>
&nbsp;&nbsp;&nbsp;&nbsp;&nbsp;isse sacros Martis sub iuga panda boves, <BR>
seminibus iactis segetes adolesse virorum <BR>
&nbsp;&nbsp;&nbsp;&nbsp;&nbsp;inque necem dextra non eguisse tua, <BR>
pervigilem spolium pecudis servasse draconem, <BR>
&nbsp;&nbsp;&nbsp;&nbsp;&nbsp;rapta tamen forti vellera fulva manu? <BR>
hoc ego si possem timide credentibus "ista <BR>
&nbsp;&nbsp;&nbsp;&nbsp;&nbsp;ipse mihi scripsit" dicere, quanta forem! <BR>
Quid queror officium lenti cessasse mariti? <BR>
&nbsp;&nbsp;&nbsp;&nbsp;&nbsp;obsequium, maneo si tua, grande tuli.<BR>
barbara narratur venisse venefica tecum<BR>
&nbsp;&nbsp;&nbsp;&nbsp;&nbsp;in mihi promissi parte recepta tori. <BR>
credula res amor est.  utinam temeraria dicar <BR>
&nbsp;&nbsp;&nbsp;&nbsp;&nbsp;criminibus falsis insimulasse virum! <BR>
nuper ab Haemoniis hospes mihi Thessalus oris <BR>
&nbsp;&nbsp;&nbsp;&nbsp;&nbsp;venerat et tactum vix bene limen erat, <BR>
"Aesonides," dixi, "quid agit meus?"  ille pudore <BR>
&nbsp;&nbsp;&nbsp;&nbsp;&nbsp;haesit in opposita lumina fixus humo. <BR>
protinus exilui tunicisque a pectore ruptis <BR>
&nbsp;&nbsp;&nbsp;&nbsp;&nbsp;"vivit? an," exclamo, "me quoque fata vocant?" <BR>
"vivit," ait timidus; timidum iurare coegi. <BR>
&nbsp;&nbsp;&nbsp;&nbsp;&nbsp;vix mihi teste deo credita vita tua est. <BR>
Utque animus rediit, tua facta requirere coepi:<BR>
&nbsp;&nbsp;&nbsp;&nbsp;&nbsp;narrat aeripedes Martis arasse boves, <BR>
vipereos dentes in humum pro semine iactos<BR>
&nbsp;&nbsp;&nbsp;&nbsp;&nbsp;et subito natos arma tulisse viros,<BR>
terrigenas populos civili Marte peremptos <BR>
&nbsp;&nbsp;&nbsp;&nbsp;&nbsp;inplesse aetatis fata diurna suae. <BR>
devictus serpens.  iterum, si vivat Iason, <BR>
&nbsp;&nbsp;&nbsp;&nbsp;&nbsp;quaerimus; alternant spesque timorque fidem. <BR>
Singula dum narrat, studio cursuque loquendi <BR>
&nbsp;&nbsp;&nbsp;&nbsp;&nbsp;detegit ingenio vulnera nostra suo. <BR>
heus, ubi pacta fides?  ubi conubialia iura <BR>
&nbsp;&nbsp;&nbsp;&nbsp;&nbsp;faxque sub arsuros dignior ire rogos? <BR>
non ego sum furto tibi cognita.  pronuba Iuno <BR>
&nbsp;&nbsp;&nbsp;&nbsp;&nbsp;affuit et sertis tempora vinctus Hymen. <BR>
at mihi nec Iuno nec Hymen, sed tristis Erinys <BR>
&nbsp;&nbsp;&nbsp;&nbsp;&nbsp;praetulit infaustas sanguinolenta faces. <BR>
Quid mihi cum Minyis?  quid cum Tritonide pinu? <BR>
&nbsp;&nbsp;&nbsp;&nbsp;&nbsp;quid tibi cum patria, navita Tiphy, mea? <BR>
non erat hic aries villo spectabilis aureo, <BR>
&nbsp;&nbsp;&nbsp;&nbsp;&nbsp;nec senis Aeetae regia Lemnos erat. <BR>
certa fui primo&#151;sed me mala fata trahebant&#151;<BR>
&nbsp;&nbsp;&nbsp;&nbsp;&nbsp;hospita feminea pellere castra manu<BR>
Lemniadesque viros&#151;nimium quoque!&#151;vincere norunt:<BR>
&nbsp;&nbsp;&nbsp;&nbsp;&nbsp;milite tam forti vita tuenda fuit! <BR>
Urbe virum vidi tectoque animoque recepi.<BR>
&nbsp;&nbsp;&nbsp;&nbsp;&nbsp;hic tibi bisque aestas bisque cucurrit hiems. <BR>
tertia messis erat, cum tu dare vela coactus <BR>
&nbsp;&nbsp;&nbsp;&nbsp;&nbsp;inplesti lacrimis talia verba tuis: <BR>
"abstrahor, Hypsipyle.  sed dent modo fata recursus;<BR>
&nbsp;&nbsp;&nbsp;&nbsp;&nbsp;vir tuus hinc abeo, vir tibi semper ero. <BR>
quod tamen e nobis gravida celatur in alvo, <BR>
&nbsp;&nbsp;&nbsp;&nbsp;&nbsp;vivat et eiusdem simus uterque parens!"<BR>
Hactenus.  et lacrimis in falsa cadentibus ora <BR>
&nbsp;&nbsp;&nbsp;&nbsp;&nbsp;cetera te memini non potuisse loqui. <BR>
Ultimus e sociis sacram conscendis in Argon; <BR>
&nbsp;&nbsp;&nbsp;&nbsp;&nbsp;illa volat, ventus concava vela tenet.<BR>
caerula propulsae subducitur unda carinae:<BR>
&nbsp;&nbsp;&nbsp;&nbsp;&nbsp;terra tibi, nobis adspiciuntur aquae. <BR>
in latus omne patens turris circumspicit undas; <BR>
&nbsp;&nbsp;&nbsp;&nbsp;&nbsp;huc feror et lacrimis osque sinusque madent. <BR>
per lacrimas specto cupidaeque faventia menti <BR>
&nbsp;&nbsp;&nbsp;&nbsp;&nbsp;longius adsueto lumina nostra vident. <BR>
adde preces castas inmixtaque vota timori<BR>
&nbsp;&nbsp;&nbsp;&nbsp;&nbsp;nunc quoque te salvo persoluenda mihi!<BR>
Vota ego persolvam?  votis Medea fruetur! <BR>
&nbsp;&nbsp;&nbsp;&nbsp;&nbsp;cor dolet atque ira mixtus abundat amor. <BR>
dona feram templis, vivum quod Iasona perdo? <BR>
&nbsp;&nbsp;&nbsp;&nbsp;&nbsp;hostia pro damnis concidat icta meis? <BR>
Non equidem secura fui semperque verebar, <BR>
&nbsp;&nbsp;&nbsp;&nbsp;&nbsp;ne pater Argolica sumeret urbe nurum. <BR>
Argolidas timui&#151;nocuit mihi barbara paelex! <BR>
&nbsp;&nbsp;&nbsp;&nbsp;&nbsp;non expectato vulnus ab hoste tuli. <BR>
nec facie meritisque placet, sed carmina novit <BR>
&nbsp;&nbsp;&nbsp;&nbsp;&nbsp;diraque cantata pabula falce metit. <BR>
illa reluctantem cursu deducere Lunam <BR>
&nbsp;&nbsp;&nbsp;&nbsp;&nbsp;nititur et tenebris abdere Solis equos;<BR>
illa refrenat aquas obliquaque flumina sistit,<BR>
&nbsp;&nbsp;&nbsp;&nbsp;&nbsp;illa loco silvas vivaque saxa movet. <BR>
per tumulos errat passis discincta capillis <BR>
&nbsp;&nbsp;&nbsp;&nbsp;&nbsp;certaque de tepidis colligit ossa rogis. <BR>
devovet absentis simulacraque cerea figit <BR>
&nbsp;&nbsp;&nbsp;&nbsp;&nbsp;et miserum tenues in iecur urget acus.<BR>
et quae nescierim melius:  male quaeritur herbis <BR>
&nbsp;&nbsp;&nbsp;&nbsp;&nbsp;moribus et forma conciliandus amor. <BR>
Hanc potes amplecti thalamoque relictus in uno <BR>
&nbsp;&nbsp;&nbsp;&nbsp;&nbsp;inpavidus somno nocte silente frui? <BR>
scilicet ut tauros, ita te iuga ferre coegit:<BR>
&nbsp;&nbsp;&nbsp;&nbsp;&nbsp;quaque feros angues, te quoque mulcet ope. <BR>
adde quod adscribi factis procerumque tuisque <BR>
&nbsp;&nbsp;&nbsp;&nbsp;&nbsp;se favet et titulo coniugis uxor obest. <BR>
atque aliquis Peliae de partibus acta venenis <BR>
&nbsp;&nbsp;&nbsp;&nbsp;&nbsp;inputat et populum qui sibi credat habet: <BR>
non haec Aesonides, sed Phasias Aeetine <BR>
&nbsp;&nbsp;&nbsp;&nbsp;&nbsp;aurea Phrixeae terga revellit ovis.<BR>
non probat Alcimede mater tua&#151;consule matrem!&#151;<BR>
&nbsp;&nbsp;&nbsp;&nbsp;&nbsp;non pater, a gelido cui venit axe nurus. <BR>
illa sibi a Tanai Scythiaeque paludibus udae <BR>
&nbsp;&nbsp;&nbsp;&nbsp;&nbsp;quaerat et a patria Phasidis usque virum.<BR>
Mobilis Aesonide vernaque incertior aura, <BR>
&nbsp;&nbsp;&nbsp;&nbsp;&nbsp;cur tua polliciti pondere verba carent? <BR>
vir meus hinc ieras, vir non meus inde redisti&#151;<BR>
&nbsp;&nbsp;&nbsp;&nbsp;&nbsp;sim reducis coniunx, sicut euntis eram.<BR>
si te nobilitas generosaque nomina tangunt:<BR>
&nbsp;&nbsp;&nbsp;&nbsp;&nbsp;en ego Minoo nata Thoante feror.<BR>
Bacchus avus:  Bacchi coniunx redimita corona <BR>
&nbsp;&nbsp;&nbsp;&nbsp;&nbsp;praeradiat stellis signa minora suis. <BR>
dos tibi Lemnos erit, terra ingeniosa colenti; <BR>
&nbsp;&nbsp;&nbsp;&nbsp;&nbsp;me quoque dotalis inter habere potes. <BR>
Nunc etiam peperi.  gratare ambobus, Iason&#151;<BR>
&nbsp;&nbsp;&nbsp;&nbsp;&nbsp;dulce mihi gravidae fecerat auctor onus. <BR>
felix in numero quoque sum prolemque gemellam<BR>
&nbsp;&nbsp;&nbsp;&nbsp;&nbsp;pignora Lucina bina favente dedi. <BR>
si quaeris, cui sint similes, cognosceris illis: <BR>
&nbsp;&nbsp;&nbsp;&nbsp;&nbsp;fallere non norunt, cetera patris habent; <BR>
legatos quos paene dedi pro matre ferendos; <BR>
&nbsp;&nbsp;&nbsp;&nbsp;&nbsp;sed tenuit coeptas saeva noverca vias. <BR>
Medeam timui&#151;plus est Medea noverca&#151;<BR>
&nbsp;&nbsp;&nbsp;&nbsp;&nbsp;Medeae faciunt ad scelus omne manus. <BR>
Spargere quae fratris potuit lacerata per agros <BR>
&nbsp;&nbsp;&nbsp;&nbsp;&nbsp;corpora, pignoribus parceret illa meis? <BR>
hanc, tamen o demens Colchisque ablate venenis, <BR>
&nbsp;&nbsp;&nbsp;&nbsp;&nbsp;diceris Hypsipyles praeposuisse toro?<BR>
turpiter illa virum cognovit adultera virgo,<BR>
&nbsp;&nbsp;&nbsp;&nbsp;&nbsp;me tibi teque mihi taeda pudica dedit. <BR>
prodidit illa patrem&#151;rapui de caede Thoanta. <BR>
&nbsp;&nbsp;&nbsp;&nbsp;&nbsp;deseruit Colchos&#151;me mea Lemnos habet. <BR>
Quid refert, scelerata piam si vincit?  et ipso <BR>
&nbsp;&nbsp;&nbsp;&nbsp;&nbsp;crimine dotata est emeruitque virum.<BR>
Lemniadum facinus culpo, non miror, Iason!<BR>
&nbsp;&nbsp;&nbsp;&nbsp;&nbsp;quamlibet ignavis ipse dat arma dolor. <BR>
dic age, si ventis ut oportuit actus iniquis <BR>
&nbsp;&nbsp;&nbsp;&nbsp;&nbsp;intrasses portus tuque comesque meos<BR>
obviaque exissem fetu comitante gemello&#151;<BR>
&nbsp;&nbsp;&nbsp;&nbsp;&nbsp;hiscere nempe tibi terra roganda fuit!&#151;<BR>
quo vultu natos, quo me scelerate videres? <BR>
&nbsp;&nbsp;&nbsp;&nbsp;&nbsp;perfidiae pretio qua nece dignus eras? <BR>
ipse quidem per me tutus sospesque fuisses,<BR>
&nbsp;&nbsp;&nbsp;&nbsp;&nbsp;non quia tu dignus, sed quia mitis ego. <BR>
paelicis ipsa meos implessem sanguine vultus, <BR>
&nbsp;&nbsp;&nbsp;&nbsp;&nbsp;quosque veneficiis abstulit illa suis.<BR>
Medeae Medea forem.  quod si quid ab alto <BR>
&nbsp;&nbsp;&nbsp;&nbsp;&nbsp;iustus adest votis Iuppiter ipse meis, <BR>
quod gemit Hypsipyle, lecti quoque subnuba nostri <BR>
&nbsp;&nbsp;&nbsp;&nbsp;&nbsp;maereat et leges sentiat ipsa suas<BR>
utque ego destituor coniunx materque duorum, <BR>
&nbsp;&nbsp;&nbsp;&nbsp;&nbsp;a totidem natis orba sit aque viro! <BR>
nec male parta diu teneat peiusque relinquat:<BR>
&nbsp;&nbsp;&nbsp;&nbsp;&nbsp;exulet et toto quaerat in orbe fugam.<BR>
quam fratri germana fuit miseroque parenti <BR>
&nbsp;&nbsp;&nbsp;&nbsp;&nbsp;filia tam natis, tam sit acerba viro!<BR>
cum mare, cum terras consumpserit, aera temptet; <BR>
&nbsp;&nbsp;&nbsp;&nbsp;&nbsp;erret inops, exspes, caede cruenta sua.<BR>
haec ego, coniugio fraudata Thoantias, oro. <BR>
&nbsp;&nbsp;&nbsp;&nbsp;&nbsp;vivite devoto nuptaque virque toro!
</P>

<div class="footer">
	<p>
		<a href="/ovid.html">Ovid</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>

</BODY>
</HTML>
