<html>
	<head>
		<title>
			Ovid: Heroides XIX
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>P. OVIDI NASONIS EPISTVLAE HEROIDVM
</p>

<P class=border></P>

<P>
<B>XIX. Hero Leandro</B>
</P>

<P>
Quam mihi misisti verbis, Leandre, salutem <BR>
&nbsp;&nbsp;&nbsp;&nbsp;&nbsp;ut possim missam rebus habere, veni! <BR>
longa mora est nobis omnis, quae gaudia differt. <BR>
&nbsp;&nbsp;&nbsp;&nbsp;&nbsp;da veniam fassae; non patienter amo.<BR>
urimur igne pari, sed sum tibi viribus impar: <BR>
&nbsp;&nbsp;&nbsp;&nbsp;&nbsp;fortius ingenium suspicor esse viris. <BR>
ut corpus, teneris ita mens infirma puellis;<BR>
&nbsp;&nbsp;&nbsp;&nbsp;&nbsp;deficiam, parvi temporis adde moram.<BR>
vos modo venando, modo rus geniale colendo <BR>
&nbsp;&nbsp;&nbsp;&nbsp;&nbsp;ponitis in varia tempora longa mora.<BR>
aut fora vos retinent aut unctae dona palaestrae<BR>
&nbsp;&nbsp;&nbsp;&nbsp;&nbsp;flectitis aut freno colla sequacis equi; <BR>
nunc volucrem laqueo, nunc piscem ducitis hamo,<BR>
&nbsp;&nbsp;&nbsp;&nbsp;&nbsp;diluitur posito serior hora mero. <BR>
his mihi summotae, vel si minus acriter urar, <BR>
&nbsp;&nbsp;&nbsp;&nbsp;&nbsp;quod faciam, superest praeter amare nihil. <BR>
quod superest facio, teque, o mea sola voluptas, <BR>
&nbsp;&nbsp;&nbsp;&nbsp;&nbsp;plus quoque, quam reddi quod mihi possit, amo.<BR>
aut ego cum cana de te nutrice susurro, <BR>
&nbsp;&nbsp;&nbsp;&nbsp;&nbsp;quaeque tuum, miror, causa moretur iter;<BR>
aut mare prospiciens odioso concita vento <BR>
&nbsp;&nbsp;&nbsp;&nbsp;&nbsp;corripio verbis aequora paene tuis; <BR>
aut ubi saevitiae paulum gravis unda remisit, <BR>
&nbsp;&nbsp;&nbsp;&nbsp;&nbsp;posse quidem, sed te nolle venire, queror; <BR>
dumque queror lacrimae per amantia lumina manant, <BR>
&nbsp;&nbsp;&nbsp;&nbsp;&nbsp;pollice quas tremulo conscia siccat anus. <BR>
saepe tui specto si sint in litore passus, <BR>
&nbsp;&nbsp;&nbsp;&nbsp;&nbsp;impositas tamquam servet harena notas; <BR>
utque rogem de te et scribam tibi, siquis Abydo <BR>
&nbsp;&nbsp;&nbsp;&nbsp;&nbsp;venerit aut, quaero, siquis Abydon eat.<BR>
quid referam, quotiens dem vestibus oscula, quas tu <BR>
&nbsp;&nbsp;&nbsp;&nbsp;&nbsp;Hellespontiaca ponis iturus aqua? <BR>
sic ubi lux acta est et noctis amicior hora <BR>
&nbsp;&nbsp;&nbsp;&nbsp;&nbsp;exhibuit pulso sidera clara die, <BR>
protinus in summa vigilantia lumina turre <BR>
&nbsp;&nbsp;&nbsp;&nbsp;&nbsp;ponimus, adsuetae signa notamque viae,<BR>
tortaque versato ducentes stamina fuso <BR>
&nbsp;&nbsp;&nbsp;&nbsp;&nbsp;feminea tardas fallimus arte moras. <BR>
quid loquar interea tam longo tempore, quaeris:<BR>
&nbsp;&nbsp;&nbsp;&nbsp;&nbsp;nil nisi Leandri nomen in ore meo est.<BR>
'iamne putas exisse domo mea gaudia, nutrix, <BR>
&nbsp;&nbsp;&nbsp;&nbsp;&nbsp;an vigilant omnes, et timet ille suos? <BR>
iamne suas umeris illum deponere vestes, <BR>
&nbsp;&nbsp;&nbsp;&nbsp;&nbsp;pallade iam pingui tinguere membra putas?' <BR>
adnuit illa fere; non nostra quod oscula curet, <BR>
&nbsp;&nbsp;&nbsp;&nbsp;&nbsp;sed movet obrepens somnus anile caput. <BR>
postque morae minimum 'iam certe navigat,' inquam, <BR>
&nbsp;&nbsp;&nbsp;&nbsp;&nbsp;'lentaque dimotis bracchia iactat aquis.' <BR>
paucaque cum tacta perfeci stamina terra<BR>
&nbsp;&nbsp;&nbsp;&nbsp;&nbsp;an medio possis, quaerimus, esse freto.<BR>
et modo prospicimus, timida modo voce precamur, <BR>
&nbsp;&nbsp;&nbsp;&nbsp;&nbsp;ut tibi det faciles utilis aura vias; <BR>
auribus incertas voces captamus et omnem <BR>
&nbsp;&nbsp;&nbsp;&nbsp;&nbsp;adventus strepitum credimus esse tui. <BR>
sic ubi deceptae pars est mihi maxima noctis <BR>
&nbsp;&nbsp;&nbsp;&nbsp;&nbsp;acta, subit furtim lumina fessa sopor. <BR>
forsitan invitus mecum tamen, improbe, dormis<BR>
&nbsp;&nbsp;&nbsp;&nbsp;&nbsp;et, quamquam non vis ipse venire, venis. <BR>
nam modo te videor prope iam spectare natantem, <BR>
&nbsp;&nbsp;&nbsp;&nbsp;&nbsp;bracchia nunc umeris umida ferre meis,<BR>
nunc dare quae soleo, madidis velamina membris, <BR>
&nbsp;&nbsp;&nbsp;&nbsp;&nbsp;pectora nunc nostro iuncta fovere sinu <BR>
multaque praeterea linguae reticenda modestae<BR>
&nbsp;&nbsp;&nbsp;&nbsp;&nbsp;quae fecisse iuvat, facta referre pudet. <BR>
me miseram! brevis est haec et non vera voluptas; <BR>
&nbsp;&nbsp;&nbsp;&nbsp;&nbsp;nam tu cum somno semper abire soles.<BR>
firmius, o, cupidi tandem coeamus amantes, <BR>
&nbsp;&nbsp;&nbsp;&nbsp;&nbsp;nec careant vera gaudia nostra fide.<BR>
cur ego tot viduas exegi frigida noctes? <BR>
&nbsp;&nbsp;&nbsp;&nbsp;&nbsp;cur totiens a me, lente morator, abes?<BR>
est mare, confiteor, non nunc tractabile nanti; <BR>
&nbsp;&nbsp;&nbsp;&nbsp;&nbsp;nocte sed hesterna lenior aura fuit. <BR>
cur ea praeterita est? cur non ventura timebas? <BR>
&nbsp;&nbsp;&nbsp;&nbsp;&nbsp;tam bona cur periit, nec tibi rapta via est? <BR>
protinus ut similis detur tibi copia cursus, <BR>
&nbsp;&nbsp;&nbsp;&nbsp;&nbsp;hoc melior certe, quo prior, illa fuit. <BR>
at cito mutata est pacati forma profundi. <BR>
&nbsp;&nbsp;&nbsp;&nbsp;&nbsp;tempore, cum properas, saepe minore venis. <BR>
hic, puto, deprensus nil quod querereris haberes<BR>
&nbsp;&nbsp;&nbsp;&nbsp;&nbsp;meque tibi amplexo nulla noceret hiems.<BR>
certe ego tum ventos audirem laeta sonantes<BR>
&nbsp;&nbsp;&nbsp;&nbsp;&nbsp;et numquam placidas esse precarer aquas. <BR>
quid tamen evenit, cur sis metuentior undae <BR>
&nbsp;&nbsp;&nbsp;&nbsp;&nbsp;contemptumque prius nunc vereare fretum? <BR>
nam memini, cum te saevum veniente minaxque <BR>
&nbsp;&nbsp;&nbsp;&nbsp;&nbsp;non minus, aut multo non minus, aequor erat; <BR>
cum tibi clamabam: 'sic tu temerarius esto, <BR>
&nbsp;&nbsp;&nbsp;&nbsp;&nbsp;ne miserae virtus sit tua flenda mihi.' <BR>
unde novus timor hic quoque illa audacia fugit? <BR>
&nbsp;&nbsp;&nbsp;&nbsp;&nbsp;magnus ubi est spretis ille natator aquis?<BR>
sis tamen hoc potius, quam quod prius esse solebas, <BR>
&nbsp;&nbsp;&nbsp;&nbsp;&nbsp;et facias placidum per mare tutus iter&#151; <BR>
dummodo sis idem; dum sic, ut scribis, amemur<BR>
&nbsp;&nbsp;&nbsp;&nbsp;&nbsp;flammaque non fiat frigidus illa cinis.<BR>
non ego tam ventos timeo mea vota morantes, <BR>
&nbsp;&nbsp;&nbsp;&nbsp;&nbsp;quam similis vento ne tuus erret amor, <BR>
ne non sim tanti, superentque pericula causam<BR>
&nbsp;&nbsp;&nbsp;&nbsp;&nbsp;et videar merces esse labore minor. <BR>
interdum metuo, patria ne laedar et impar <BR>
&nbsp;&nbsp;&nbsp;&nbsp;&nbsp;dicar Abydeno Thressa puella toro.<BR>
ferre tamen possum patientius omnia, quam si <BR>
&nbsp;&nbsp;&nbsp;&nbsp;&nbsp;otia nescio qua paelice captus agis, <BR>
in tua si veniunt alieni colla lacerti<BR>
&nbsp;&nbsp;&nbsp;&nbsp;&nbsp;fitque novus nostri finis amoris amor. <BR>
a, potius peream, quam crimine vulnerer isto, <BR>
&nbsp;&nbsp;&nbsp;&nbsp;&nbsp;fataque sint culpa nostra priora tua! <BR>
nec quia venturi dederis mihi signa doloris, <BR>
&nbsp;&nbsp;&nbsp;&nbsp;&nbsp;haec loquor aut fama sollicitata nova. <BR>
omnia sed vereor!  quis enim securus amavit? <BR>
&nbsp;&nbsp;&nbsp;&nbsp;&nbsp;cogit et absentes plura timere locus.<BR>
felices illas, sua quas praesentia nosse <BR>
&nbsp;&nbsp;&nbsp;&nbsp;&nbsp;crimina vera iubet, falsa timere vetat.<BR>
nos tam vana movet, quam facta iniuria fallit, <BR>
&nbsp;&nbsp;&nbsp;&nbsp;&nbsp;incitat et morsus error uterque pares. <BR>
o utinam venias!  aut ut ventusve paterve <BR>
&nbsp;&nbsp;&nbsp;&nbsp;&nbsp;causaque sit certe femina nulla morae! <BR>
quodsi quam sciero, moriar, mihi crede, dolendo; <BR>
&nbsp;&nbsp;&nbsp;&nbsp;&nbsp;iamdudum pecca, si mea fata petis.<BR>
sed neque peccabis, frustraque ego terreor istis, <BR>
&nbsp;&nbsp;&nbsp;&nbsp;&nbsp;quoque minus venias, invida pugnat hiems.<BR>
me miseram! quanto planguntur litora fluctu, <BR>
&nbsp;&nbsp;&nbsp;&nbsp;&nbsp;et latet obscura condita nube dies! <BR>
forsitan ad pontum mater pia venerit Helles<BR>
&nbsp;&nbsp;&nbsp;&nbsp;&nbsp;mersaque roratis nata fleatur aquis;<BR>
an mare ab inviso privignae nomine dictum <BR>
&nbsp;&nbsp;&nbsp;&nbsp;&nbsp;vexat in aequoream versa noverca deam? <BR>
non favet, ut nunc est, teneris locus iste puellis; <BR>
&nbsp;&nbsp;&nbsp;&nbsp;&nbsp;hac Helle periit, hac ego laedor aqua. <BR>
at tibi flammarum memori, Neptune, tuarum <BR>
&nbsp;&nbsp;&nbsp;&nbsp;&nbsp;nullus erat ventis impediendus amor:<BR>
si neque Amymone nec, laudatissima forma, <BR>
&nbsp;&nbsp;&nbsp;&nbsp;&nbsp;criminis est Tyro fabula vana tui, <BR>
lucidaque Alcyone Calyceque Hecataeone nata, <BR>
&nbsp;&nbsp;&nbsp;&nbsp;&nbsp;et nondum nexis angue Medusa comis<BR>
flavaque Laudice caeloque recepta Celaeno<BR>
&nbsp;&nbsp;&nbsp;&nbsp;&nbsp;et quarum memini nomina lecta mihi. <BR>
has certe pluresque canunt, Neptune, poetae <BR>
&nbsp;&nbsp;&nbsp;&nbsp;&nbsp;molle latus lateri conposuisse tuo. <BR>
cur igitur, totiens vires expertus amoris, <BR>
&nbsp;&nbsp;&nbsp;&nbsp;&nbsp;adsuetum nobis turbine claudis iter?<BR>
parce, ferox, latoque mari tua proelia misce;<BR>
&nbsp;&nbsp;&nbsp;&nbsp;&nbsp;seducit terras haec brevis unda duas. <BR>
te decet aut magnas magnum iactare carinas<BR>
&nbsp;&nbsp;&nbsp;&nbsp;&nbsp;aut etiam totis classibus esse trucem; <BR>
turpe deo pelagi iuvenem terrere natantem<BR>
&nbsp;&nbsp;&nbsp;&nbsp;&nbsp;gloriaque est stagno quolibet ista minor. <BR>
nobilis ille quidem est et clarus origine, sed non <BR>
&nbsp;&nbsp;&nbsp;&nbsp;&nbsp;a tibi suspecto ducit Ulixe genus. <BR>
da veniam servaque duos. natat ille; sed isdem <BR>
&nbsp;&nbsp;&nbsp;&nbsp;&nbsp;corpus Leandri, spes mea pendet aquis.<BR>
sternuit etn lumen&#151;posito nam scribimus illo&#151; <BR>
&nbsp;&nbsp;&nbsp;&nbsp;&nbsp;sternuit et nobis prospera signa dedit. <BR>
ecce, merum nutrix faustos instillat in ignes<BR>
&nbsp;&nbsp;&nbsp;&nbsp;&nbsp;'cras' que 'erimus plures' inquit et ipsa bibit. <BR>
effice nos plures evicta per aequora lapsus, <BR>
&nbsp;&nbsp;&nbsp;&nbsp;&nbsp;o penitus toto corde recepte mihi! <BR>
in tua castra redi, socii desertor amoris; <BR>
&nbsp;&nbsp;&nbsp;&nbsp;&nbsp;ponuntur medio cur mea membra toro? <BR>
quod timeas, non est! auso Venus ipsa favebit<BR>
&nbsp;&nbsp;&nbsp;&nbsp;&nbsp;sternet et aequoreas aequore nata vias.<BR>
ire libet medias ipsi mihi saepe per undas, <BR>
&nbsp;&nbsp;&nbsp;&nbsp;&nbsp;sed solet hoc maribus tutius esse fretum. <BR>
nam cur hac vectis Phrixo Phrixique sorore <BR>
&nbsp;&nbsp;&nbsp;&nbsp;&nbsp;sola dedit vastis femina nomen aquis? <BR>
forsitan ad reditum metuas ne tempora desint, <BR>
&nbsp;&nbsp;&nbsp;&nbsp;&nbsp;aut gemini nequeas ferre laboris onus. <BR>
at nos diversi medium coeamus in aequor <BR>
&nbsp;&nbsp;&nbsp;&nbsp;&nbsp;obviaque in summis oscula demus aquis<BR>
atque ita quisque suas iterum redeamus ad urbes; <BR>
&nbsp;&nbsp;&nbsp;&nbsp;&nbsp;exiguum sed plus quam nihil illud erit.<BR>
vel pudor hic utinam, qui nos clam cogit amare,<BR>
&nbsp;&nbsp;&nbsp;&nbsp;&nbsp;vel timidus famae cedere vellet amor! <BR>
nunc male res iunctae, calor et reverentia pugnant. <BR>
&nbsp;&nbsp;&nbsp;&nbsp;&nbsp;quid sequar, in dubio est; haec decet, ille iuvat. <BR>
ut semel intravit Colchos Pagasaeus Iason, <BR>
&nbsp;&nbsp;&nbsp;&nbsp;&nbsp;impositam celeri Phasida puppe tulit; <BR>
ut semel Idaeus Lacedaemona venit adulter, <BR>
&nbsp;&nbsp;&nbsp;&nbsp;&nbsp;cum praeda rediit protinus ille sua.<BR>
tu quam saepe petis quod amas, tam saepe relinquis, <BR>
&nbsp;&nbsp;&nbsp;&nbsp;&nbsp;et quotiens grave sit puppibus ire, natas.<BR>
sic tamen, o iuvenis, tumidarum victor aquarum, <BR>
&nbsp;&nbsp;&nbsp;&nbsp;&nbsp;sic facito spernas, ut vereare, fretum. <BR>
arte laboratae merguntur ab aequore naves; <BR>
&nbsp;&nbsp;&nbsp;&nbsp;&nbsp;tu tua plus remis bracchia posse putas? <BR>
quod cupis, hoc nautae metuunt, Leandre, natare; <BR>
&nbsp;&nbsp;&nbsp;&nbsp;&nbsp;exitus hic fractis puppibus esse solet. <BR>
me miseram! cupio non persuadere quod hortor<BR>
&nbsp;&nbsp;&nbsp;&nbsp;&nbsp;sisque, precor, monitis fortior ipse meis;<BR>
dummodo pervenias excussaque saepe per undas <BR>
&nbsp;&nbsp;&nbsp;&nbsp;&nbsp;inicias umeris bracchia lassa meis.<BR>
sed mihi, caeruleas quotiens obvertor ad undas, <BR>
&nbsp;&nbsp;&nbsp;&nbsp;&nbsp;nescio quid pavidum frigore pectus habet. <BR>
nec minus hesternae confundor imagine noctis, <BR>
&nbsp;&nbsp;&nbsp;&nbsp;&nbsp;quamvis est sacris illa piata meis. <BR>
namque sub aurora iam dormitante lucerna<BR>
&nbsp;&nbsp;&nbsp;&nbsp;&nbsp;somnia quo cerni tempore vera solent, <BR>
stamina de digitis cecidere sopore remissis<BR>
&nbsp;&nbsp;&nbsp;&nbsp;&nbsp;collaque pulvino nostra ferenda dedi. <BR>
hic ego ventosas nantem delphina per undas <BR>
&nbsp;&nbsp;&nbsp;&nbsp;&nbsp;cernere non dubia sum mihi visa fide:<BR>
quem postquam bibulis illisit fluctus harenis, <BR>
&nbsp;&nbsp;&nbsp;&nbsp;&nbsp;unda simul miserum vitaque deseruit. <BR>
quidquid id est, timeo; nec tu mea somnia ride <BR>
&nbsp;&nbsp;&nbsp;&nbsp;&nbsp;nec nisi tranquillo bracchia crede mari.<BR>
si tibi non parcis, dilectae parce puellae, <BR>
&nbsp;&nbsp;&nbsp;&nbsp;&nbsp;quae numquam nisi te sospite sospes ero.<BR>
spes tamen est fractis vicinae pacis in undis; <BR>
&nbsp;&nbsp;&nbsp;&nbsp;&nbsp;tu placidas toto pectore finde vias.<BR>
interea, quoniam nanti freta pervia non sunt, <BR>
&nbsp;&nbsp;&nbsp;&nbsp;&nbsp;leniat invisas littera missa moras.
</P>

<div class="footer">
	<p>
		<a href="/ovid.html">Ovid</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>

</BODY>
</HTML>