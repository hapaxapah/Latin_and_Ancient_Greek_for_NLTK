<HTML>
<HEAD>
<TITLE>Solet annuere</TITLE>
</HEAD>
<BODY BACKGROUND="10.jpg" BGCOLOR="#FFFFFF">
<BR>
<CENTER><FONT SIZE=5>SOLET ANNUERE</FONT></CENTER>
<FONT Size=4>
<CENTER>[Bulla Domini Papae Honorii III super regulam fratrum minorum: Nov. 29, 1223 A.D.]</CENTER>
<P>
<HR>
<HR>
<P>
<CENTER>Honorius Episcopus servus servorum Dei
dilectis filiis, fratri Francisco et aliis fratribus de Ordine Fratrum
Minorum, salutem et apostolicam Benedictionem:</CENTER>
<P>
     Solet annuere Sedes Apostolica piis votis et honestis petentium
     desideriis favorem benivolum impertiri. Eapropter, dilecti in Domino
     filii, vestris piis precibus inclinati, ordinis vestri regulam, a bonae
     memoriae Innocentio papa, praedecessore nostro, approbatam, annotatam
     praesentibus, auctoritate vobis apostolica confirmamus et praesentis
     scripti patrocinio communimus: Quae talis est,
<P>
<B>Caput I:  In nomine Domini! incipit vita minorum fratrum:</B>
<P>
     Regula et vita Minorum Fratrum haec est, scilicet Domini Nostri Jesu
     Christi sanctum Evangelium observare vivendo in obedientia, sine
     proprio et in castitate.
<P>
     Frater Franciscus promittit obedientiam et reverentiam domino papae
     Honorio ac successoribus eius canonice intrantibus et Ecclesiae
     Romanae. Et alii fratres teneantur fratri Francisco et eius
     sucessoribus obedire.
<P>
 <B>Caput II:  De his qui volunt vitam istam accipere, et qualiter recipi debeant.</B>
<P>
     Si qui voluerint hanc vitam accipere et venerint ad fratres nostros,
     mittant eos ad suos ministros provinciales, quibus solummodo et non
     aliis recipiendi fratres licentia concedatur. Ministri vero diligenter
     examinent eos de fide catholica et ecclesiaticis sacramentis.
<P>
     Et si haec omnia credant et velint ea fideliter et usque in finem
     firmiter obervare, et uxores non habent vel, si habent, et iam
     monasterium intraverint uxores vel, licentiam eis dederint auctoritate
     dioecesani episcopi, voto continentiae iam emisso, et illius sint
     aetatis exores, quod non possit de eis oriri suspicio, dicant illis
     verbum sancti Evangelii (cf. Mt 19,21), quod vadant et vendant omnia
     sua et ea studeant pauperibus erogare. Quod si facere non potuerint,
     sufficit eis bona voluntas.
<P>
     Et caveant fratres et eorum ministri, ne solliciti sint de rebus suis
     temporalibus, ut libere faciant de rebus suis, quidquid Dominus
     inspiraverit eis. Si tamen consilium requiratur, licentiam habeant
     ministri mittendi eos ad aliquos Deum timentes, quorum consilio bona
     sua pauperibus erogentur. Postea concedant eis pannos probationis,
     videlicet duas tunicas sine caputio et cingulum et braccas et caparonem
     usque ad cingulum, nisi eisdem ministris aliud secundum Deum aliquando
     videatur. Finito vero anno probationis, recipiantur ad oboedientiam
     promittentes vitam istam semper et regulam observare.
<P>
     Et nullo modo licebit eis de ista religione exire iuxta mandatum domini
     papae, quia secudum sanctum Evangelium nemo mittens manum ad aratrum et
     aspiciens retro aptus est regno Dei. (Lc 9,62)
<P>
     Et illi qui iam promiserunt oboedientiam habeant tunicam cum caputio et
     aliam sine caputione qui voluerint habere. Et qui necessitate coguntur
     possint portare calceamenta. Et fratres omnes vestimentis vilibus
     induantur et possint ea repetiare de saccis et aliis petiis cum
     benedictione Dei. Quos moneo et exhortor, ne despiciant neque iudicent
     homines, quos vident mollibus vestimentis et coloratis indutus, uti
     cibis et potibus delicatis, sed magis unusquisque iudicet et despiciat
     semetipsum.
<P>
<B> Caput III: De divino officio et iuiunio et quomodo fratres debeant ire per mundum.</B>
<P>
     Clerici faciant divinum officium secundum ordinem sanctae Romanae
     Ecclesiae excepto psalterio, ex quo habere poterunt breviaria.
<P>
     Laici vero dicant viginti quator Pater Noster pro matutino, pro laude
     quinque, pro prima, tertia, secta, nona, pro qualibet istarum septem,
     pro vesperis autem duodecim, pro completorio septem et orent pro
     defunctis.
<P>
     Et ieiunent a festo Omnium Sanctorum usque ad Nativitatem Domini.
     Sanctam vero quadragesimam, quae incipit ab Epiphania usque ad continuo
     quadraginta dies, quam Dominus suo sancto ieiunio consecravit (cf Mt
     4,2), qui voluntarie eam ieiunant benedicti sint a Domino, et qui
     nolunt non sint astricit. Sed aliam usque ad Resurrectionem Domini
     ieiunent..
<P>
     Aliis autem temporibus non teneantur nisi sexta feria ieiunare. Tempore
     vero manifestae necessitatis non teneantur fratres ieiunio corporali.
<P>
     Consulo vero, moneo et exhortor fratres meos in Domino Jesu Christo, ut
     quando vadunt per mundum, non litigent neque contendant verbis (cf 2
     Tim 2,14), nec alio iudicent; sed sint mites, pacifici et modesti,
     mansueti et humiles, honeste loquentes omnibus, sicut decet. Et non
     debeant equitare, nisi manifesta necessitate vel infirmitate cogantur.
<P>
     In quamcumque domum intraverint, primum dicant: Pax huic domui (cf Lc
     10,5). Et secundum sanctum Evangelium de omnibus cibis, qui apponuntur
     eis, liceat manducare (cf Lc 10,8).
<P>
 <B>Caput IV:  Quod fratres non recipiant pecuniam.</B>
<P>
     Praecipio firmiter fratribus universis, ut nullo modo denarios vel
     pecuniam recipiant per se vel per interpositam personam. Tamen pro
     necessitatibus infirmorum et aliis fratribus induendis, per amicos
     spirituales, ministri tantum et custodes sollicitam curam gerant
     secundum loca et tempora et frigidas regiones, sicut necessitati
     viderint expedire; eo semper salvo, ut, sicut dictum est, denarios vel
     pecuniam non recipiant.
<P>
<B>Caput V: De modo laborani.</B>
<P>
     Fratres illi, quibus gratiam dedit Dominus laborandi, laborent
     fideliter et devote, ita quod, excluso otio animae inimic, sanctae
     orationis et devotionis spiritum non extinguant, cui debent cetera
     temporalia deservire. De mercede vero laboris pro se et suis fratribus
     corporis necessario recipiant praeter denarios vel pecuniam et hoc
     humiliter, sicut decet servos Dei et paupertatis sanctissimae
     sectatores.
<P>
<B> Caput VI:  Quod nihil approprient sibi fratres, et de eleemosyna petenda et de
                             fratribus infirmis.</B>
<P>
     Fratres nihil sibi approprient nec domum nec locum nec aliquam rem. Et
     tanquam peregrini et advenae (cf 1 Ptr 2,11) in hoc saeculo in
     paupertate et humilitate Domino famulantes vadant pro eleemosyna
     confidenter, nec oportet eos verecundari, quia Dominus pro nobis se
     fecit pauperem in hoc mundo (cf 2 Cor 8,9). Haec est illa celsitudo
     altissimae paupertatis, quae vos, carissimos fratres meos, heredes et
     reges regni caelorum instituit, pauperes rebus fecit, virtutibus
     sublimavit (cf Jac 2,5). Haec sit portio vestra, quae perducit in
     terram viventium (cf Ps 141,6). Cui, dilectissimi fratres, totaliter
     inhaerentes nihil aliud pro nomine Domini nostri Jesus Christi in
     perpetuum sub caelo habere velitis.
<P>
     Et, ubicumque sunt et se invenerint fratres, ostendant se domesticos
     invicem interse. Et secure manifestet unus alteri necessitatem suam,
     quia, si mater nutrit et diligit filium suum (cf 1 Thess 2,7) carnalem,
     quanto diligentius debet quis diligere et nutrire fratrem suum
     spiritualem?
<P>
     Et, si quis eorum in infirmitate ceciderit, alii fratres debent ei
     servire, sicut vellent sibi serviri (cf Mt 7,12).
<P>
<B> Caput VII: De poenitentia fratribus peccantibus imponenda.</B>
<P>
     Si qui fratrum, instigante inimico, mortaliter peccaverint, pro illis
     peccatis, de quibus ordinatum fuerit inter fratres, ut recurratur ad
     solos ministros provinciales, teneantur praedicit fratres ad eos
     recurrere quam citius poterint, sine more. Ipsi vero ministri, si
     presbyteri sunt, cum misericordia iniungant illis poenitentiam; si vero
     presbyteri non sunt, iniungi faciant per alios sacerdotes ordinis,
     sicut eis secudum Deum melius videbitur expedire. Et cavere debent, ne
     irascantur et conturbentur propter peccatum alicuius, quia ira et
     conturbatio in se et in aliis impediunt caritatem.
<P>
<B>Caput VII: De electione generalis ministri huius fraternitatis et de capitulo
                                Pentecostes.</B>
<P>
     Universi fratres unum de fratribus istius religionis teneantur semper
     habere generalem ministrum et servum totius fraternitatis et ei
     teneantur firmiter obedire. Quo decedente, electio successoris fiat a
     ministris provincialbius et custodibus in capitulo Pentecostes, in quo
     provinciales ministri teneantur semper insimul convenire, ubicumque a
     generali ministro fuerit constitutum; et hoc semel in tribus annis vel
     ad alium terminum maiorem vel minorem, sicut a praedicto ministro
     fuerit ordinatum.
<P>
<B> Caput IX: De praedicatoribus.</B>
<P>
     Fratres non praedicent in episcopatu alicuius episcopi, cum ab eo illis
     fuerit contradictum. Et nullus fratrum populo penitus audeat
     praedicare, nisis a ministro generali huius fraternitatis fuerit
     examinatus et approbatus, et ab eo officium sibi praedicationis
     concessum.
<P>
     Moneo quoque et exhortor eosdem fratres, ut in praedicatione, quam
     faciunt, sint examinata et casta eorum eloquia (cf Ps 11,7; 17,21), ad
     utilitatem et aedificationem populi, annuntiando eis vitia et virtutes,
     poenam et gloriam cum brevitate sermonis; quia verbum abbreviatum fecit
     Dominus super terram (cf Rom 9,28).
<P>
<B>Caput X: De admonitione et correctione fratrum.</B>
<P>
     Fratres, qui sunt ministri et servi aliorum fraturm, visitent et
     moneant fratres suos et humiliter et caritative corrigant eos, non
     praecipientes eis aliquid, quod sit contra animam suam et regulam
     nostram. Fratres vero, qui sunt subditi, recordentur, quod propter Deum
     abnegaverunt proprias voluntates. Unde firmiter praecipio eis, ut
     obediant suis ministris in omnibus quae promiserunt Domino observare et
     non sunt contraria animae et regulae nostrae. Et ubicumque sunt
     fratres, qui scirent et cognoscerent, se non posse regulam
     spiritualiter observare, ad suos ministros debeant et possint
     recurrere. Ministri vero caritative et benigne eos recipiant et tantam
     familiaritatem habeant circa ipsos, ut dicere possint eis et facere
     sicut domini servis suis; nam ita debet esse, quod ministri sint servi
     omnium fratrum.
<P>
     Moneo vero et exhortor in Domino Jesu Christo, ut caveant fratres ab
     omni superbia, vana gloria, invidia, avaritia (cf Lc 12,15), cura et
     sollicitudine hujus saeculi (cf Mt 13,22), detractrione et
     murmuratione, et non curent nescientes litteras litteras discere; seb
     attendant, quod super omnia desiderare debent habere Spiritum Domini et
     sanctam eius operationem, orare semper ad eum puro corde et habere
     humilitatem, patientiam in persecutione et infirmitate et diligere eos
     qui nos persequuntur et reprehendunt et arguunt, quia dicit Dominus:
     Diligite inimicos vestros et orate pro persequentibus et calumniantibus
     vos (Mt 5,44). Beati qui persecutionem patiuntur propter iustitiam,
     quoniam ipsorum est regnum caelorum (Mt 5,10). Qui autem perseveraverit
     usque in finem hic salvus erit (Mt 10,22).
<P>
 <B>Caput XI: Quod fratres non ingrediantur monasteria monacharum.</B>
<P>
     Praecipio firmiter fratribus universis, ne habeant suspecta consortia
     vel consilia mulierum, et ne ingrediantur monasteria monacharum praeter
     illos, quibus a sede apostolica concessa est licentia specialis; nec
     fiant compartres virorum vel mulierum nec hac occasione inter fratres
     vel de fratribus scandalum oriatur.
<P>
<B> Caput XII: De euntibus inter saracenos et alios infideles.</B>
<P>
     Quicumque fratrum divina inspiratione voluerint ire inter saracenos et
     alios infideles petant inde licentiam a suis ministris provincialibus.
     Ministri vero nullis eundi licentiam tribuant, nisi eis quos viderint
     esse idoneos ad mittendum..
<P>
     Ad haec per obedientiam iniungo ministris, ut petant a domino papa unum
     de sancte Romanae Eccclesiae cardinalibus, qui sit gubernator,
     protector et corrector istius fraternitatis, ut semper subditi et
     subiecti pedibus eiusdem sanctae Ecclesiae stabiles in fide (cf Col
     1,23) catholica paupertatem et humilitatem et sanctum evangelium Domini
     nostri Jesu Christi, quod firmiter promisimus, observemus.
<P>
<CENTER> Sequitur Confirmatio Regulae</CENTER>
<P>
     Nulli ergo omnino hominum liceat hanc paginam nostrae confirmationis
     infringere, vel ei ausu temerario contraire. Si quis autem hoc
     attentatre praesumpserit, indignationem omnipotentis Dei et beatorum
     Petri et Pauli, apostolorum eius, se noverit incursurum.

     Datum Laterani tertio kalendas decembris, Pontificatus nostri anno
     octavo.
<P>
<HR>
<HR>
<CENTER><TABLE BORDER=0 CELLSPACING=15 CELLPADDING=0>
<TR>
	<TD><A HREF="papal.html">Papal Bulls</A>
	<TD><a href="index.html">The Latin Library</A>
	<TD><a href="classics.html">The Classics Homepage</A>
</TABLE></CENTER>
</BODY>
</HTML>