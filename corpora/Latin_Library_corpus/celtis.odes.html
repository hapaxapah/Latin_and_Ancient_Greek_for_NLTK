<HTML><HEAD> <TITLE>Conrad Celtis: Odes</TITLE> </HEAD> <BODY BACKGROUND="back4.jpg" BGCOLOR="#FFFFFF"><BASEFONT SIZE="4"> <BR> <FONT SIZE=5><CENTER> CONRADUS CELTIS: ODES</FONT></font></center> <P> <FONT size=4> <HR><HR> <P>  
<BLOCKQUOTE><BLOCKQUOTE>
<B>Ode 3,8</B>
<p><FONT SIZE="4">
Exsecrat <br>
Germanum inventorem <br>
Bombardae,<br>
cuius pila paene traiectus fuisset.
<p>
Primus per auras saxa volantia<br>
Ardente torquens concita  pulvere<br>
&nbsp;&nbsp;&nbsp;&nbsp;&nbsp;Quique igne sternaci  sonoro<br>
&nbsp;&nbsp;&nbsp;&nbsp;&nbsp;&nbsp;&nbsp;Aera commovefecit ictu,<br>
Is regis  olim ficta tonitrua<br>
Et vera struxit cum Iove  fulmina,<br>
&nbsp;&nbsp;&nbsp;&nbsp;&nbsp;Dum  mille momento per unam<br>
&nbsp;&nbsp;&nbsp;&nbsp;&nbsp;&nbsp;&nbsp;Corpora comminuit  ruinam. <br>
Uno tumulto fortia moenia<br>
Molitur urbes celsa culmina<br>
&nbsp;&nbsp;&nbsp;&nbsp;&nbsp;Cum turribus casura, tristes<br>
&nbsp;&nbsp;&nbsp;&nbsp;&nbsp;&nbsp;&nbsp;Machina dum iaculatur orbes.<br>
Nostro sub axe indignus erat mori<br>
Germana nullis nomina saeculis<br>
&nbsp;&nbsp;&nbsp;&nbsp;&nbsp;Laturus, indignus scelestam <br>
&nbsp;&nbsp;&nbsp;&nbsp;&nbsp;&nbsp;&nbsp;Carminibus meruisse vitam,<br>
Riphaea dignus frigora perpeti<br>
Et saxa semper ferre natantia<br>
&nbsp;&nbsp;&nbsp;&nbsp;&nbsp;Symplegadum vel distrahendus<br>
&nbsp;&nbsp;&nbsp;&nbsp;&nbsp;&nbsp;&nbsp;Caucasiis scopulis sub Arcto<br>
Aut Sisypheum impellere montibus<br>
Saxum relabens impetuosius<br>
&nbsp;&nbsp;&nbsp;&nbsp;&nbsp;Aut Siculis urenda flammis<br>
&nbsp;&nbsp;&nbsp;&nbsp;&nbsp;&nbsp;&nbsp;Corpora contumulare in aevum.<br>
Traiectus essem quam prope plumbea<br>
Pila, furentum nuper ut agmina<br>
&nbsp;&nbsp;&nbsp;&nbsp;&nbsp;Suevorum inarmatus viderem<br>
&nbsp;&nbsp;&nbsp;&nbsp;&nbsp;&nbsp;&nbsp;Vindelicis recubare campis, <br>
Fatalis olim qui fuerat locus<br>
Varo perempto cum legionibus<br>
&nbsp;&nbsp;&nbsp;&nbsp;&nbsp;Hunisque torvis, quos cruento<br>
&nbsp;&nbsp;&nbsp;&nbsp;&nbsp;&nbsp;&nbsp;Karolus edomuit triumpho.<br>
Quam laeta prisco tempore saecula<br>
Ignara belli, cum neque vulnera<br>
&nbsp;&nbsp;&nbsp;&nbsp;&nbsp;Norant viri nec saevus ensis<br>
&nbsp;&nbsp;&nbsp;&nbsp;&nbsp;&nbsp;&nbsp;Pendiderat lateri minaci!<br>
Tunc nulla stabant moenia machinis<br>
Oppleta nec tormenta furentibus<br>
&nbsp;&nbsp;&nbsp;&nbsp;&nbsp;Funesta longis explicabant<br>
&nbsp;&nbsp;&nbsp;&nbsp;&nbsp;&nbsp;&nbsp;Cornibus ignivomum foramen,<br>
Felix sed agris turba novalibus <br>
Errabat aptans vimina vitibus,<br>
&nbsp;&nbsp;&nbsp;&nbsp;&nbsp;Muris nec ullis implicati<br>
&nbsp;&nbsp;&nbsp;&nbsp;&nbsp;&nbsp;&nbsp;Pervigiles timuere noctes.<br>
Sed praeda postquam mentibus impiis<br>
Incessit, arces mox sibi condidit<br>
&nbsp;&nbsp;&nbsp;&nbsp;&nbsp;Et montium praerupta scandens<br>
&nbsp;&nbsp;&nbsp;&nbsp;&nbsp;&nbsp;&nbsp;Insidias struit et rapinas.<br>
Hinc nostra cernens saecula Iuppiter,<br>
Quod tela tractent iam sua caelica,<br>
&nbsp;&nbsp;&nbsp;&nbsp;&nbsp;Nostram deus vitam perosus<br>
&nbsp;&nbsp;&nbsp;&nbsp;&nbsp;&nbsp;&nbsp;Proelia continuata versat<br>
Et bella saevis Martia regibus<br>
Inspirat, orbem qui rabidum movent,<br>
&nbsp;&nbsp;&nbsp;&nbsp;&nbsp;Nullamque servant inde sanctam<br>
&nbsp;&nbsp;&nbsp;&nbsp;&nbsp;&nbsp;&nbsp;Saecula deteriora pacem.
<p>
<hr>
<p>
<B>Ode 3,9</B>
<p>
Laudat <br>
Germanum inventorem <br>
artis impressoriae.
<p>
Quid tantis strepidat Graecia laudibus<br>
Invenisse suis ingeniis canens,<br>
Qua natura potens lege coerceat<br>
&nbsp;&nbsp;&nbsp;&nbsp;&nbsp;Caeli fulgida sidera?<br>
Non est inferior, credite, Daedalo<br>
Aut, qui Cecropias protulerat notas,<br>
Ex Monguntiacis civibus editus,<br>
&nbsp;&nbsp;&nbsp;&nbsp;&nbsp;Nostri gloria nominis,<br>
Qui sculpsit solidos aere characteres<br>
Et versis docuit scribere litteris,<br>
Quo nasci utilius non potuerat magis<br>
&nbsp;&nbsp;&nbsp;&nbsp;&nbsp;Cunctis, credite, saeculis.<br>
Iam tandem Italici non poterunt viri<br>
Germanos stolida carpere inertia,<br>
Cum nostris videant crescere ab artibus<br>
&nbsp;&nbsp;&nbsp;&nbsp;&nbsp;Romanis saecula litteris.<br>
Quae tand(em) Aemilio gratia Maximo <br>
Solvenda (e)st, genitus qui patre Caesare,<br>
Sub quorum imperio creverat inclito<br>
&nbsp;&nbsp;&nbsp;&nbsp;&nbsp;Nostris ingenium viris.
</BLOCKQUOTE></BLOCKQUOTE><HR> <HR> <CENTER><TABLE BORDER=0 CELLSPACING=15 CELLPADDING=0 ALIGN=Center> <TR> 	<TD><A HREF="neo.html">Neo-Latin</A> 	<TD><a href="index.html">The Latin Library</A> 	<TD><a href="index.html">The Classics Homepage</A> </TABLE></CENTER></BODY> </HTML>