<HTML>
<HEAD>
<TITLE>Landor: Simonidea, 1806</TITLE>
</HEAD>
<BODY BACKGROUND="wmarb.jpg" BGCOLOR="#FFFFFF">
<BR>
<FONT SIZE=5><B><CENTER>LANDOR: Ad Gustavum Regem</CENTER></B></FONT>
<P>
<FONT Size=4>
 <BLOCKQUOTE><BLOCKQUOTE><BLOCKQUOTE>
<I>Ad Gustavum Regem</I><BR><P>

Ingens eodem carcere funditur<BR>
Agmen, quadrigae pulvere fluctuant,<BR>
&nbsp;&nbsp;&nbsp;Cunctisque (nec secernit) Elis<BR>
&nbsp;&nbsp;&nbsp;&nbsp;&nbsp;&nbsp;Clamat Io! ingeminatque plausus.<BR><P>

Hac nempe, dicunt, Invidiam die<BR>
Relegat orco, sive Diespiter,<BR>
&nbsp;&nbsp;&nbsp;Sive ipse, nam vicit ferendo,<BR>
&nbsp;&nbsp;&nbsp;&nbsp;&nbsp;&nbsp;Populeae dominus coronae.<BR>
<P>
Laudantur omnes: laudibus unice<BR>
Dignandus ille est advena sobriis,<BR>
&nbsp;&nbsp;&nbsp;Qui lora nec mittit nec urget,<BR>
&nbsp;&nbsp;&nbsp;&nbsp;&nbsp;&nbsp;Nec fugit aut inhiat favorem.<BR>
<P>
Famam reliquit flebilibus Padi<BR>
Ripis caducam, cum Clymenes puer<BR>
&nbsp;&nbsp;&nbsp;Phoebique suspiravit orbem<BR>
&nbsp;&nbsp;&nbsp;&nbsp;&nbsp;&nbsp;Subiicere aeriis habenis.<BR>
<P>
Surgens eo praenituit die,<BR>
Videre gentes, et solitum genu<BR>
&nbsp;&nbsp;&nbsp;Flexere, sed Parcae vetabant<BR>
&nbsp;&nbsp;&nbsp;&nbsp;&nbsp;&nbsp;Hesperias superare quercus.<BR>
<P>
Tu semper uno tramite providus,<BR>
Gustave, pergis: prava monentium<BR>
&nbsp;&nbsp;&nbsp;Exempla regum non morantur,<BR>
&nbsp;&nbsp;&nbsp;&nbsp;&nbsp;&nbsp;Non populi male pervicaces.<BR>
<P>

Quod occupavit nescia cedere,<BR>
Tendit iuventus tradere posteris<BR>
&nbsp;&nbsp;&nbsp;Nomen, nec astris inserendum<BR>
&nbsp;&nbsp;&nbsp;&nbsp;&nbsp;&nbsp;Desidia patitur labasci.<BR>
<P>

Non insolenti corda cupidini<BR>
Dabas, amatus Virgine regia,<BR>
&nbsp;&nbsp;&nbsp;Cum fortis indictos tueri<BR>
&nbsp;&nbsp;&nbsp;&nbsp;&nbsp;&nbsp;Gens male sustinuit iugales:<BR>
<P>
At bella quando dura perhorruit,<BR>
Regnare dignum et te proavis parem<BR>
&nbsp;&nbsp;&nbsp;Ostendis, extremumque campo<BR>
&nbsp;&nbsp;&nbsp;&nbsp;&nbsp;&nbsp;Stare virum tibi plaudit hostis.<BR>
<P>
<HR>
<P>
<I>Ad Gustavum Exulem</I><BR>
<P>
Nulla refulges, inclite, purpura,<BR>
Gustave, nulla voce satellites<BR>
&nbsp;&nbsp;&nbsp;Gratantur, armorumve pulsu<BR>
&nbsp;&nbsp;&nbsp;&nbsp;&nbsp;&nbsp;Ante domum, positisve signis.<BR>
<P>
Feliciorum munera temporum<BR>
Praeferre tendo: functa laboribus<BR>
&nbsp;&nbsp;&nbsp;Tantis, iniquo pressa fato,<BR>
&nbsp;&nbsp;&nbsp;&nbsp;&nbsp;&nbsp;Mens avet ac meruit quietem.<BR>
<P>
Non urbe crescunt, non solio adsident,<BR>
Non imperanti cetera serviunt,<BR>
&nbsp;&nbsp;&nbsp;Nec vi relapsurae, nec aevo,<BR>
&nbsp;&nbsp;&nbsp;&nbsp;&nbsp;&nbsp;Divitiae pretiosiores.<BR>
<P>
Cum dives esses, cum nimium potens,<BR>
Toto repressi pectore gaudium,<BR>
&nbsp;&nbsp;&nbsp;Mecumque certabant Camenae<BR>
&nbsp;&nbsp;&nbsp;&nbsp;&nbsp;&nbsp;Dum canerent, aperire claustrum.<BR>
<P>
Haud annuebam; carmina condidi<BR>
Quae perpolirent assidua manu;<BR>
&nbsp;&nbsp;&nbsp;Nunc purus egressas iubebo<BR>
&nbsp;&nbsp;&nbsp;&nbsp;&nbsp;&nbsp;Liberius celebrare laudes.<BR>
<P>
Fragore nullo qua maria albicant,<BR>
Et ipsa victrix Bruma voragines<BR>
&nbsp;&nbsp;&nbsp;Horret nivosas, Alpiumque<BR>
&nbsp;&nbsp;&nbsp;&nbsp;&nbsp;&nbsp;Stat rosea redimita luce,<BR>
<P>
Tu dum quietos Helvetiae lacus<BR>
Et arta visis pascua montium,<BR>
&nbsp;&nbsp;&nbsp;Et rura, quae rident colono<BR>
&nbsp;&nbsp;&nbsp;&nbsp;&nbsp;&nbsp;Ancipites dare cantilenas;<BR>
<P>
Seu forte Telli nomen ad aere<BR>
Procul feratur, sive remugiant<BR>
&nbsp;&nbsp;&nbsp;Armenta, suspiratque miles<BR>
&nbsp;&nbsp;&nbsp;&nbsp;&nbsp;&nbsp;Dulce melos, vocitante vaccas;<BR>
<P>
Parum paratis ac male credulis,<BR>
Imbelliori regibus indole,<BR>
&nbsp;&nbsp;&nbsp;Septentrionales procellae<BR>
&nbsp;&nbsp;&nbsp;&nbsp;&nbsp;&nbsp;Luctisono fremitu resurgent.<BR>
<P>
Secura cunctis pectora fortibus,<BR>
Gustave, rerum constituit sator<BR>
&nbsp;&nbsp;&nbsp;Haec alta non turbare passus<BR>
&nbsp;&nbsp;&nbsp;&nbsp;&nbsp;&nbsp;Inferius genitos serena,<BR>
<P>
Seu turba vecors nobilium nimis,<BR>
Constantiori seu populus fremat<BR>
&nbsp;&nbsp;&nbsp;Gazasque, celatas profanis,<BR>
&nbsp;&nbsp;&nbsp;&nbsp;&nbsp;&nbsp;Ipse comes, Deus ipse, pandit.<BR>
<P>
Vix artium ullis apta laboribus,<BR>
Gens barbara, exlex, Cimmerii specus,<BR>
&nbsp;&nbsp;&nbsp;Iniussa, silvarum recessus<BR>
&nbsp;&nbsp;&nbsp;&nbsp;&nbsp;&nbsp;Nocte, die, canibus fatigat:<BR>
<P>
Indigna ferro Caesaris, horruit<BR>
Martem ingruentem, tutaque vallibus<BR>
&nbsp;&nbsp;&nbsp;Insidit Hondini fluenti,<BR>
&nbsp;&nbsp;&nbsp;&nbsp;&nbsp;&nbsp;Hospitibus metuenda solis:<BR>
<P>
Audax futuri frangere roboris<BR>
Mollem iuventam, castaneas foco<BR>
&nbsp;&nbsp;&nbsp;Arcere, brumalemque noctem<BR>
&nbsp;&nbsp;&nbsp;&nbsp;&nbsp;&nbsp;Saxonis exhilarent vetare.<BR>
<P>
Sed murmurat mi lympha procacibus<BR>
Modis superne, et candida populus<BR>
&nbsp;&nbsp;&nbsp;Antro recumbens otioso<BR>
&nbsp;&nbsp;&nbsp;&nbsp;&nbsp;&nbsp;Quid faciant Zephyri susurrat.<BR>
<P>
Illis vacantes admoveo libens<BR>
Aures, vetustas Tempus imagines<BR>
&nbsp;&nbsp;&nbsp;Praebet poetarum ducumque,<BR>
&nbsp;&nbsp;&nbsp;&nbsp;&nbsp;&nbsp;Meque suis famulum salutat.<BR>
<P>
Quotus reducto Naiadum choro<BR>
Se dedicavit, magna viro dabunt;<BR>
&nbsp;&nbsp;&nbsp;Illi vigebunt quae fuere,<BR>
&nbsp;&nbsp;&nbsp;&nbsp;&nbsp;&nbsp;Quaeque vigent hodie, peribunt.
<BR>
</BLOCKQUOTE></BLOCKQUOTE>
<HR>
<CENTER><TABLE  BORDER=0 CELLSPACING=15 CELLPADDING=0>
<TR>
	<TD><A HREF="landor.html">Landor</A>
	<TD><A HREF="neo.html">Neo-Latin</A>
	<TD><a href="index.html">The Latin Library</A>
	<TD><a href="classics.html">The Classics Homepage</A>
</TABLE></CENTER>
</BODY>
</HTML>