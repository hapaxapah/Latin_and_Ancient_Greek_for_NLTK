<HTML>
<HEAD>
<TITLE>Newton: Regulae Philosophandi from the Principia</TITLE></HEAD>
<BODY BACKGROUND="back4.jpg" BGCOLOR="#FFFFFF">
<BR>
<FONT SIZE=5><CENTER>PHILOSOPHI&AElig; NATURALIS PRINCIPIA MATHEMATICA</FONT>
<BR>
AUCTORE ISAACO NEWTONO, EQ. AUR.
<BR>
<FONT SIZE=3>Editio tertia aucta et emendata
<BR>
Londini: apud Guil. & Joh. Innys, Regi&aelig; Societatis typographos<BR>
MDCCXXVI
</FONT>
<P>
[pp. 387 usque ad 389]
<P>
<BR>
<HR>
<BR>
<HR>
<P>
<FONT SIZE=5>REGUL&AElig; PHILOSOPHANDI</FONT></CENTER>
<P>
<B>Regula I</B><P>
Causas rerum naturalium non plures admitti debere, quam qu&aelig; & ver&aelig; sint & earum ph&aelig;nomenis explicandis sufficiant.<P>
<DD>Dicunt utique philosophi: Natura nihil agit frustra, & frustra sit per plura quod fieri potest per pauciora. Natura enim simplex est & rerum causis superfluis non luxuriat.<P>
<B>Regula II</B><P>
Ideoque effectum naturalium ejusdem generis e&aelig;dem assignand&aelig; sunt caus&aelig;, quatenus fieri potest.<P>
<DD>Uti respirationis in homine & in bestia; descensus lapidum in <I>Europa</I> & in <I>America</I>; lucis in igne culinari & in sole; reflexionis lucis in terra & in planetis.<P>
<B>Regula III</B><P>
Qualitates corporum qu&aelig; intendi & remitti nequeunt, qu&aelig;que corporibus omnibus competunt in quibus experimenta instituere licet, pro qualitatibus corporum universorum habend&aelig; sunt.<P>
<DD>Nam qualitates corporum non nisi per experimenta innotescunt, ideoque generales statuend&aelig; sunt quotquot cum experimentis generaliter quadrant; & qu&aelig; minui non possunt, non possunt auferri. Certe contra experimentorum tenorem somnia temere confingenda non sunt, nec a natur&aelig; analogia recedendum est, cum ea simplex esse soleat & sibi semper consona. Extensio corporum non nisi per sensus innotescit, nec in omnibus sentitur: sed quia sensibilibus omnibus competit, de universis affirmatur. Corpora plura dura esse experimur. Oritur autem durities totius a duritie partium, & inde non horum tantum corporum qu&aelig; sentiuntur, sed aliorum etiam omnium particulas indivisas esse duras merito concludimus. Corpora omnia impenetrabilia esse non ratione sed sensu colligimus. Qu&aelig; tractamus, impenetrabilia inveniuntur, & inde concludimus impenetrabilitatem esse proprietatem corporum universorum. Corpora omnia mobilia esse, & viribus quibusdam (quas vires inerti&aelig; vocamus) perseverare in motu vel quiete, ex hisce corporum visorum proprietatibus colligimus. Extensio, durities, impenetrabilitas, mobilitas & vis inerti&aelig; totius oritur ab extensione, duritie, impenetrabilitate, mobilitate & viribus inerti&aelig; partium: & inde concludimus omnes omnium corporum partes minimas extendi & duras esse & impenetrabiles & mobiles & viribus inerti&aelig; pr&aelig;ditas. Et hoc est fundamentum philosophi&aelig; totius. Porro corporum partes divisas & sibi mutuo contiguas ab invicem separari posse, ex ph&aelig;nomenis novimus, & partes indivisas in partes minores ratione distingui posse ex mathematica certum est. Utrum vero partes ill&aelig; distinct&aelig; & nondum divis&aelig; per vires natur&aelig; dividi & ab invicem separari possint, incertum est. At si vel unico constaret experimento quod particula aliqua indivisa, frangendo corpus durum & solidum, divisionem pateretur: concluderemus vi hujus regul&aelig;, quod non solum partes divis&aelig; separabiles essent, sed etiam quod indivis&aelig; in infinitum dividi possent.<P>
<DD>Denique si corpora omnia in circuitu terr&aelig; gravia esse in terram, idque pro quantitate materi&aelig; in singulis, & lunam gravem esse in terram pro quantitate materi&aelig; sua, & vicissim mare nostrum grave esse in lunam, & planetas omnes graves esse in se mutuo, & cometarum similem esse gravitatem in solem, per experimenta & observationes astronomicas universaliter constet: dicendum erit per hanc regulam quod corpora omnia in se mutuo gravitant. Nam & fortius erit argumentum ex ph&aelig;nomenis de gravitate universali, quam de corporum impenetrabilitate: de qua utique in corporibus coelestibus nullum experimentum, nullam prorsus observationem habemus. Attamen gravitatem corporibus essentialem esse minime affirmo. Per vim insitam intelligo solam vim inerti&aelig;. H&aelig;c immutabilis est. Gravitas recedendo a terra, diminuitur.<P>
<B>Regula IV</B><P>
In philosophia experimentali, propositiones ex ph&aelig;nomenis per inductionem collect&aelig;, non obstantibus contrariis hypothesibus, pro veris aut accurate aut quamproxime haberi debent, donec alia occurrerint ph&aelig;nomena, per qu&aelig; aut accuratiores reddantur aut exceptionibus obnoxi&aelig;.<P>
<DD>Hoc fieri debet ne argumentum inductionis tollatur per hypotheses.<P>
<P>
<HR><BR><HR>
<CENTER><TABLE BORDER=0 CELLSPACING=15 CELLPADDING=0 ALIGN=Center>
<TR>
	<TD><A HREF="neo.html">Neo-Latin</A>
	<TD><a href="index.html">The Latin Library</A>
	<TD><a href="index.html">The Classics Homepage</A>

</TABLE></CENTER>
</BODY>
</HTML>