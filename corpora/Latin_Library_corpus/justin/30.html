<HTML>
 	<head>
 		<title>
 			Justin XXX
 		</title>
 		<link rel="SHORTCUT ICON" href="http://www.thelatinlibrary.com/icon.ico">
 		<link rel="StyleSheet" href="http://www.thelatinlibrary.com/latinlibrary.css">
 	</head>

 	 <body>

 <p class=pagehead>HISTORIARUM PHILIPPICARUM IN EPITOMEN REDACTI A M. IUNIANO IUSTINO</P>

<p class=border></P>

<P>
<DIV ALIGN="center">LIBER XXX</DIV>
</p>

<P> 
I.  Philippo in Macedonia magnis rebus intento in Aegypto Ptolomei diversi mores erant; <FONT size=2>2</FONT> quippe regno parricidio parto et ad necem utriusque parentis caede etiam fratris adstructa, veluti rebus feliciter gestis luxuriae se tradiderat, regisque mores omnis secuta regia erat. <FONT size=2>3</FONT> Itaque non amici tantum praefectique, verum etiam omnis exercitus depositis militiae studiis otio ac desidia corrupti marcebant. <FONT size=2>4</FONT> Quibus rebus cognitis Antiochus, rex Syriae, vetere inter se regnorum odio stimulante repentino bello multas urbes eius oppressit ipsamque Aegyptum adgreditur. <FONT size=2>5</FONT> Trepidare igitur Ptolomeus, legationibus missis, quoad vires pararet morari Antiochum. <FONT size=2>6</FONT> Magno deinde exercitu in Graecia conducto secundum proelium facit, spoliassetque regno Antiochum, si fortunam virtute iuvisset. <FONT size=2>7</FONT> Sed contentus reciperatione urbium, quas amiserat, facta pace avide materiam quietis adripuit revolutusque in luxuriam occisa Eurydice, uxore eademque sorore sua, Agathocliae meretricis inlecebris capitur, <FONT size=2>8</FONT> atque ita omissa magnitudine nominis ac maiestatis oblitus noctes in stupris, dies in conviviis consumit. <FONT size=2>9</FONT> Adduntur instrumenta luxuriae, tympana et crepundia; nec iam spectator rex, sed magister nequitiae nervorum oblectamenta modulatur. <FONT size=2>10</FONT> Haec primo laborantis regiae tacita pestis et occulta mala fuere. 
<P>    
II.  Dehinc crescente licentia iam nec parietibus regiae domus contineri meretricis audacia potest, <FONT size=2>2</FONT> quam proterviorem sociata cum Agathocle fratre, ambitiosae pulchritudinis scorto, cotidiana regis stupra faciebant. <FONT size=2>3</FONT> Accedebat et mater Oenanthe, quae geminae subolis inlecebris devinctum regem tenebat. <FONT size=2>4</FONT> Itaque non contenti rege iam etiam regnum possident, iam in publico visuntur, iam salutantur, iam comitantur. <FONT size=2>5</FONT> Agathocles regis lateri iunctus civitatem regebat, tribunatus et praefecturas et ducatus mulieres ordinabant; nec quisquam in regno suo minus poterat quam rex ipse, <FONT size=2>6</FONT> cum interim relicto quinquenni ex Eurydice sorore filio moritur. Sed mors eius, dum pecuniam regiam mulieres rapiunt et imperium inita cum perditissimis societate occupare conantur, diu occultata fuit. <FONT size=2>7</FONT> Re tamen cognita concursu multitudinis et Agathocles occiditur et mulieres in ultionem Eurydices patibulis suffiguntur. <FONT size=2>8</FONT> Morte regis, supplicio meretricum velut expiata regni infamia legatos Alexandrini ad Romanos misere, orantes ut tutelam pupilli susciperent tuerenturque regnum Aegypti, quod iam Philippum et Antiochum facta inter se pactione divisisse dicebant. 
<P>    
III.  Grata legatio Romanis fuit causas belli adversus Philippum quaerentibus, qui insidiatus temporibus belli Punici fuerat. <FONT size=2>2</FONT> Huc accedebat, quod Poenis et Hannibale superatis nullius magis arma metuebant, reputantibus quantum motum Pyrrus parva Macedonum manu in Italia fecisset, quantasque res Macedones in Oriente gessissent. <FONT size=2>3</FONT> Mittuntur itaque legati, qui Philippo et Antiocho denuntient, regno Aegypti abstineant. <FONT size=2>4</FONT> Mittitur et M. Lepidus in Aegyptum, qui tutorio nomine regnum pupilli administret. <FONT size=2>5</FONT> Dum haec aguntur, interim legationes Attali regis et Rhodiorum iniurias Philippi querentes Romam venerunt. Quae res omnem cunctationem Macedonici belli senatui eximit. <FONT size=2>6</FONT> Statim igitur titulo ferendi sociis auxiliis bellum adversus Philippum decernitur, legionesque cum consule in Macedonia mittuntur. <FONT size=2>7</FONT> Nec multo post tempore fiducia Romanorum tota Graecia adversus Philippum spe pristinae libertatis erecta bellum ei intulit; atque ita cum undique rex urgeretur, pacem petere conpellitur. <FONT size=2>8</FONT> Dehinc cum expositae condiciones pacis a Romanis essent, repetere sua et Attalus et Rhodii et Achaei et Aetoli coepere. <FONT size=2>9</FONT> Contra Philippus adduci se posse, ut Romanis pareat, concedebat; ceterum indignum esse Graecos a Philippo et Alexandro, maioribus suis, victos et sub iugum Macedonici imperii subactos veluti victores leges pacis sibi dicere, quibus prius sit servitutis ratio reddenda quam libertas vindicanda. <FONT size=2>10</FONT> Ad postremum tamen petente eo indutiae duorum mensium datae, ut pax, quae in Macedonia non conveniebat, Romae a senatu peteretur. 
<P>    
IV.  Eodem anno inter insulas Theram et Therasiam medio utriusque ripae maris spatio terrae motus fuit, <FONT size=2>2</FONT> in quo cum admiratione navigantium repente ex profundo cum calidis aquis insula emersit. <FONT size=2>3</FONT> In Asia quoque eadem die idem motus terrae Rhodum multasque alias civitates gravis ruinarum labe concussit, quasdam solidas absorbuit. <FONT size=2>4</FONT> Quo prodigio territis omnibus vates cecinere, oriens Romanorum imperium vetus Graecorum ac Macedonum voraturum. <FONT size=2>5</FONT> Interim a senatu repudiata pace Philippus in societatem belli Nabim tyrannum sollicitat. <FONT size=2>6</FONT> Atque ita cum in aciem exercitum instructis e diverso hostibus produxisset, hortari suos coepit referendo Persas, Bactros Indosque et omnem Asiam Orientis fine a Macedonibus perdomitam; <FONT size=2>7</FONT> tantoque hoc bellum fortius quam illa sustinendum, quanto sit imperio libertas carior. <FONT size=2>8</FONT> Sed et Flamininus, Romanus consul, relatione rerum gestarum recentissime suos stimulabat in proelium, ostendendo hinc Karthaginem cum Sicilia, inde Italiam et Hispaniam Romana virtute perdomitas. <FONT size=2>9</FONT> Ne Hannibalem quidem Alexandro Magno postponendum, quo Italia pulso Africam ipsam, tertiam partem mundi, superaverint. <FONT size=2>10</FONT> Sed nec Macedonas veteri fama, sed praesentibus viribus aestimandos, <FONT SIZE=2>11</FONT> quia non cum Alexandro Magno, quem invictum audiant, nec cum exercitu eius, qui totum Orientem devicerit, bellum gerant, sed cum Philippo, puero inmaturae aetatis, <FONT size=2>12</FONT> qui regni terminos adversus finitimos aegre defendat, et cum his Macedonibus, qui non ita pridem praedae Dardanis fuerint. <FONT size=2>13</FONT> Illos maiorum decora, se suorum militum commemorare. <FONT size=2>14</FONT> Non enim alio exercitu Hannibalem et Poenos et totum ferme Occidentem, sed his ipsis, quos in acie habeat, militibus subactos. <FONT SIZE=2>15</FONT> His adhortationibus utrimque concitati milites proelio concurrunt, alteri Orientis, alteri Occidentis imperio gloriantes, ferentesque in bellum alii maiorum suorum antiquam et obsoletam gloriam, alii virentem recentibus experimentis virtutis florem. <FONT size=2>16</FONT> Sed Macedonas Romana Fortuna vicit. <FONT SIZE=2>17</FONT> Fractus itaque bello Philippus pace a Flaminino consule petita nomen quidem regium retinuit, sed omnibus Graeciae urbibus, velut regni membris extra terminos antiquae possessionis, amissis solam Macedoniam retinuit. <FONT SIZE=2>18</FONT> Offensi tamen Aetoli, quia non arbitrio eorum Macedonia quoque adempta regi et data sibi in praemium belli esset, legatos ad Antiochum mittunt, qui eum adulatione magnitudinis in Romana bella spe societatis universae Graeciae inpellerent. 
</p>

<p class=border></P>

<p>
 <TABLE BORDER=0 CELLSPACING=10 CELLPADDING=0 ALIGN=CENTER>
<TR>
	<TD><A HREF="/justin.html">Justin</A>
	<TD><a href="/index.html">The Latin Library</A>
	<TD><a href="/classics.html">The Classics Page</A></TABLE>
</P>
</BODY></HTML>