<HTML>
 	<head>
 		<title>
 			Justin XLIII
 		</title>
 		<link rel="SHORTCUT ICON" href="http://www.thelatinlibrary.com/icon.ico">
 		<link rel="StyleSheet" href="http://www.thelatinlibrary.com/latinlibrary.css">
 	</head>

 	 <body>

 <p class=pagehead>HISTORIARUM PHILIPPICARUM IN EPITOMEN REDACTI A M. IUNIANO IUSTINO</P>

<p class=border></P>

<P>
<DIV ALIGN="center">LIBER XLIII</DIV>
</p>

<P>
I.  Parthicis orientalibusque ac totius propemodum orbis rebus explicitis ad initia Romanae urbis Trogus veluti post longam peregrinationem domum revertitur, ingrati civis olficium existimans, si, cum omnium gentium res gestas inlustraverit, de sola tantum patria taceat. <FONT size=2>2</FONT> Breviter igitur initia Romani imperii perstringit, ut nec modum propositi operis excedat nec utique originem urbis, quae est caput totius orbis, silentio praetermittat. <font SIZE=2>3</font> Italiae cultores primi Aborigines fuere, quorum rex Saturnus tantae iustitiae fuisse dicitur, ut neque servierit quisquam sub illo neque quicquam privatae rei habuerit, sed omnia communia et indivisa omnibus fuerint, veluti unum cunctis patrimonium esset. <FONT size=2>4</FONT> Ob cuius exempli memoriam cautum est, ut Saturnalibus exaequato omnium iure passim in conviviis servi cum dominis recumbant. <FONT size=2>5</FONT> Itaque Italia regis nomine Saturnia appellata, et mons in quo habitabat Saturnius, in quo nunc veluti ab Iove pulso sedibus suis Saturno Capitolium est. <FONT size=2>6</FONT> Post hunc tertio loco regnasse Faunum ferunt, sub quo Euander ab Arcadiae urbe Pallanteo in Italiam cum mediocri turba popularium venit, cui Faunus et agros et montem, quem ille postea Palatium appellavit, benigne adsignavit. <FONT size=2>7</FONT> In huius radicibus templum Lycaeo, quem Graeci Pana, Romani Lupercum appellant, constituit; ipsum dei simulacrum nudum caprina pelle amictum est, quo habitu nunc Romae Lupercalibus decurritur. <FONT size=2>8</FONT> Fauno uxor fuit nomine Fatua, quae adsidue divino spiritu inpleta veluti per furorem futura praemonebat. Vnde adhuc, qui inspirari solent, fatuari dicuntur. <FONT size=2>9</FONT> Ex filia Fauni et Hercule, qui eodem tempore extincto Geryone armenta, victoriae praemia, per Italiam ducebat, stupro conceptus Latinus procreatur. <FONT size=2>10</FONT> Quo tenente regnum Aeneas ab Ilio Troia a Graecis expugnata in Italiam venit statimque bello exceptus, cum in aciem exercitum eduxisset, ad conloquium vocatus tantam admirationem sui Latino praebuit, ut et in societatem regni reciperetur et Lavinia in matrimonium ei data gener adscisceretur. <Font SIZE=2>11</font> Post haec commune utriusque bellum adversus Turnum, regem Rutulorum, propter fraudatas Laviniae fuit nuptias, in quo et Turnus et Latinus interiere. <Font SIZE=2>12</font> Igitur cum Aeneas iure victoriae utroque populo potiretur, urbem ex nomine uxoris Lavinium condidit. <FONT size=2>13</FONT> Bellum deinde adversus Mezentium, Etruscorum regem, gessit, in quo cum ipse occidisset, in locum eius Ascanius filius successit, qui Lavinio relicto Longam Albam condidit, quae CCC annis caput regni fuit.
</p>

<P>
II.  Post multos deinde huius urbis reges ad postremum Numitor et Amulius regno potiti sunt. <FONT size=2>2</FONT> Sed Amulius cum vi aetate potiorem Numitorem oppressisset, filiam eius Ream in perpetuam virginitatem, ne quis vindex regni virilis sexus ex gente Numitoris oriretur, demersit, addita iniuriae specie honoris, ut non damnata, sed sacerdos electa videretur. <FONT SIZE=2>3</FONT> Igitur clausa in luco Marti sacro duos pueros, incertum stupro an ex Marte conceptos, enixa est. <FONT size=2>4</FONT> Quo cognito Amulius multiplicato metu proventu duorum pueros exponi iubet et puellam vinculis onerat, ex quorum iniuria decessit. <FONT size=2>5</FONT> Sed Fortuna origini Romanae prospiciens pueros lupae alendos obtulit, quae amissis catulis distenta ubera exinanire cupiens nutricem se infantibus praebuit. <FONT size=2>6</FONT> Cum saepius ad parvulos veluti ad catulos reverteretur, rem Faustulus pastor animadvertit subtractosque ferae inter greges pecorum agresti vita nutrivit. <FONT size=2>7</FONT> Martios pueros fuisse, sive quod in luco Martis enixi sunt sive quod a lupa, quae in tutela Martis est, nutriti, veluti manifestis argumentis creditum. Nomina pueris alteri Remo, alteri Romulo fuere. <FONT size=2>8</FONT> Adultis inter pastores de virtute cotidiana certamina et vires et pernicitatem auxere. <FONT size=2>9</FONT> Igitur cum latrones a rapina pecorum industrie frequenterque submoverent, Remus ab isdem latronibus captus et velut ipse esset, quod in aliis prohibebat, regi offertur; crimini datur quasi greges Numitoris infestare solitus esset. Tunc a rege Numitori in ultionem traditur. <FONT size=2>10</FONT> Sed Numitor adulescentia iuvenis permotus et in suspitionem expositi nepotis adductus, cum eum nunc liniamentorum filiae similitudo, nunc aetas expositionis temporibus congruens anxium tenerent, repente Faustulus cum Romulo supervenit; a quo origine cognita puerorum facta conspiratione et adulescentes in ultionem maternae necis et Numitor in vindictam erepti regni armantur.
</p>

<P>
III.  Occiso Amulio regnum Numitori restituitur et urbs Romana ab adulescentibus conditur. <FONT size=2>2</FONT> Tunc et senatus centum seniorum, qui patres dicti sunt, constituitur; tunc et vicinis conubia pastorum dedignantibus virgines Sabinae rapiuntur, finitimisque populis armis subiectis primo Italiae et mox orbis imperium quaesitum. <FONT SIZE=2>3</FONT> Per ea tempora adhuc reges hastas pro diademate habebant, quas Graeci Æsceptra dixere. Nam et ab origine rerum pro diis inmortalibus veteres hastas coluere, ob cuius religionis memoriam adhuc deorum simulacris hastae adduntur. <FONT SIZE=2>4</FONT> Temporibus Tarquinii regis ex Asia Phocaeensium iuventus ostio Tiberis invecta amicitiam cum Romanis iunxit; inde in ultimos Galliae sinus navibus profecta Massiliam inter Ligures et feras gentes Gallorum condidit, magnasque res, sive dum armis se adversus Gallicam feritatem tuentur sive dum ultro lacessunt, a quibus fuerant antea lacessiti, gesserunt. <FONT SIZE=2>5</FONT> Namque Phocaeenses exiguitate ac macie terrae coacti studiosius mare quam terras exercuere: piscando mercandoque, plerumque etiam latrocinio maris, quod illis temporibus gloriae habebatur, vitam tolerabant. <FONT size=2>6</FONT> Itaque in ultimam Oceani oram procedere ausi in sinum Gallicum ostio Rhodani amnis devenere, <FONT size=2>7</FONT> cuius loci amoenitate capti, reversi domum referentes quae viderant, plures sollicitavere. <FONT size=2>8</FONT> Duces classis Simos et Protis fuere. Itaque regem Segobrigiorum, Nannum nomine, in cuius finibus urbem condere gestiebant, amicitiam petentes conveniunt. <FONT size=2>9</FONT> Forte eo die rex occupatus in apparatu nuptiarum Gyptis filiae erat, quam more gentis electo inter epulas genero nuptum tradere illic parabat. 10 Itaque cum ad nuptias invitati omnes proci essent, rogantur etiam Graeci hospites ad convivium. <FONT size=2>11</FONT> Introducta deinde virgo cum iuberetur a patre aquam porrigere ei, quem virum eligeret, tunc omissis omnibus ad Graecos conversa aquam Proti porrigit, qui factus ex hospite gener locum condendae urbis a socero accepit. <FONT size=2>12</FONT> Condita igitur Massilia est prope ostia Rhodani amnis in remoto sinu, velut in angulo maris. <FONT size=2>13</FONT> Sed Ligures incrementis urbis invidentes Graecos adsiduis bellis fatigabant, qui pericula propulsando in tantum enituerunt, ut victis hostibus in captivis agris multas colonias constituerint.
</p>

<P>
IV.  Ab his igitur Galli et usum vitae cultioris deposita ac mansuefacta barbaria et agrorum cultus et urbes moenibus cingere didicerunt. <FONT size=2>2</FONT> Tunc et legibus, non armis vivere, tunc et vitem putare, tunc olivam serere consuerunt, adeoque magnus et hominibus et rebus inpositus est nitor, ut non Graecia in Galliam emigrasse, sed Gallia in Graeciam translata videretur. <FONT SIZE=2>3</FONT> Mortuo rege Nanno Segobrigiorum, a quo locus acceptus condendae urbis fuerat, cum regno filius eius Comanus successisset, adfirmante quodam regulo, quandoque Massiliam exitio finitimis populis futuram, opprimendamque in ipso ortu, ne mox validior ipsum obrueret. <FONT size=2>4</FONT> Subnectit et illam fabulam: canem aliquando partu gravidam locum a pastore precario petisse, in quo pareret, quo obtento iterato petisse, ut sibi educare eodem in loco catulos liceret; ad postremum adultis catulis fultam domestico praesidio proprietatem loci sibi vindicasse. <FONT size=2>5</FONT> Non aliter Massilienses, qui nunc inquilini videantur, dominos quandoque regionum futuros. <FONT size=2>6</FONT> His incitatus rex insidias Massiliensibus struit. Itaque sollemni Floraliorum die multos fortes ac strenuos viros hospitii iure in urbem misit, plures sirpeis latentes frondibusque supertectos induci vehiculis iubet, <FONT size=2>7</FONT> ipse cum exercitu in proximis montibus delitescit, ut, cum nocte a praedictis apertae portae forent, tempestive ad insidias adesset urbemque somno ac vino sepultam armatis invaderet. <FONT size=2>8</FONT> Sed has insidias mulier quaedam regis cognata prodidit, quae adulterare cum Graeco adulescente adsolita in amplexu iuvenis miserata formae eius insidias aperuit periculumque declinare iubet. <FONT size=2>9</FONT> Ille rem statim ad magistratus defert; atque ita patefactis insidiis cuncti Ligures conprehenduntur latentesque de sirpeis protrahuntur. <FONT size=2>10</FONT> Quibus omnibus interfectis insidianti regi insidiae tenduntur. Caesa cum ipso rege hostium septem milia. <FONT size=2>11</FONT> Exinde Massilienses festis diebus portas claudere, vigilias agere, stationes in muris observare, peregrinos recognoscere, curas habere, ac veluti bellum habeant, sic urbem pacis temporibus custodire. <FONT size=2>12</FONT> Adeo illic bene instituta non temporum necessitate, sed recte faciendi consuetudine servantur.
</p>

<P>
V.  Post haec magna illis cum Liguribus, magna cum Gallis fuere bella, quae res et urbis gloriam auxit et virtutem Graecorum multiplicata  victoria celebrem inter finitimos reddidit. <FONT size=2>2</FONT> Karthaginiensium quoque  exercitus, cum bellum captis piscatorum navibus ortum esset, saepe  fuderunt pacemque victis dederunt, <FONT size=2>3</FONT> cum Hispanis amicitiam iunxerunt,  cum Romanis prope ab initio conditae urbis foedus summa fide  custodierunt auxiliisque in omnibus bellis industrie socios iuverunt. Quae  res illis et virium fiduciam auxit et pacem ab hostibus praestitit. <FONT size=2>4</FONT> Cum  igitur Massilia et fama rerum gestarum et abundantia opum et virium  gloria virente floreret, repente finitimi populi ad nomen Massiliensium  delendum velut ad commune extinguendum incendium concurrunt. <FONT size=2>5</FONT> Dux  consensu omnium Catumandus regulus eligitur. Qui cum magno exercitu  lectissimorum virorum urbem hostium obsideret, per quietem specie  torvae mulieris, quae se deam dicebat, exterritus ultro pacem cum  Massiliensibus fecit, <FONT size=2>6</FONT> petitoque ut intrare illi urbem et deos  eorum adorare liceret, cum in arcem Minervae venisset, conspecto  in porticibus simulacro deae, quam per quietem viderat, repente exclamat  illam esse, quae se nocte exterruisset, illam, quae recedere ab obsidione  iussisset. <FONT size=2>7</FONT> Gratulatusque Massiliensibus, quod animadverteret eos ad curam deorum inmortalium pertinere, torque aureo donata dea in perpetuum amicitiam cum Massiliensibus iunxit. <FONT size=2>8</FONT> Parta pace et securitate fundata revertentes a Delphis Massiliensium legati, quo missi munera Apollini tulerant, audiverunt urbem Romanam a Gallis captam incensamque. <FONT size=2>9</FONT> Quam rem domi nuntiatam publico funere Massilienses prosecuti sunt aurumque et argentum publicum privatumque contulerunt ad explendum pondus Gallis, a quibus redemptam pacem cognoverant. <FONT size=2>10</FONT> Ob quod meritum et immunitas illis decreta et locus spectaculorum in senatu datus et foedus aequo iure percussum. <FONT SIZE=2>11</FONT> In postremo libro Trogus: maiores suos a Vocontiis originem ducere; avum suum Trogum Pompeium Sertoriano bello civitatem a Cn. Pompeio percepisse, <FONT size=2>12</FONT> patruum Mithridatico bello turmas equitum sub eodem Pompeio duxisse; patrem quoque sub C. Caesare militasse epistularumque et legationum, simul et anuli curam habuisse. 
</p>

<p class=border></P>

<p>
 <TABLE BORDER=0 CELLSPACING=10 CELLPADDING=0 ALIGN=CENTER>
<TR>
	<TD><A HREF="/justin.html">Justin</A>
	<TD><a href="/index.html">The Latin Library</A>
	<TD><a href="/classics.html">The Classics Page</A></TABLE>
</P>
</BODY></HTML>
