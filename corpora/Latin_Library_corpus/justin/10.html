<HTML>
 	<head>
 		<title>
 			Justin X
 		</title>
 		<link rel="SHORTCUT ICON" href="http://www.thelatinlibrary.com/icon.ico">
 		<link rel="StyleSheet" href="http://www.thelatinlibrary.com/latinlibrary.css">
 	</head>

 	 <body>

 <p class=pagehead>HISTORIARUM PHILIPPICARUM IN EPITOMEN REDACTI A M. IUNIANO IUSTINO</P>

<p class=border></P>

<P>
<DIV ALIGN="center">LIBER X</DIV>
</p>

<p>
I.  Artaxerxi, regi Persarum, ex paelicibus centum quindecim filii fuere, sed tres tantum iusto matrimonio suscepti, Darius, Ariaratus et Ochus. <FONT size=2>2</FONT> Ex his Darium contra morem Persarum, apud quos rex non nisi morte mutatur, per indulgentiam pater regem vivus fecit, nihil sibi ablatum existimans, <FONT size=2>3</FONT> quod in filium contulisset, sinceriusque gaudium ex procreatione capturus, si insignia  maiestatis suae vivus in filio conspexisset. <FONT size=2>4</FONT> Sed Darius  post nova paternae pietatis exempla interficiendi patris  consilium cepit, sceleratus, <FONT size=2>6</FONT> si solus parricidium cogitasset,  tanto sceleratior, quod in societatem facinoris adsumptos  L fratres fecit parricidas. <FONT size=2>6</FONT> Ostenti prorsus genus, ubi in  tanto populo non solum sociari, verum etiam sileri  parricidium potuit, ut ex L liberis nemo inventus sit, quem  aut paterna maiestas aut veneratio senis aut indulgentia  patris a tanta inmanitate revocaret. <FONT size=2>7</FONT> Adeone vile  paternum nomen apud tot numero filios fuit, ut, quorum  praesidio tutus etiam adversus hostes esse debuerit, eorum  insidiis circumventus tutior ab hostibus quam a filiis fuerit?</p>

<P>   II.  Causa parricidii sceleratior ipso parricidio fuit. <FONT size=2>2</FONT> Occiso quippe Cyro fraterno bello, cuius mentio supra habita est, Aspasian, paelicem eius, rex Artaxerxes in matrimonium receperat. <FONT size=2>3</FONT> Hanc patrem cedere sibi sicuti regnum Darius postulaverat; qui pro indulgentia sua in liberos primo facturum se dixerat, <FONT size=2>4</FONT> mox paenitentia ductus, ut honeste negaret quod temere promiserat, solis eam sacerdotio praefecit, quo perpetua illi ab omnibus viris pudicitia imperabatur. <FONT size=2>5</FONT> Hinc exacerbatus iuvenis in iurgia primo patris erupit, mox facta cum fratribus coniuratione, dum patri insidias parat, deprehensus cum sociis poenas parricidii diis paternae maiestatis ultoribus dedit. <FONT size=2>6</FONT> Coniuges quoque omnium cum liberis, ne quod vestigium tanti sceleris extaret, interfectae. <FONT size=2>7</FONT> Post haec Artaxerxes morbo ex dolore contracto decedit, rex quam pater felicior.</p>

<P>   III.  Hereditas regni Ocho tradita, qui timens parem coniurationem regiam cognatorum caede et strage principum replet, nulla, non sanguinis, non sexus, non aetatis, misericordia permotus, scilicet ne innocentior fratribus parricidis haberetur. <FONT size=2>2</FONT> Atque ita veluti purificato regno bellum Cadusiis infert. <FONT size=2>3</FONT> In eo adversus provocatorem hostium Codomannus quidam cum omnium favore processisset, hoste caeso victoriam suis pariter et prope amissam gloriam restituit. <FONT size=2>4</FONT> Ob haec decora idem Codomannus praeficitur Armeniis. <FONT size=2>5</FONT> Interiecto deinde tempore post mortem Ochi regis ob memoriam pristinae virtutis rex a populo constituitur, Darii nomine, ne quid regiae maiestati deesset, honoratus; <FONT size=2>6</FONT> bellumque cum Alexandro Magno diu variante fortuna magna virtute gessit. <FONT size=2>7</FONT> Postremo victus ab Alexandro et a cognatis occisus vitam pariter cum Persarum regno finivit.
</p>

<p class=border></P>

<p>
 <TABLE BORDER=0 CELLSPACING=10 CELLPADDING=0 ALIGN=CENTER>
<TR>
	<TD><A HREF="/justin.html">Justin</A>
	<TD><a href="/index.html">The Latin Library</A>
	<TD><a href="/classics.html">The Classics Page</A></TABLE>
</P>
</BODY></HTML>
