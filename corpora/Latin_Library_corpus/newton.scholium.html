<HTML>
<HEAD>
<TITLE>Newton: Scholium Generale from the Principia</TITLE></HEAD>
<BODY BACKGROUND="back4.jpg" BGCOLOR="#FFFFFF">
<BR>
<FONT SIZE=5><CENTER>PHILOSOPHI&AElig; NATURALIS PRINCIPIA MATHEMATICA</FONT>
<BR>
AUCTORE ISAACO NEWTONO, EQ. AUR.
<BR>
<FONT SIZE=3>Editio tertia aucta et emendata
<BR>
Londini: apud Guil. & Joh. Innys, Regi&aelig; Societatis typographos<BR>
MDCCXXVI
</FONT>
<P>
[pp. 526 usque ad 530]
<P>
<BR>
<HR>
<BR>
<HR>
<P>
<FONT SIZE=5>SCHOLIUM GENERALE</FONT></CENTER><P>
Hypothesis vorticum multis premitur difficultatibus. Ut planeta unusquisque radio ad solem ducto areas describat tempori proportionales, tempora periodica partium vorticis deberent esse in duplicata ratione distantiarum a sole. Ut periodica planetarum tempora sint in proportione sesquiplicata distantiarum a sole, tempora periodica partium vorticis deberent esse in sesquiplicata distantiarum proportione. Ut vortices minores circum saturnum, jovem & alios planetas gyrati conserventur & tranquille natent in vortice solis, tempora periodica partium vorticis solaris deberent esse &aelig;qualia. Revolutiones solis & planetarum circum axes suos, qu&aelig; cum motibus vorticum congruere deberent, ab omnibus hisce proportionibus discrepant. Motus cometarum sunt summe regulares, & easdem leges cum planetarum motibus observant, & per vortices explicari nequeunt. Feruntur comet&aelig; motibus valde eccentricis in omnes coelorum partes, quod fieri non potest, nisi vortices tollantur.<P>
Projectilia, in a&euml;re nostro, solam a&euml;ris resistentiam sentiunt. Sublato a&euml;re, ut sit in vacuo <I>Boyliano</I>, resistentia cessat, siquidem pluma tenuis & aurum solidum &aelig;quali cum velocitate in hoc vacuo cadunt. Et par est ratio spatiorum coelestium, qu&aelig; sunt supra atmosph&aelig;ram terr&aelig;. Corpora omnia in istis spatiis liberrime moveri debent; & propterea planet&aelig; & comet&aelig; in orbibus specie & positione datis secundum leges supra expositas perpetuo revolvi. Perseverabunt quidem in orbibus suis per leges gravitatis, sed regularem orbium situm primitus acquirere per leges hasce minime potuerunt.<P>
Planet&aelig; sex principales revolvuntur circum solem in circulis soli concentricis, eadem motus directione, in eodem plano quamproxime. Lun&aelig; decem revolvuntur circum terram, jovem & saturnum in circulis concentricis, eadem motus directione, in planis orbium planetarum quamproxime. Et hi omnes motus regulares originem non habent ex causis mechanicis; siquidem comet&aelig; in orbibus valde eccentricis, & in omnes coelorum partes libere feruntur. Quo motus genere comet&aelig; per orbes planetarum celerrime & facillime transeunt, & in apheliis suis ubi tardiores sunt & diutius morantur; quam longissime distant ab invicem, ut se mutuo quam minime trahant. Elegantissima h&aelig;cce solis, planetarum & cometarum compages non nisi consilio & dominio entis intelligentis & potentis oriri potuit. Et si stell&aelig; fix&aelig; sint centra similium systematum, h&aelig;c omnia simili consilio constructa suberunt <I>Unius</I> dominio: pr&aelig;sertim cum lux fixarum sit ejusdem natur&aelig; ac lux solis, & systemata omnia lucem in omnia invicem immittant. Et ne fixarum systemata per gravitatem suam in se mutuo cadant, hic eadem immensam ab invicem distantiam posuerit.<P>
Hic omnia regit non ut anima mundi, sed ut universorum dominus. Et propter dominium suum, dominus deus<SUP><FONT SIZE=2>1</FONT></SUP> [&#8220;Pantokrator&#8221; litteris Graecis: Pantokr&#225;twr] dici solet. Nam deus est vox relativa & ad servos refertur: & deitas est dominatio dei, non in corpus proprium, uti sentiunt quibus deus est anima mundi, sed in servos. Deus summus est ens &aelig;ternum, infinitum, absolute perfectum: sed ens utcunque perfectum sine dominio non est dominus deus. Dicimus enim deus meus, deus vester, deus <I>Israelis</I>, deus deorum, & dominus dominorum: sed non dicimus &aelig;ternus meus, &aelig;ternus vester, &aelig;ternus <I>Israelis</I>, &aelig;ternus deorum; non dicimus infinitus meus, vel perfectus meus. H&aelig; appellationes relationem non habent ad servos. Vox deus passim<SUP><FONT SIZE=2>2</FONT></SUP> significat dominum: sed omnis dominus non est deus. Dominatio entis spiritualis deum constituit, vera verum, summa summum, ficta fictum. Et ex dominatione vera sequitur deum verum esse vivum, intelligentem & potentem; ex reliquis perfectionibus summum esse, vel summe perfectum. &AElig;ternus est & infinitus, omnipotens & omnisciens, id est, durat ab &aelig;terno in &aelig;ternum, & adest ab infinito in infinitum: omnia regit; & omnia cognoscit, qu&aelig; fiunt aut fieri possunt. Non est &aelig;ternitas & infinitas, sed &aelig;ternus & infinitus; non est duratio & spatium, sed durat & adest. Durat semper, & adest ubique, & existendo semper & ubique, durationem & spatium constituit. Cum unaqu&aelig;que spatii particula sit <I>semper</I>, & unumquodque durationis indivisibile momentum <I>ubique</I>, certe rerum omnium fabricator ac dominus non erit <I>numquam, nusquam</I>. Omnis anima sentiens diversis temporibus, & in diversis sensuum, & motuum organis eadem est persona indivisibilis. Partes dantur successiv&aelig; in duratione, coexistentes in spatio, neutr&aelig; in persona hominis seu principio ejus cogitante; & multo minus in substantia cogitante dei. Omnis homo, quatenus res sentiens, est unus & idem homo durante vita sua in omnibus & singulis sensuum organis. Deus est unus & idem deus semper & ubique. Omnipr&aelig;sens est non per virtutem solam, sed etiam per substantiam: nam virtus sine substantia subsistere non potest. In ipso<SUP><FONT SIZE=2>3</FONT></SUP> continentur & moventur universa, sed sine mutua passione. Deus nihil patitur ex corporum motibus: illa nullam sentiunt resistentiam ex omnipr&aelig;sentia dei. Deum summum necessario existere in consesso est: Et eadem necessitate <I>semper</I> est & <I>ubique</I>. Unde etiam totus est sui similis, totus oculus, totus auris, totus cerebrum, totus brachium, totus vis sentiendi, intelligendi, & agendi, sed more minime humano, more minime corporeo, more nobis prorsus incognito. Ut c&aelig;cus non habet ideam colorum, sic nos ideam non habemus modorum, quibus deus sapientissimus sentit & intelligit omnia. Corpore omni & figura corporea prorsus destituitur, ideoque videri non potest, nec audiri, nec tangi, nec sub specie rei alicujus corporei coli debet. Ideas habemus attributorum ejus, sed quid sit rei alicujus substantia minime cognoscimus. Videmus tantum corporum figuras & colores, audimus tantum sonos, tangimus tantum superficies externas, olfacimus odores solos, & gustamus sapores: intimas substantias nullo sensu, nulla actione reflexa cognoscimus; & multo minus ideam habemus substanti&aelig; dei. Hunc cognoscimus solummodo per proprietates ejus & attributa, & per sapientissimas & optimas rerum structuras & causas finales, & admiramur ob perfectiones; veneramur autem & colimus ob dominium. Colimus enim ut servi, & deus sine dominio, providentia, & causis finalibus nihil aliud est quam fatum & natura. A c&aelig;ca necessitate metaphysica, qu&aelig; utique eadem est semper & ubique, nulla oritur rerum variatio. Tota rerum conditarum pro locis ac temporibus diversitas, ab ideis & voluntate entis necessario existentis solummodo oriri potuit. Dicitur autem deus per allegoriam videre, audire, loqui, ridere, amare, odio habere, cupere, dare, accipere, gaudere, irasci, pugnare, fabricare, condere, construere. Nam sermo omnis de deo a rebus humanis per similitudinem aliquam desumitur, non perfectam quidem, sed aliqualem tamen. Et h&aelig;c de deo, de quo utique ex ph&aelig;nomenis disserere, ad philosophiam naturalem pertinet.<P>
Hactenus ph&aelig;nomena c&aelig;lorum & maris nostri per vim gravitatis exposui, sed causam gravitatis nondum assignavi. Oritur utique h&aelig;c vis a causa aliqua, qu&aelig; penetrat ad usque centra solis & planetarum, sine virtutis diminutione; qu&aelig;que agit non pro quantitate superficierum particularum, in quas agit (ut solent caus&aelig; mechanic&aelig;) sed pro quantitate materi&aelig; <I>solid&aelig;</I>; & cujus actio in immensas distantias undique extenditur, decrescendo semper in duplicata ratione distantiarum. Gravitas in solem componitur ex gravitatibus in singulas solis particulas, & recedendo a sole decrescit accurate in duplicata ratione distantiarum ad usque orbem saturni, ut ex quiete apheliorum planetarum manifestum est, & ad usque ultima cometarum aphelia, si modo aphelia illa quiescant. Rationem vero harum gravitatis proprietatum ex ph&aelig;nomenis nondum potui deducere, & hypotheses non fingo. Quicquid enim ex ph&aelig;nomenis non deducitur, <I>hypothesis</I> vocanda est; & hypotheses seu metaphysic&aelig;, seu physic&aelig;, seu qualitatum occultarum, seu mechanic&aelig;, in <I>philosophia experimentali</I> locum non habent. In hac philosophia propositiones deducuntur ex ph&aelig;nomenis, & redduntur generales per inductionem. Sic impenetrabilitas, mobilitas, & impetus corporum & leges motuum & gravitatis innotuerunt. Et satis est quod gravitas revera existat, & agat secundum leges a nobis expositas, & ad corporum c&aelig;lestium & maris nostri motus omnes sufficiat.<P>
Adjicere jam liceret nonnulla de spiritu quodam subtilissimo corpora crassa pervadente, & in iisdem latente; cujus vi & actionibus particul&aelig; corporum ad minimas distantias se mutuo attrahunt, & contigu&aelig; fact&aelig; coh&aelig;rent; & corpora electrica agunt ad distantias majores, tam repellendo quam attrahendo corpuscula vicina; & lux emittitur, reflectitur, refringitur, inflectitur, & corpora calefacit; & sensatio omnis excitatur, & membra animalium ad voluntatem moventur, vibrationibus scilicet hujus spiritus per solida nervorum capillamenta ab externis sensuum organis ad cerebrum & a cerebro in musculos propagatis. Sed h&aelig;c paucis exponi non possunt; neque adest sufficiens copia experimentorum, quibus leges actionum hujus spiritus accurate determinari & monstrari debent.<P>
F I N I S<P>
1. Id est Imperator universalis.<P>
2. <I>Pocockus</I> noster vocem dei deducit a voce <I>Arabica du</I>, (& in casu obliquo <I>di</I>,) qu&aelig; dominum significat. Et hoc sensu principes vocantur dii, <I>Psalm.</I> lxxxiv. 6. & <I>Joan.</I> x. 45. Et <I>Moses</I> dicitur <I>deus</I> fratris <I>Aaron</I>, & <I>deus</I> regis <I>Pharaoh</I> (<I>Exod.</I> iv. 16. & vii 1.) Et eodem sensu anim&aelig; principum mortuorum olim a gentibus vocabantur dii, sed falso propter defectum dominii.<P>
3. Ita sentiebant veteres, ut <I>Pythagoras</I> apud <I>Ciceronem</I>, de Natura deorum, <I>lib.</I> 1. <I>Thales, Anaxagoras, Virgilius</I> Georgic. <I>lib.</I> iv. v. 220, & &AElig;neid. <I>lib.</I> 6. v. 721. <I>Philo</I> Allegor. <I>lib.</I> 1. sub initio. <I>Aratus</I> in Ph&aelig;nom. sub initio. Ita etiam scriptores sacri ut <I>Paulus</I> in Act. xvii. 27, 28. <I>Johannes</I> in Evang. xiv. 2. <I>Moses</I> in Deut. iv. 39. & x. 14. <I>David</I> Psal. cxxxix. 7, 8, 9. <I>Solomon</I> 1 Reg. viii. 27. <I>Job</I> xxii. 12, 13, 14. <I>Jeremias</I> xxiii. 23, 24. Fingebant autem idololatr&aelig; solem, lunam, & astra, animas hominum & alias mundi partes esse partes dei summi & ideo colendas sed falso.<P>
<P>
<HR><BR><HR>
<CENTER><TABLE BORDER=0 CELLSPACING=15 CELLPADDING=0 ALIGN=Center>
<TR>
	<TD><A HREF="neo.html">Neo-Latin</A>
	<TD><a href="index.html">The Latin Library</A>
	<TD><a href="index.html">The Classics Homepage</A>

</TABLE></CENTER>
</BODY>
</HTML>