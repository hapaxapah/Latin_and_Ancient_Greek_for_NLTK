<html>
	<head>
		<title>
			Porphyrius: Carmina
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>P. OPTATIANUS PORFYRIUS<br>CARMINA
</p>

<p class=border></P>

<p>
1<br>
Quae quondam sueras pulchro decorata libello<br>
carmen in Augusti ferre Thalia manus,<br>
ostro tota nitens, argento auroque coruscis<br>
scripta notis, picto limite dicta notans,<br>
scriptoris bene compta manu meritoque renidens<br>
gratificum, domini uisibus apta sacris,<br>
pallida nunc, atro chartam suffusa colore,<br>
paupere uix minio carmina dissocians,<br>
hinc trepido pede tecta petis uenerabilis aulae,<br>
horrida quod nimium sit tua nunc facies.<br>
Hos habitus uatis praesentia fata merentur;<br>
uix locus hoc saltem praebuit unde uenis.<br>
Suppliciter tamen ire potes dominumque precari:<br>
squalor et hae sordes conueniunt miseris.<br>
Cum dederit clemens ueniam, natumque laremque<br>
reddiderit, comptis ibis et ipsa comis,<br>
purpureo fulgens habitu, radiantibus intus,<br>
ut quondam, scriptis ambitiosa tuis.
</p>

<p class=shortborder></p>


<p>
2<br>
Sancte, tui uatis, Caesar, miserere serenus.<br>
Auguste omnipotens, almo mortalia cuncta<br>
numine laetificans, nobis ad gaudia nomen,<br>
Constantine, tuum fecundi carminis ex hoc<br>
te duce det Musas; nam tristis cura recusat<br>
egregios actus: iam sedent crimina Parcae.<br>
Tunc melius dominum te uox secura sonabit,<br>
uirtutum rector. potuit uix pangere uersu<br>
ista modo, et maesto sic saltim dicere uati;<br>
uix mihi Calliope pauitanti conscia nutu<br>
adnuit, ausa precem uatisque edicere fata<br>
tristia, signato partes ut limite claudat<br>
iure pari carmen, mediis ut consona in omni<br>
sit nota prima sui, et sit pars extima talis<br>
ceu media, e primis occurrens aptius istic<br>
ad laterum fines, et pars, quae diuidit orsa<br>
e medio, caput esse queat uersuque referre:<br>
Sancte, tui uatis, Caesar, miserere serenus.<br>
Alme, salus orbis, Romae decus, inclite fama,<br>
re melior, pietate parens, ad Martia uictor,<br>
mitior ad ueniam, permulcens aspera legum<br>
iustitia, aeternae uires et gloria saecli,<br>
spes data plena bonis et felix: copia rebus,<br>
eximium columen ueterum uirtute fideque,<br>
Romae magne parens, armis ciuilibus ultor,<br>
et summi laus grata dei, mens clara, superne<br>
rebus missa salus, per te pax, optime ductor,<br>
et bellis secura quies, sancta omnia per te.<br>
Solis iura suis fidissima dextra maritis<br>
et sociale iugum praebet, consortia uitae.<br>
Respice me falso de crimine, maxime rector,<br>
exulis afflictum poena; nam cetera causae<br>
nunc obiecta mihi uenia, uenerabile numen,<br>
uince pia et solito superans fatalia nutu<br>
sancte, tui uatis, Caesar, miserere serenus.
</p>

<p class=shortborder></p>


<p>
3<br>
Fingere Musarum flagrarem numine uultus,<br>
alme parens orbis, perfecta in munia uersu,<br>
uotaque, si ratio non abnuat ordine Phoebi.<br>
Gesta canunt, quos Aonium placabile numen<br>
uatis sorte frui dat; donis carminis ex hoc<br>
sustollens et uersu instigans ora sonare,<br>
tu mentem inspiras uatis; tu gaudia semper<br>
in te, sancte, uocas. tu quiuis docta Camenae<br>
edere dicta fauens, tu laetus uota secunda,<br>
ut rata sint, audis; tua mitis rector Olympi<br>
tempora praecipua seruat pietate serena.<br>
Aurea iam toto, uictor, tua saecula pollent,<br>
Constantine, polo. haec nexus lege solutis<br>
dicturus metris magno mouet agmine Musas,<br>
at mea uix pictis dum texit carmina Phoebi<br>
Calliope modulis, gaudet, si uota secundet<br>
Delius, intexta ut parili sub tramite Musa<br>
orsa iuuet, uersu consignans aurea saecla.<br>
Sed tibi deuotam rapiunt ad gaudia mentem<br>
audenterque loqui suadent per deuia uoto<br>
Aonides fretae, et, quantis sua uerba tueri<br>
legibus astrictae, te tota mente fideque<br>
uatis uoce tui, tua, princeps inclite, tanta<br>
bella canunt, et Pegaseo noua carmina potu<br>
exercent, nexuque uolunt nunc rite sonare<br>
egregium imperium, tanto cur munere fungi<br>
et praecelsa iuuat uersu per scrupea fari.<br>
Mentis opus mirum metris intexere carmen<br>
ad uarios cursus; uix, arto in limite clausa,<br>
nodosos uisus artis cata praeferat ex hoc,<br>
et tamen ausa loqui tanto mens aestuat ore,<br>
nec dignum uotis carmen sic reddere retur,<br>
tali lege canens; quae nostrum pagina sola,<br>
ex Helicone licet, complebit, munus amoris,<br>
picta elementorum uario per musica textu.
</p>

<p class=shortborder></p>


<p>
4<br>
Imperii fastus geminant uicennia signa,<br>
pagina flexosa tramite uota notat.<br>
Constantinigenis: Helicon det talia natis<br>
munera, deuotis haustibus ora rigans.<br>
Hos rupes Cirrhaea sonet uideatque coruscos<br>
Ponti nobilitas, altera Roma, duces.<br>
Sed nunc te, uictor, uicennia picta honorent:<br>
contentum tenui munere Musa cupit.<br>
Quod textu scruposa siet mea pagina simplex,<br>
disserat Augusto Calliopea mea.
</p>

<p class=shortborder></p>


<p>
5<br>
Uictor sidereis pollens uirtutibus ibis,<br>
Persica cum natis Latio confinia reddens,<br>
iam Nili princeps, laetis, Oriente recepto,<br>
quos tibi fida dicat concordia, diues Eois<br>
iam populis Parthis, Medis unique dicatis<br>
Augusto et natis. tu magna ad gaudia, sancte<br>
Constantine, faue; te tanto in carmine Musa<br>
et tua descriptis pingit uicennia metris.<br>
At tu supplicibus, olim dux clarus in armis,<br>
da pietate fidem. maior mox gloria honorum,<br>
si totos seruare queas post uota tropaeis.<br>
Parcere iam uersis uirtus denuntiat alma.<br>
Indus, Arabs iam uota ferunt et Media diues,<br>
Aethiopes gnari rapido cum lumine surgit<br>
Tethyos ex gremio Titan. sed et omnia laeta,<br>
Constantine, bono nunc ludent otia saeclo.<br>
Felix Musa, tuis possit quae digna referre<br>
praemia uirtutum meritis uel uoce sonare.<br>
Quid, uaga, Pierios uersus sub uallis opaca<br>
ilice componis? lauro quid carmina carpis?<br>
Castalios tota respondet uoce triumphos,<br>
quam dat fonte suo. Clario tu carmina prome<br>
uate deo digna: aut siquod perferet audens,<br>
maius opus nectens, mens tota mole subibit,<br>
spe pinget carmen, pangat si coepta Camena,<br>
compleat et uersu uariata decennia picto,<br>
ore secunda uouens sub certo limite metri.<br>
indulgens natis patriae pietatis honore,<br>
mitis iure deus; sed Crispi in fortia uires<br>
non dubiae ripa Rhenum Rhodanumque tueri<br>
ulteriore parant et Francis tristia iura.<br>
Iam tu, sancte puer, spes tantae rite quieti<br>
missa polo; saeclis da, Constantine, serena<br>
tempora, summe: pio tricennia suscipe uoto.
</p>

<p class=shortborder></p>


<p>
6<br>
Martia gesta modis audax imitata sonoris<br>
Musa per effigiem turmarum carmina texit,<br>
et nunc agmen agit quino sub limite rectum<br>
Musigeno, spatium septeno milite distans,<br>
nunc eadem uerso relegens utcumque meatu<br>
mittit in amfractus non una lege cateruas,<br>
dissona componi diuerso carmine gaudens,<br>
grata nimis flexu docili de perpete metro,<br>
orsa iterum fini socians, confinia contra<br>
praeponens orsis, nullo discrimine metri.<br>
Quin etiam partes mediae sua munia doctae<br>
expediunt: uersis uicibus, nam, fine sed uno,<br>
quamuis ambiguos cursus et deuia claudit.<br>
Ostentans artem uinciri, scrupea praebet<br>
Sarmaticas, summe, strages, et tota peracta<br>
uota (precor, faueas) sub certo condita uisu.<br>
Factorum gnarum tam grandia dicere uatem<br>
iam totiens, Auguste, licet. Campona cruore<br>
hostili post bella madens artissima toto<br>
corpora fusa solo, submersas amne repleto<br>
uictrix miretur turbas aciemque ferocem.<br>
Plurima conarer, Phoebeo carmine gaudens,<br>
Margensis memorare boni caelestia facta,<br>
introitus et bella loqui perculsa ruinis,<br>
quis deuicta iacet gens duro Marte caduca.<br>
Testis magnorum uicina Bononia praesens<br>
sit uoti compos, excisaque agmina cernens<br>
det iuga captiuis et ducat cetera praedas.<br>
Grandia uictori molimur proelia plectro<br>
dicere, nec satis est, uotum si compleat ore<br>
Musa suo: quaecumque parat sub lege sonare,<br>
scruposis innexa modis, perfecta Camenis<br>
uult resonare meis, et testis nota tropaea<br>
depictis signare metris, cum munere sacro<br>
mentis deuotae placarint fata procellas.
</p>

<p class=shortborder></p>


<p>
7<br>
Augustum specimen, mitis clementia, magne<br>
Ausonidum ductor, tua, maxime, fortia Musae<br>
Castaliae de fonte canunt. tu munera summa<br>
uotorum da, Phoebe, mihi nunc, plena fauoris,<br>
da mentem sensusque pios insigne serenus<br>
imperium, natisque potens, ad Martia felix,<br>
perpetuum saeclis, picto sub carmine fari.<br>
Audentem, precor, ipse iuua me, gloria uatum,<br>
dicturum carmen, quamuis nunc copia Musae<br>
non talis, possitque minus sub lege iuuari:<br>
uersu aliud limo, aliud, quo pagina in omnis<br>
signatur modulos, discernat semita fandi.<br>
Uelle iubet numen, lux alma, et gaudia mundi<br>
instituunt; sequitur curas in musica uoto<br>
uirtutesque tuas et mores pandere gestit,<br>
sancte, tuos. creuit nostrae fiducia menti;<br>
te duce namque pio gaudens sub munere nota<br>
in iuga festinat Musis, ubi frondea semper<br>
tecta canunt artes et notae uatibus undae.<br>
Indomitos reges seu pacis lubrica uictor<br>
aut bello sternens aut mitis foedere, nutu<br>
esse tuos facis agrosque exercere tuorum.<br>
Auctior alma dei per te praesentia mundum<br>
respexit, reddens mox aurea saecula rebus,<br>
ostenditque deus rectoris tempora iusti<br>
aetherio nutu placidis clementia iussis.<br>
Per te perque tuos sunt omnia mitia, uictor,<br>
natos, res populi florent ad gaudia mentis,<br>
Caesaribusque tuis toto Uictoria in orbe<br>
semper iure comes felix in saecula pollet.<br>
Tantorum merita statues captiua tropaea,<br>
uictor Sarmatiae totiens. en, accipe, clare<br>
ductor, ubique tuis uotorum reddita, felix,<br>
debita. iam compos gaudet tua, Romule, pubes:<br>
rector rite suus nobis per saecula floret.
</p>

<p class=shortborder></p>


<p>
8<br>
Accipe picta nouis elegis, lux aurea mundi,<br>
clementis pia signa dei uotumque perenne.<br>
Summe, faue. te tota rogat plebs gaudia rite,<br>
et meritam credit, cum seruat iussa timore<br>
Augusto et fidei, Christi sub lege probata.<br>
Gloria iam saeclo processit candida miti,<br>
accumulans coetus et tota ornata serenis<br>
muneribus praestans natis, ut laurea uota,<br>
uirtutum titulos, primis iam debeat annis,<br>
progenie tali genuit quos nobile saeclum.<br>
His decus a proauo, et uerae conscia prolis<br>
Roma cluit, princeps inuicti militis, alma,<br>
otia pacis amans. haec sunt mitissima dona,<br>
hoc ataui meritum. uotis post editus orbis<br>
erumpens docuit ne norint frangere fidei<br>
optima iura pares; curis sub Martis iniqui<br>
nullis laesa fides. hinc iugi stamine fata<br>
uobis fila legunt placida pietate secuta,<br>
et res Constanti nunc exerit inclita Fama,<br>
aucta stirpe pia, uoto accumulata perenni;<br>
sancta suas sedes ad mentis gaudia migrat<br>
aetherio residens felix in cardine mundi.<br>
Iam patriae uirtutis opus belline labore<br>
an iusti meritis dicam mentisque serenae?<br>
Et pia dona canam fecundaque pectora noto<br>
rite deo, sic mente uigent cui gaudia casta?<br>
Claudius inuictus bellis insignia magna<br>
uirtutum tulerit Gothico de milite parta,<br>
et pietate potens Constantius omnia pace<br>
ac iustis auctus complerit saecula donis:<br>
haec potiore fide, meritis maioribus orta<br>
orbi dona tuo praestas, superasque priora,<br>
perque tuos natos uincis praeconia magna.<br>
Ac tibi lege dei iussisque perennia fient
</p>

<p class=shortborder></p>


<p>
9<br>
Castalides, domino uirtutum tradite palmam.<br>
Constantinus habet bellorum iure tropaeum,<br>
uindice sub dextra reddens feliciter orbem<br>
consiliis, iterum suadens et cuncta referre,<br>
Roma, tibi. bellis cum saeua innectere possit<br>
uincla iugi, uirtus mitis non armat in hostem,<br>
sed magno patiens docuit certamine parcens<br>
quid pietas donet post pila minacia clemens.<br>
Nunc mihi iam toto dociles Helicone Camenae<br>
mittite compositas in tempora mitia palmas;<br>
nectite de metris uirtutum carmina et omnes<br>
concinite, ut fructu felix et principe digna<br>
det stirpes gratas, texens quas pagina uersu<br>
hinc uoueat, titulo uotorum carmine pollens.<br>
Pierios mihi, Phoebe, tuo de numine praestent<br>
fontes Castaliae; tua, si licet ire, peragrans<br>
mens iuga celsa petet, mecum si pangere uersu<br>
Musa uelit tanto iam nunc sub principe laeta,<br>
laudis dona ferens, resonans insignia ramis,<br>
uincentum iussos audax, mihi fida, triumphos,<br>
et meritum iustis tot reddere nobile palmas,<br>
Aonidum quas ualle fluens alit unda rigatas.<br>
Sancte, salus mundi, armis insignibus ardens,<br>
Crispe, auis melior, te carmine laeta secundo<br>
Clio Musa sonans tua fatur pulchra iuuentae.<br>
Nobile tu decus es patri, tuque alme Quiritum<br>
et spes urbis eris. Nos mentis carmina, Caesar,<br>
tu uincens pacis gratissima foedera semper<br>
indulge, et facilis gentes adiunge rogantes,<br>
facque tui iuris, gaudens uirtutibus auctis.<br>
Constantinus item, laus orbis, gloria saecli,<br>
Romuleum sidus, lux clemens, inclita fratrum<br>
nobilitas, proauis uerum et memorabile fama<br>
restituit uictor Caesar nomenque decusque.<br>
Sancte pater, rector superum, uicennia laeta<br>
Augusto et decies crescant sollemnia natis.
</p>

<p class=shortborder></p>


<p>
10<br>
Calliope cane plura procax. en ore serenus<br>
fontis Castalii deus audiet; inde canoros<br>
mens furit in nexus, et felix currere uotis<br>
iam se credet ouans. libet ire per auia sola<br>
impete quo gressus effandi optata cupido<br>
inuitata tulit. mens tantum, maxime Caesar,<br>
Aoniae nodos amplectitur. incitus aethra<br>
funde, pater, coeptis Musas, ad mutua uersus.<br>
Scrupea fingentem tam duro carmina uersu<br>
luderev fas nobis praesumere dicere metrav,<br>
gaudia uel tenui mea pandere sit mihi, Musa.<br>
Tantus honor me iure suo per sidera saeclo,<br>
o decus Ausoniae, tulerit. sic parua locuto<br>
amplius en, iudex, dominus, tot munera summa<br>
tantaque concedis. tu mentem dicere donis<br>
inuitas laudis cum munere; sic uaga primis,<br>
haud audita ligas. nec dictis laesa Camena<br>
audet magnanimo uati noua uincula mentis<br>
iussa dare, creuitque meo correpta fauore.<br>
En age: iam reddit uotis pia praemia magnus.<br>
Concordi saeclo Romae decus et sibi mundi<br>
iura sui, tot lux populis orbique tropaeum<br>
sic data sunt; isto maior tua gloria terris.<br>
En, Auguste, tuis praesens et tantus ubique,<br>
imperiis fecunde, paras nunc omine Crispi<br>
Oceani intactas oras, quibus eruta Franci<br>
dat regio procul ecce deum, cui deuia latis<br>
tota patent campis. ut, caeso limite, uictor<br>
rite atauo summo melior, cui Claudius acer,<br>
magnanimum sidus, dat clarum e numine diuo<br>
imperium, Uirtus quem felix optat alumnum.<br>
Auges flore tuo nostrae tibi dedita uitae;<br>
orta micat fratrum fatalis gloria saeclo,<br>
res Latia ut uoti compos sic gaudeat aucta.<br>
Aspice: pacato parta est lux laeta sub orbe.
</p>

<p class=shortborder></p>


<p>
11<br>
Fortia facta ducis toto dominantia iam nunc<br>
orbe canam, quis laeta suo sub principe tanto<br>
rursum Roma tenet, mundi caput, inclita, carmen.<br>
Tu uatem, tu, diua, mone. lacerata cruentis<br>
imperiis pars fessa poli diuisa gemebat<br>
sceptra et Ausoniae maerebat perdita iura.<br>
Siqua fides, tantis Romanum gloria nomen<br>
insignit titulis, dominos et libera quaerunt,<br>
maestaque iure suo trepidat plaga maxima mundi.<br>
Unde iubar lucis primum radians Hyperion<br>
sideribus pulsis rutilo diffundit ab ortu,<br>
inde tuum nomen multum uenerabile cunctis,<br>
maxime bellantum domitor, lux unica mundi,<br>
perpetuis uotis cupiunt, memorabile numen,<br>
exoptant, seruire uolunt (mirabile dictu)<br>
remque laremque suum, tanta est tibi gloria iusti,<br>
Auguste. iuuat ecce tuo sub foedere iam nunc<br>
totum orbem post tot caedes, quas fessa gemebant<br>
omnia, nunc nullo tandem trepidantia motu,<br>
Romuleis seruire piis, pater inclite, iussis.
</p>

<p class=shortborder></p>


<p>
12<br>
Constantine pater, tu, mundi gloria, consul,<br>
ecce tuo renouata dabis tot aperta labore<br>
regna per innumeras gentes. mox carus Eois<br>
tot populis pia iura feres, et solus in omni<br>
Augustus mundo sparges et in ultima numen.<br>
Sol tibi felices faciet spes perpete nutu:<br>
ars bona iustitiae et diuum uicina decori<br>
largi dona boni caelo capit; influit illuc<br>
uota quod optarint pietatis. cana subibit<br>
sancta Ceres; tellus reddit Bacheia lapsa<br>
riuis dona suis; non Euri e flamine turbant<br>
enormes pelagus; stat mitis principe noto<br>
res per iusta uigens oris, qua signa Booten<br>
ultima consocia tollunt in sidera dextra.<br>
Maxime, iustitiae lumen, concordia et omen<br>
pacificum te tota cupit iam saucia et orat<br>
res fessas cito pace leues. tu iunge sereni<br>
orbis uota tui, gentes sibi iunge uolentes.
</p>

<p class=shortborder></p>


<p>
13<br>
Princeps beate, placido sub axe iamnunc<br>
iustis, serene, populis fauente mundo<br>
uictor triumpha tribuens, salubre numen,<br>
saeclis amore dominans perenne faustis,<br>
auctor salutis, Oriens quietus ibit.<br>
Uotis fauente domini superne dextra,<br>
gaudet subire placidum regentis omen;<br>
uirtus uigore radians serena praestat<br>
sanctis uidere superis remota mundi,<br>
totum sub orbe moderans salubre numen,<br>
uincens ubique supero fauente nutu,<br>
saeclum per omne dominans, beate, solus.
</p>

<p class=shortborder></p>


<p>
14<br>
Iamnunc sub axe placido, beate princeps,<br>
mundo fauente populis, serene, iustis,<br>
numen salubre, tribuens triumpha uictor,<br>
faustis perenne dominans amore saeclis,<br>
ibit quietus Oriens, salutis auctor.<br>
Dextra superne domini fauente uotis,<br>
omen regentis placidum subire gaudet;<br>
praestat serena radians uigore uirtus<br>
mundi remota superis uidere sanctis,<br>
numen salubre moderans sub orbe totum,<br>
nutu fauente supero ubique uincens,<br>
solus, beate, dominans per omne saeclum.
</p>

<p class=shortborder></p>


<p>
15<br>
Sancte, decus mundi ac rerum summa salutis,<br>
lux pia terrarum, te solo principe saeclis<br>
immensum gaudere bonis datur. aurea uenit<br>
iustitia in terras et gloria candida ueri;<br>
teque duce mage grata fides et iura renata;<br>
totaque, perculsis ingenti mole tyrannis,<br>
aspera uis posita est belli. res Itala iure<br>
sceptra dabit populis. uoto pius orbis Eoi,<br>
Auguste, inuictus mundi transibis in oras;<br>
teque suplex totis ducibus stipata Syene<br>
orat iura, cupit lucis sibi gaudia nostrae,<br>
optat, amat. fallax, en, perfida tela fugarum<br>
Parthus deposuit; ruit oris undique rubri<br>
litoris aetherio e nutu certamine amoris<br>
Medus; Arabs mox omnis ouat laudare sereni<br>
oris lustra tui, dat ueris, sancte, tropaeis<br>
haec, mage felices titulos, ut uincas amore<br>
aurea. perpetuo restaurans saecula mundo.<br>
Indus et Aurorae miles, quos flumine Nilus<br>
tangit, fecundis uenturus frugifer undis,<br>
orantes pia iura petent; gens nobilis ortu<br>
Aethiopes cuncti parent; optataque mundo<br>
tempora laeta dedit nobis felicitas aeui.<br>
En, suplices Persae iura sibi regia nolunt,<br>
te dominum malunt, fusi tua semper adorant<br>
ora, suis cupiunt totis sibi cedere regnis.<br>
Tu pius et iusti uere memor, inclite, laetis<br>
da responsa; bono semper mitissimus orbis<br>
impertire tuum clementer et addito numen.<br>
Sint mage felices, pariter quos, alme, tuere,<br>
et reparata iugans maesti diuortia mundi,<br>
orbes iunge pares; det leges Roma uolentis<br>
principe te in populos; miti felicius aeuo<br>
omnia laetentur florentibus aurea rebus.
</p>

<p class=shortborder></p>


<p>
16<br>
Alme, decus mundi summum, rector pius orbis,<br>
Auguste, inuicta populos uirtute gubernans<br>
iustitia, imperii nationum, Constantine,<br>
effrenatarum moderamine pacificator,<br>
quem diuus genuit Constantius induperator,<br>
aurea Romanis propagans saecula nato,<br>
heu nimis ad caelum properans, ni liquerit ille<br>
aeternum auxilium inuictum iustumque piumque,<br>
alme pater patriae, nobis te, maxime Caesar,<br>
Ausoniae decus, o lux pia Romulidum.<br>
Est placitum superis tunc haec in gaudia mundi<br>
perpetuis bene sic partiri munera saeclis;<br>
sidera dant patri, et patris imperium,<br>
sancte, tibi. magnae data tu lux aurea Romae.<br>
Ista canit ruris tibi uates ardua metra.
</p>

<p class=shortborder></p>


<p>
17<br>
Dissona conexis audet componere uerbis<br>
omine mens elata bono. iuuat inclyta linguae<br>
munera Graiorum Musa modulante nouare,<br>
inque uicem, uersu cecinit quae forte Latino,<br>
nunc alio textu Graecorum in carmina duci,<br>
ordine ut in duplicem nectatur littera uocem.<br>
Nunc age fecundae reserent pulcherrima Musae;<br>
ore sonet docili chelys inclyta carmina Phoebi:<br>
spem rerum iustumque canam summamque salutis<br>
te dominum, bona dona dei, te, magne, parentem<br>
Romanum, gratumque orbem tibi, maxime, semper,<br>
omnia quod certa respirant mente quietem.<br>
Cum placidi spectent hostiles mille triumphos,<br>
omnia plena bonis tua, Constantine, Quirites,<br>
nil sibi crediderint carum mage te, decus orbis.<br>
Seruatos Tyrii se semper uindice dextra<br>
te domino exultant; tranquillis carior urbi<br>
Africa temporibus potitur seruata quiete,<br>
nunc se felicem, nunc se sub numinis arce<br>
tutam, quod Carthago decus uenerabile gestat,<br>
iure putat: tantum fatis, lux inclyta, praestat<br>
nobile te domino nomen; spes et decus almumst.<br>
Omnis ab Arctois plaga finibus horrida Cauro<br>
pacis amat cana et comperta perennia iura,<br>
et tibi fida tuis semper bene militat armis,<br>
resque gerit uirtute tuas populosque feroces<br>
propellit caeditque, habens tibi debita rata,<br>
et tua uictores sors accipit. hinc tibi fortes<br>
teque duce inuictae attollunt signa cohortes;<br>
undique te comitata dei pia numina summi<br>
omnibus ultorem praebent, et iura fidemque,<br>
alme, tua spectant: respondent omnia uotis.<br>
Undique pacatis saluator maxima rebus<br>
gaudia praestabis, dabis otia uictor in orbe;<br>
uirtutum meritis uicennia praecipe uota.<br>
Saeclorum creuit gemino spes Caesare certa,<br>
tuque, o sancte parens, olim post mille tropaea,<br>
o lux Ausonidum, dispone sceptra nepotum.
</p>

<p class=shortborder></p>


<p>
18<br>
Sunt septem numero pares ac lege metrorum<br>
consimilis uersus; genus est quae Musa Maronis.<br>
His proprium sentire subest; mens sufficit uni.<br>
Iure suo sibimet cedunt: alios tenet ortus<br>
alterius finis, lector. qua littera monstrat<br>
nam quemuis medium uenientis semita sulcat.<br>
Si uerbum textum pertemptes ore Latino,<br>
in sese alterno conectens ordine uersus,<br>
uota sonans longum poteris implere uolumen.<br>
Ne tamen ambages error sinuosus haberet,<br>
ordine perscribtos minium reserare ualebit<br>
uersus, quos titulis Augustus uictor honestat:<br>
Alme tuas laurus aetas sustollet in astra.<br>
Aurea lux uatum, siluae mihi praemia serua.<br>
Aucta deo uirtus Musas magis ornat aperta.<br>
Aurea uictorem pietas sonat ubere lingua.<br>
Aonios latices pietas iuuat armaque diua.<br>
Augusti florem pietas iuuat, arma, tropaea.<br>
Aonii frutices pietas iuuat ubere gleba.
</p>

<p class=shortborder></p>


<p>
19<br>
Alme, tuas laurus aetas sustollet in astra;<br>
luce tua signes fastus, sine limite consul.<br>
Marte serenus habes reiecto munia Graium,<br>
et Medi praestas in censum sceptra redire.<br>
Torua Getas campo clarus ut lumina perdit,<br>
uult curuo turmae felix sua comminus ictu<br>
Armenii dux ferre leuis, sol, te quoque pila.<br>
Sic et uicta refert exortos Dacia Francos.<br>
Lege tuus tonso Rhenus tibi germinat exul<br>
agmina, telorum subeant qui murmure bella.<br>
Uincere florenti Latiales Sarmata ductu<br>
rex tibi posse Getas uiso dat limite, ultor.<br>
Uidit te, summum columen, qua uelifer aestu<br>
serus in Oceani pressit iuga Nysia pontus,<br>
atque rudis radii scit lux exorta tropaea.<br>
En, gaudent pietate *altis pars perpete age.<br>
Tu uatem firmes dictus, te nunc lyra cantet:<br>
aucta deo uirtus Musas magis ornat aperta.<br>
Solum uota notis late sua Romula dat plebs?<br>
Sancta tuis alio permiscet uota tropaeis<br>
uisitur et crescit pictorum gratia cantu.<br>
Sit uis uicinis, per Thulen gratia pollens.<br>
Talis fixa suis signis lyra munera gestat,<br>
orsa pari uates quae perfert, Delie, rythmo.<br>
Lumine muriceo uenerandus dux erit ut Sol<br>
legibus ut Iani teneas auus orbe tribunal,<br>
egregios titulos pietatis habebis amore.<br>
Tot freta pacis apex mutari munere gaudet,<br>
India clauigeri Latium uult tangere naui,<br>
Nileus messor sua tradit castra, uel agmen<br>
Arctos, quam Carpi noscet uix Haemus, in ora.<br>
Sic istis cultus in rem curuantibus enses<br>
te niuea iuuat arce frui. Ponti decus auget,<br>
Roma soror, ueteres Tuscos, quos ore tuemur.<br>
Alme, tuas laurus aetas sustollet in astra.
</p>

<p class=shortborder></p>


<p>
20<br>
Prodentur minio caelestia signa legenti.<br>
Constantine, decus mundi, lux aurea saecli,<br>
quis tua mixta canat mira pietate tropaea<br>
exultans, dux summe, nouis mea pagina uotis,<br>
aemula quam Clarii genitoris Calliopeae<br>
composuit tali nunc mens perfusa liquore?<br>
Uersificas Helicon in gaudia proluat undas,<br>
clementique nouum numen de pectore uerset,<br>
namque ego magnanimi dicam numerosa canendo<br>
sceptra ducis. Gazzae nobis dat Graecia dona,<br>
saeclaque Blemmyico sociali limite firmas,<br>
Romula lux. Condigna nouis florentia uotis<br>
uoto scripta cano. Tali Mars cardine tecto<br>
iam bellis totum Myseum perplectere ciuem<br>
ut pateat Rubicon parili petit aethera iure.<br>
Nunc felix proprios pacis me scrupea uisus<br>
iam stimulat signis exultans Musa notare,<br>
gaudia laetus nunc per me notat auia Phoebus<br>
retito quoque texta nouo cane laurea plectro,<br>
arte notis picta felicia saecula plaudens.<br>
Sic aestus uates fido duce, Pythie, carpens<br>
nunc tutus contemnat, summe, procax; ego uero<br>
nunc mare Sigaeum ualeam bene frangere remo,<br>
carbasa Noctiferum totum si scrupea tendo,<br>
pulpita deportans. uisam contexere nauem<br>
Musa sinit; coniuncta tuo spes inclita uoto.<br>
Mentem per tortum fessam non frangat hiulco<br>
laus mea ficta pede stans magna mole docendi.<br>
Signa palam dicam laetissima flumine sancto,<br>
mente bona; contemnat, summis cum sibi agonem<br>
uotis post fractum Martem clementia reddet?<br>
Sic nobis lecto quo crescunt aurea saecla<br>
mox Latio uincens iam bis uicennia reddes,<br>
carmine quae pietas miro de nomine formet.<br>
Flore notans uotum uario dat pagina felix,<br>
Augustae sobolis memorans insignia fata.<br>
Iudice te uel teste pio condigna parentis<br>
iungentur titulis felicia facta nepotum.
</p>

<p class=shortborder></p>


<p>
21<br>
O si diuiso metiri limite Clio<br>
una lege sui, uno manantia fonte<br>
Aonio, uersus heroi iure manente,<br>
ausuro donet metri felicia texta,<br>
augeri longo patiens exordia fine,<br>
exiguo cursu, paruo crescentia motu,<br>
ultima postremo donec fastigia tota<br>
ascensu iugi cumulato limite claudat,<br>
uno bis spatio uersus elementa prioris<br>
dinumerans, cogens aequari lege retenta<br>
parua nimis longis et uisu dissona multum<br>
tempore sub parili, metri rationibus isdem,<br>
dimidium numero Musis tamen aequiperantem.<br>
Haec erit in uarios species aptissima cantus,<br>
perque modos gradibus surget fecunda sonoris<br>
aere cauo et tereti, calamis crescentibus aucta,<br>
quis bene subpositis quadratis ordine plectris<br>
artificis manus in numeros clauditque aperitque<br>
spiramenta, probans placitis bene consona rythmis,<br>
sub quibus unda latens properantibus incita uentis,<br>
quos uicibus crebris iuuenum labor haud sibi discors<br>
hinc atque hinc animatque agitans augetque reluctans,<br>
compositum ad numeros propriumque ad carmina praestat,<br>
quodque queat minimum ad motum intremefacta frequenter<br>
plectra adaperta sequi aut placidos bene claudere cantus<br>
iamque metro et rythmis praestringere quicquid ubiquest.
</p>

<p class=shortborder></p>


<p>
22<br>
Pauca quidem cecini fors friuola; his quoque iungam<br>
ludicra: sic nostra panget tua iussa Camena.<br>
Ambiet haec claudens felicis numine Phoebi<br>
Calliope partita nouis sibi uincula curis,<br>
flexibus ut primis discordi regula cultu<br>
hinc alia sonet arte super Pythoia flexus.<br>
Sic facies, totiens cum confirmauerit aestus,<br>
sic animus nec uictus iners sit saucius. Irim<br>
impleri uarias metricae grauioris ob artes<br>
tandem nosse dei meditantem uix licet aestus;<br>
rite uelit, metro dum in agmine colocat astri<br>
effigiem, trepidoque parans sermone latenter<br>
dicere nec metuens uincto sic omnia ab ortu<br>
pangere. sed rursum Bassus nunc prodere carmen<br>
imperat: hic docilis Musae de fonte meabunt<br>
ordine Castalio texti per nomina uersus.
</p>

<p class=shortborder></p>


<p>
23<br>
Mirum opus est cunctos et tales edere uersus,<br>
sicque locare hederis. Paulum tu, die, rogatus<br>
mox ades. en quorsum rapies, qui praebeo fixas?<br>
Sum tuus, et primis tua discimus, ut tria felix<br>
nec fallax tribuens audaci in munere clarum<br>
aequiperes animum. nunc Clio carmina firmet.<br>
Qui poterunt pangi? ponam ceu stamina normas,<br>
quae uerrant sese, quae uincula mitia curent?<br>
Tu dabis has uires; tua rursum consere praemia.<br>
Ausibus in magnis laeta ad contraria curras.<br>
Aonidum nam fonte graui micat ars noua uenis.<br>
Immanest prorsum amplexu aut tot ocius oras<br>
prospicere, plantare modos, immittat uti tum<br>
et proiiecta necet consumto ingloria libro.<br>
Si sapiunt et nostra cui succrescere acumen<br>
praesolidum densumque animi deducere uiua,<br>
congruere cernant studiose, qui bona calles<br>
legibus abstrusis, quod carmina conspicor a te,<br>
blande animi iudex, qui moribus omni agis auctu;<br>
praemiro ostendis studia in rectore polita,<br>
treusicolasque tuos, auctus laetabile, sumens<br>
intuitum quo prospera facta ac gaudia dones<br>
publica: nil prius est quod ui et nomine curas.<br>
Fas sit Sidonii sensum in penetrale patroni<br>
noscere quae possis. illic nitor ociter eius<br>
conditur abstrusa generosum cogere censum<br>
pauperie: flagrant geminis noua gaudia uotis.<br>
Diues Apollineis deaurat foedera plectris;<br>
hic nouit laudes doctus quaeque omine tanto<br>
sunt praeuisa bonis. tu dexter protinus esto<br>
cum sanctis; insiste fide festinus in amplum.<br>
Clementi haec nutu Augustus tibi dona beata<br>
laudato tribuet, te consule praemia complet.<br>
Hinc tua tunc festis noti sex nomina plausus<br>
plurimus ac prudens rerum quis torpeat usus<br>
degeneri ab spe molita plus ingruit. hinc iam<br>
suscipe uoto alacri hoc munus, uir bone, clare.
</p>

<p class=shortborder></p>


<p>
24<br>
Ingemui grauiter, Graecum miseratus amicum,<br>
cui mea mens, admissa dolens, cupit omnia fari,<br>
solus ut haec occulta legens se concitet ira,<br>
unde queat plexum uinclis sontemque tenere,<br>
sed uitans multos, quos foeda ad iurgia coiux<br>
noluerit testes, neu candida femina Graecum<br>
mox caris hebetet telis, nihil improba cygni<br>
deposuisse uidens Helenam, cui gratia binis<br>
maior adulteriis. do nomina cuncta libenter:<br>
Musa sonat Graecis. Fryx coiux, crede canenti.
</p>

<p class=shortborder></p>


<p>
25<br>
O qui Tartareas pede fauces proteris almo,<br>
o miserate tuos, quis ignea templa supremi<br>
annuis esse poli, pia lucis regna paternae,<br>
tu uirtus aeterna dei; tecum omnia, Christe,<br>
tunc pater exorsus, cum moles obsita pigro<br>
squalore emersit, positoque adrisit operto<br>
ante ortus hominum; sancto tu, diue, Tonanti<br>
secretae uires, quem tutum mens genitoris<br>
sola tenens prudensque dei deus interioris,<br>
principii sobolem nullius, uasta cruento<br>
quod Mors regnabat leto, rata gaudia fudit<br>
ore medellifero, nec poena perpete frangi<br>
depulsos homines placuit natalibus astris;<br>
tum tu prostratis uitae uia, sed tamen olim<br>
praesago admonitu te uatum fata canebant.<br>
Te, quia fecundus porro ortus error agebat,<br>
consilii ut summam rerum sator edidit ore,<br>
o uere patris sapientia, Christe; opulento<br>
exertus uerbo, detrusum in uincula mortis<br>
mox hominem sumis, quaeque est uis una saluti,<br>
infima dignare quod naturae ordine recto,<br>
ut perculsa leues, inclinere ipse iacenti.<br>
Non e terreno corpus tibi pondere tractum,<br>
praecelso sed uirgo uterum de semine feta,<br>
nec segni coitu natus, sed coniuge caelos,<br>
corporeus uultu, deus actu: casus utrumque.<br>
Inuitans iussa exemplis hominique dicatus<br>
aequalis dominus, quia lis onerosa caduco<br>
dicta sit humano, sperem ut diuina imitatu,<br>
ipse hominis titulo incedis, teque profanis,<br>
maxime, Iudaeis plectendum post pia mille<br>
munia permittis, letumque salubre luisti;<br>
mox necat humanas in se caro pendula noxas,<br>
at pater in sedes natum recipitque uehitque.<br>
Aeternum saluis signum dat machina sacra.
</p>

<p class=shortborder></p>


<p>
26<br>
Ardua componunt felices carmina Musae<br>
dissona conectunt diuersis uincula metris<br>
scrupea pangentes torquentes pectora uatis<br>
undique confusis constabunt singula uerbis.<br>
Carmina felices componunt ardua Musae<br>
uincula diuersis conectunt dissona metris<br>
pectora torquentes pangentes scrupea uatis<br>
singula constabunt confusis undique uerbis.<br>
Ardua constabunt torquentes carmina Musae<br>
dissona componunt conectunt uincula metris<br>
scrupea confusis diuersis pectora uatis<br>
undique felices pangentes singula uerbis.<br>
Carmina torquentes constabunt ardua Musae<br>
uincula conectunt componunt dissona metris<br>
pectora diuersis confusis scrupea uatis<br>
singula pangentes felices undique uerbis.<br>
Undique conectunt constabunt singula Musae<br>
scrupea torquentes componunt pectora metris<br>
dissona confusis felices uincula uatis<br>
ardua pangentes diuersis carmina uerbis.<br>
Singula constabunt conectunt undique Musae<br>
pectora componunt torquentes scrupea metris<br>
carmina diuersis pangentes ardua uerbis.<br>
Carmina diuersis felices ardua Musae<br>
uincula pangentes conectunt dissona metris<br>
pectora torquentes componunt scrupea uatis<br>
singula confusis constabunt undique uerbis.<br>
Ardua felices diuersis carmina Musae<br>
dissona conectunt pangentes uincula metris<br>
scrupea componunt torquentes pectora uatis<br>
undique constabunt confusis singula uerbis.<br>
Singula confusis pangentes undique Musae<br>
pectora diuersis felices ardua metris<br>
uincula conectunt constabunt scrupea uatis<br>
carmina componunt torquentes dissona uerbis.<br>
Undique pangentes confusis singula Musae<br>
ardua felices diuersis pectora metris<br>
scrupea constabunt conectunt uincula uatis<br>
dissona torquentes componunt carmina uerbis.<br>
Dissona torquentes constabunt uincula Musae<br>
undique conectunt componunt singula metris<br>
ardua diuersis confusis carmina uatis<br>
scrupea pangentes felices pectora uerbis.<br>
Pectora felices pangentes scrupea Musae<br>
carmina confusis diuersis ardua metris<br>
singula componunt conectunt undique uatis<br>
uincula constabunt torquentes dissona uerbis.<br>
Dissona ............... uincula Musae<br>
undique ............... singula metris<br>
ardua ................. carmina uatis<br>
scrupea pangentes conectunt pectora uerbis.<br>
Pectora conectunt pangentes scrupea Musae<br>
carmina ................... ardua metris<br>
singula ................... undique uatis<br>
uincula ................... dissona uerbis.<br>
Scrupea felices diuersis pectora Musae<br>
ardua conectunt pangentes carmina metris<br>
undique componunt torquentes singula uatis<br>
dissona constabunt confusis uincula uerbis.<br>
Uincula confusis constabunt dissona Musae<br>
singula torquentes componunt undique metris<br>
carmina, pangentes conectunt ardua uatis<br>
pectora diuersis felices scrupea uerbis.<br>
Uincula componunt conectunt dissona Musae<br>
singula constabunt torquentes undique metris<br>
carmina felices confusis ardua uatis<br>
pectora pangentes diuersis scrupea uerbis.<br>
Scrupea diuersis pangentes pectora Musae<br>
ardua confusis felices carmina metris<br>
undique torquentes constabunt singula uatis<br>
dissona conectunt componunt uincula uerbis.<br>
Pectora pangentes confusis scrupea Musae<br>
carmina felices diuersis ardua metris<br>
singula constabunt conectunt undique uatis<br>
uincula torquentes componunt dissona uerbis.<br>
Dissona componunt torquentes uincula Musae<br>
undique conectunt constabunt singula metris<br>
ardua diuersis felices carmina uatis<br>
scrupea confusis pangentes pectora uerbis.
</p>

<p class=shortborder></p>


<p>
 27<br>
Praecelsae quercus frondenti in uertice pendens<br>
testor templa loci Faunos celebrare frequentes,<br>
disparibus compacta modis totidemque cicutis,<br>
dulcisono Panum oblectans modulamine siluas,<br>
Naiadum Dryadumque choros arcanaque Bacchi<br>
orgia et heuuantis Satyros per musica tempe.<br>
Me Pan ad thiasos docuit modulamina cantus,<br>
et uariata sonis uinxit consortia primus;<br>
Attis almus amans, tua maxima cura, Cybele,<br>
e roseo terit ore deus mollique labello,<br>
accenditque tuos Idaeos, mater, amores;<br>
in me felices animauit carmine Musas,<br>
me iudex formae alta gestauit in Ida;<br>
me laeti sociam uoti uicina marito<br>
Eoo lucis canit inuitata sub ortu.
</p>

<p class=shortborder></p>


<p>
28<br>
Blanditias fera Mors Ueneris persensit amando,<br>
permisit solitae nec Styga tristitiae.<br>
Tristitiae Styga nec solitae permisit, amando<br>
persensit Ueneris Mors fera blanditias.<br>
Omnipotens pater huic semper concessit amori,<br>
fecit nec requiem tot sibi fulminibus.<br>
Fulminibus sibi tot requiem nec fecit, amori<br>
concessit semper huic pater omnipotens.<br>
Purpureus tibi flos uultum non pingit, Iacche,<br>
monstrat nec mitem frons noua laetitiam.<br>
Laetitiam noua frons mitem nec monstrat, Iacche,<br>
pingit non uultum flos tibi purpureus.<br>
Occubuit minor hic fractis et uiribus aestu<br>
torpuit oppressus Amphitryoniades.<br>
Amphitryoniades oppressus torpuit aestu,<br>
uiribus et fractis hic minor occubuit.<br>
Incaluit iubar hoc externis ignibus ardens<br>
fortius; ardorem Sol sibi congeminat.<br>
Congeminat sibi Sol ardorem; fortius ardens<br>
ignibus externis hoc iubar incaluit.<br>
Deposita face Nox quaesiuit lumina Phoebes,<br>
uulnere sed blandus haec tenet Endymion.<br>
Endymion tenet haec blandus sed uulnere, Phoebes<br>
lumina quaesiuit Nox face deposita.<br>
Armipotens deus hoc suspirat pondere, uulnus<br>
ferrea nec rabies aut furor exsuperat.<br>
superat furor aut rabies nec ferrea uulnus,<br>
pondere suspirat hoc deus armipotens.<br>
Impatiens Uenus est, siluas dum lustrat Adonis,<br>
carpit si Martem, iam cui conueniat?<br>
Conueniat cui iam, Martem si carpit? Adonis<br>
lustrat dum siluas, est Uenus impatiens.
</p>

<p class=shortborder></p>


<p>
29<br>
Nudus, egens, Ueneris naufragus in pelago.
</p>

<p class=shortborder></p>


<p>
30<br>
Auxilium Fortuna tibi, res perfida, Quinte,<br>
et tulit in fronte grande supercilium.<br>
Haut aliud credam, puteum puto te quoque, Quinte:<br>
quanto altus magis es, tam mage despiceris.
</p>

<p class=border></P>

<p>
<table border=0 cellspacing=10 cellpadding=0 align=center>
<tr>
	<td><a href="misc.html">The Miscellany</A>
	<td><a href="index.html">The Latin Library</A>
	<td><a href="classics.html">The Classics Page</A>
</TABLE>
</P>
</BODY></HTML>