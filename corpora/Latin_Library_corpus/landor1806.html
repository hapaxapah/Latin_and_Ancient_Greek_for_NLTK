<HTML>
<HEAD>
<TITLE>Simonidea, 1806</TITLE>
</HEAD>
<BODY BACKGROUND="wmarb.jpg" BGCOLOR="#FFFFFF">
<P>
<FONT SIZE=5><B><CENTER>PRAEFATIO AD POEMATA LATINA</CENTER></B></FONT>
<P>
<FONT Size=4>
Si prolixior quam par est videatur praefatio, paucis 
habe, lector, rationem. Brevissimo quidem operi insisto, 
me contra detrectatores meos, parum cognitos, defensurus. 
Nulla enim aetas aut magis superbum aut minus arrogantem 
tulit. Est in Gebiro meo quod dolet pudetque scripsisse: 
in altera editione scriptum celare aut praetermittere 
dedignabar. De laudibus Bonapartis loquor. Quis autem, 
ut illustribus exemplis utar, Ciceroni vitio vertendum 
cenceat, quo auctore tuam equestrem, eamque in rostris 
deauratam, Senatus, ut nemini antea, Marco Lepido, 
poni decreverit; cum eiusdem postmodo scelus amentiamque 
vir ille prudentissimus ac civis optimus S C compresserit. 
Iuvenem virtute bellica praeclarum iuvenis laudavi; 
mendacem, sicarium veneficum, eo tempore pauci comperuerant: 
nobis haudquaquam notum aut etiam suspectum erat. Has 
laudes postea vellicabant, quibus non ita Bonapartis 
essent quam nostrae graves. Si quem etiam horum minorum 
aliquid offendit, iam ista deseruerit; iam aetas omnia, 
iam dies mitigarit.  <I>Cic. pro Cael</I>. Fortes bonosque 
comprobavi; insolentes, invidos, imperiosos, odi atque 
execror constantissime. Eosdem paene crederem Gallos 
esse, de quibus Plinius, Nec aliter concitantur, ait, 
quam Phrygii solent, <I>tibicinis sono</I>, semiviri, et ex 
<I>imperio furentes</I>. Impietas erga deos in patriam celerrime 
descendit: in deos nulla solos est. Vos autem qui satellites 
mavultis esse quam milites, subdit quam cives, rude 
donati, cruce digni, in pristinam servitutem, quo ingenium 
indolesque devocarunt, collapsi iaceatis.<BR>
Mirentur qui me norunt condiscipuli, cur Jamesium, tantopere 
laudaverim: qui ignorant, cur Caninium tetigerim. Primum 
ad hunc me verto. Satiricos obscurae atque infimae 
sortis, in optimos viros et in poetas praestantissimos, 
ridiculis laudibus subdolus incitabat; inter alios 
nebulonem nescio quem, Iuvenalis sordibus postmodo 
obvolutum, et multos annos obeso nare ibidem delitescentem. 
Huius et similium ea nequaquam merita sunt, ut ipsorum 
a me nomina, si forte pervenerint, conserventur  victum 
quaerentium partim quotidianis morsibus, partim menstruis 
 soporandos equidem noram, neque offam tamen obieci. 
Nunc ad Jamesium. <BR>
Solus, aetate studiisque provectiorum, neminem flagris 
eius subieci. Neglegentiorem satellitem maiestas eius 
aegerrime tulit. Nocte intempesta aliquando excubui, 
libros terens quos interdiu neglexeram; dies enim saepenumero, 
venando consumebam, aut fundam iaciendo, aut pugnis 
agrestibus conserendo manus. Haec per se ipsa non tam 
ingrata erant Jamesio  miti homini, at qui puerorum 
audacia, nec non protervitate quadam, mire delectatus 
esset  quam quod leges eius institutaque pili facere 
videremur. Tum toga correpta, tum frons adducta; tum 
Clodios nos et Catilinas insecutus est, ultimoque supplicio 
adfecit. Me schola nec opinantem, neque admonitum dimisit; 
nihilominus eum Uptonae agentem adii, et dexteram ipse 
ultro ac bene receptus obtuli.<P>



<BLOCKQUOTE><BLOCKQUOTE><BLOCKQUOTE>
<A NAME="bellum hortatur"></A><CENTER><I>ODE</I><BR>
BELLUM HORTATUR</CENTER><P>


Quid morae nectis, miser heu Britanne!<BR>
Quid? fidem speras ubi Gallus hostis?<BR>
Vae reclinantis pudeat! tuorum<BR>
&nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp;Immemor audis?<P>

Surge; quid cessas? patiare Corsum,<BR>
Ut Canopeio cumulata campo<BR>
Arma proiecit, rapere insolentem<BR>
&nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp;Pace sub ipsa?<P>

Forsitan caros nimium penates<BR>
Respicis: caros tueamur armis.<BR>
Quid licet Romae Fabius morando<BR>
&nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp;Restituit rem:<P>

Nonne pugnando potiora gessit<BR>
Miles in Gallos, male perduelles:<BR>
Nonne rivalem tuus occupavit<BR>
&nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp;Dignior aulam?<P>

Nonne pugnando potiora gessit<BR>
Marlburus, campos repetens Batavos;<BR>
Nonne, cum lenta sanie fluebat<BR>
&nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp;Turbidus Ister?<P>

Quis fuit nescis, ubi vis Iberum<BR>
Fracta per Calpes freta tunderetur,<BR>
Qui retrectantes laniata membra<BR>
&nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp;Classe recepit?<P>

Nec minor, iam nunc, domitor tridenti<BR>
Fultus est Nelso: quoties sub illo<BR>
Horruit vastum pelagus, regente<BR>
&nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp;Fulminis iras!<P>

Littori vinctas Phario carinas<BR>
Vidit, et ridens <I>Agite o Britanni </I><BR>
Clamat: irrumpunt; superantque malos<BR>
&nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp;Non sua signa.<P>

Nullus invisos tacui tyrannos,<BR>
Nullus ultores patriae tacebo:<BR>
Improbum damno, celebrarem honestum<BR>
&nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp;Napoleonem.<P>

At suis nunquam sociis venenum<BR>
Miscuit Gangi Bromius, neque arcum<BR>
In quiescentem Pythius tetendit<BR>
&nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp;Delon Apollo.<P>

Caucasus portas Libanusque sylvas <BR>
Alpium pandit domino irruenti: <BR>
Concidunt urbes: Ptolem&auml;&iuml;s hosti<BR>
&nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp;Sola resistit.<P>

Erige antiquas Ptolemai turres;<BR>
Prima vidisti refugumquid obstat?<BR>
I, triumphales agitare currus<BR>
&nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp;Gallia cessas?<P>

Venit Arctois metuendus armis<BR>
Sydnius: pallet labiumque mordet.<BR>
Ut nimis noti ferus imperator<BR>
&nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp;Ora tuetur.<P>

Dum petens pacem nihil arrogares,<BR>
Pulcra Libertas lateri accubabat<BR>
Martis invicti: fuerasque mundi<BR>
&nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp;Publica cura.<P>

Tene diruptis iterum catenis<BR>
Implicas, tanto madidis cruore<BR>
Civium? paucos male feriaris<BR>
&nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp;Verna decembres.<P>

En! adest vindex: animosus audit<BR>
Turbinem belli procul aestuantis:<I><BR>
Cesset,</I> edicit; properatque surdo<BR>
&nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp;Ponere fines.<P>

Ergo liquisti solium paternum,<BR>
Ergo, Alexander, populis colentum<BR>
Eximis carum caput, exterorum<BR>
&nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp;Spesque salusque.<P>

Ah diu felix tibi sis et orbi,<BR>
Sis tuis constans meritis, nec ultra<BR>
Dii velint quenquam: valeas; et arma<BR>
&nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp; &nbsp;Iusta valebunt.<P>

<A NAME="vale o magister"></A>Vale o magister, o Jamesi, ave et vale.<BR>
Tu dum vocabas saepe plorabam putus,<BR>
Versans, minatum ubi maxime est periculum,<BR>
Inefficaces, algidus metu, manus:<BR>
Nunc, dum voco ipse, nec refers contra, fleo.<BR>
At hostis olim tu mihi atque ego tibi!  <BR>
Qui meque teque iam videntes crederent? <BR>
Heu, cur reductis abnuebas naribus, <BR>
Cui primum amicus ingenuusque omnis puer.  <BR>
Et cui secundum ipse aemulus dabat locum? <BR>
Sed hanc habebis, hanc habebo, gratiam, <BR>
Cum carmine istorum excidas, vives meo.  <BR>
Nam nec severus semper aut supercili <BR>
Tristis, nec inficetus aut expers salis, <BR>
Sed comis, indulgensque vel nostro ioco <BR>
Eras, solutis iam scholar compagibus.  <BR>
Te nec vetustas arbores securibus<BR>
Ferire turpis ardor impulit lueri<BR>
Ut triobolarium istumat aufer in crucem.<BR>
Ulmos amatas videos, quarum murmure<BR>
Obrepsit olim dulcis ignavo quies;<BR>
Video revulsa brachia, nudum verticem!<BR>
Nec novit aut curavit iste furcifer<BR>
Sub iisdem ut olim iacuit, heu flendum diu<BR>
Palmaque vinciendum, Abercrombis caput.<BR>
Nunc segregate ab infimo mortalium,<BR>
Solute curis et solute coniuge,<BR>
Felicitatis atque gloriae satur,<BR>
Vale, Jamesi! tuque, Rugbiensium<BR>
Fortis priorum contubernalis, vale.<P>

<A NAME="ipslia cuius"></A>
Ipslia! cuius amat condi philomela rubetis,<BR>
Inferiusque videt perrepere purpureum ver, <BR>
Et zephyri placido canescere gramina pulsu; <BR>
Quae nitidis aestate sedes circumdata rivis,<BR>
Cui studet usque placere novis tinnitibus Arro <BR>
Dum veteres rapidis ambagibus alluit alnos;<BR>
Ipslia, quid me cara vocas? ah mitte vocare, <BR>
Neu digito patrios porrecto ostende penates.  <BR>
Si mihi sunt Thermae, si musa quiesque, voluptas, <BR>
Haud loca sola placent, aut dura fronte puellae, <BR>
Aut quaecunque velit vincla iniecisse marito:<BR>
Aeternam invigilans haud spero* pascere flammam,<BR>
Sed vacuum volucri declino pectus Amori.<BR>
Currite perpetui, vocat Ipslia, currite rivi.<BR>
Lumina quin aperi ridentia, purpureum ver!  <BR>
Nec vocet incassum per pascua, mille susurris,<BR>
Mille repercutiens ripas tinnitibus Arro.<BR>
Tu quoque nocturno mulcens modulamine sylvas,<BR>
Funde melos solitum; solito potiare rubeto,<BR>
Ni, zephyri placido dum canent gramina pulsu,<BR>
Desuper aerio tremefies imbre rosarum:<BR>
Me, philomela precor! precor Ipslia, mitte vocare.<P></BLOCKQUOTE>

*<I>Haud spero.  </I>Sed haec prius fuere!!&quot;    <I>Catull,</I><P>

<BLOCKQUOTE><A NAME="pudoris ara"></A><I><CENTER>PUDORIS ARA</I><P>

VIDE PAUSANIAM IN LIB. LACONIC. III. CAP. XX.</CENTER><P>

Ut Lacedaemonia decesserit hospes ab urbe,<BR>
Qua vada prima viam rumpunt canentibus undis,<BR>
Ad ripam Eurotae quondam stetit ara Pudori.<BR>
Huc Helena, Aegida raptam, mitissima Lede<BR>
Duxit, inauditamque aliis est orsa querelam,<BR>
Ut mea nata domum, ut poteras liquisse parentem, <BR>
Ut geminos, forma superantes sidera, fratres!<BR>
Qualibus alloquiis tetigit tua pectora Theseus?<BR>
Nam certe neque blandus erat neque castus amator, <BR>
Aut iuvenis: memini, cum me decepit adulter, <BR>
Mistus olorina quam suevi pascere turba,<BR>
Risit atrox animi, pueroque procacia* crevit <BR>
Aspiceret quoties demisso lumine vultum.  <BR>
Quem quando increpui, simulanti voce dolorem <BR>
Mussaret, <I>miseret perpessae tristia Ledae. </I><BR>
Ah pudet, et vidi luctantem saepe palaestra, <BR>
Sed procul; exsereret veluti rostrata labella, <BR>
Subitilemve cava sufflaret arundine questum, <BR>
Aut turpi rapidos agitaret corpore motus.  <BR>
Quid loquor ille malus: sed quo feror? inscia restes.<BR>
Ede tuos, locus est aptissimus, ordine casus.<BR>
Tunc Helene, neque pauca tamen suspiria duxit, <BR>
Prima quidem puduit, doluit postrema referre.<BR>
Scis bene quam sit atrox qui possidet aequora Minos, 
<BR>
Et victor miseris quam legem indixit Athenis; <BR>
Hanc puer at fugeret, genetrix huc misit alendum.<BR>
At Iovis ipse ultro petit incunabula Creten, <BR>
Aggrediturque, regens filo vestigia, monstrum: <BR>
Filum Ariadna dedit; neqne perfidus ille Ariadnae,<BR>
Sed cupiit Helenamfieremque novissima cura <BR>
Iuravit, superos toties expertus amicos,<BR>
Utque virum qui tot, qui tantas sprevit, haberem, <BR>
Marmoreasque domos et odori mellis Hymettum. <BR>
Ah mater, cur plura tibi iam dicere coner?  <BR>
Omnia sat novit, quae proderet omnia, nutrix.  <BR>
Nam superimposito cum poplite nuda iacerem <BR>
Brachiolo spondae, nec humum pes tangeret alter,<BR>
Ut monitu propiore rudes disponeret artus<BR>
Venit anus (fusos memini calcasse capillos)<BR>
Admovitque manus habiles oculosque sagaces,<BR>
Inclinata genu, versoque ter expuit ore.<BR>
Tum se proripuit, mirantique ardua vultu<BR>
Clamavit, duplices tendens ad sidera palmas,<BR>
Jupiter! ipse tuam servasti crimine prolem.<BR>
Scilicet ille neci monstrum dedit, ille reliquit <BR>
Virgineam solae praedam** sub litore Diae;<BR>
Credo equidem: poteratne quid ultra? degener aetas, 
<BR>
Quae nihil Alciden et Thesea praeter honorat! <BR>
Ignara temnentis anus repetita puella<BR>
Talia gavisae mulcebant pectora Ledae,<BR>
Et dulces lacrymae, veluti gravidissima nubes <BR>
Fronte levaretur, tacitis ab utrisque cadebant.  <BR>
Tum genetrix: Haec fausta tibi, iam cetera narres; <BR>
Nec poteris meliore loco: vix ipsa redibas <BR>
Cum sibi Penelopen casta face iunxit Ulysses: <BR>
At pater Icarius, licet ipse probasset amores, <BR>
Ipse suum generum peregrina sede vocasset, <BR>
Quamvis ante alios prudens Laertius heros, <BR>
Assuetusque foret bellique marisque periclis, <BR>
Sensit quam durum est dilecta prole relinqui.  <BR>
Aequaevis sociis quando conviva vacavit, <BR>
Praeteritaeque una noctem annexere iuventae, <BR>
Floribus atque hedera, quae fallax tendit Iacchus,<BR>
Tum bene erat, madidumque senem sopor aureus urguit. 
<BR>
Ast ubi mane videt fluidas marcere corollas, <BR>
Ad thalamos, ut equum tremefacta hinnitibus aula <BR>
Personat, ut currunt ultro citroque ministri, <BR>
Tunc stupet: huic caecus dolor et quasi ferreus obdit 
<BR>
Tempora, singultant aures et genua labascunt.<BR>
Ut miser Icarius fuit, ut crudelis Ulysses, <BR>
Mater ! ait Helene, cui Lede  fronte severa,<BR>
Mente benigna fuit Crudelior una, maritum<BR>
Quae velit ignotum, ignaros fugitura parentes;<BR>
Et miseranda magis, cui talis filia, mater.<BR>
Sic queritur, causasque fugae rogat: illa roganti<BR>
Vertere propositum cupit, atque ediscere fata<BR>
Penelopes; di dent genitori restet in urbe.<BR>
Ancipiti voto subridens candida Lede<BR>
Palpat utramque genam digito, mulcetque pudorem, <BR>
Educitque sinu, lapsanti pollice, mentum.<BR>
Mox Helene, tibi mater, ait, verissima dicam <BR>
Omnia; nam video te non insana rogare<BR>
Quae mulier: genitam nisi crederet esse leaena<BR>
Delirans toties rogitaverit anne momordi?<BR>
Anne remorsurae pudor irruit? attamen egi <BR>
Lentius, et verso dimisi protenus ore?<BR>
Plurima tum data signa oculis, data plurima nutu,<BR>
Sensus enim verbis et verba carentia sensu.<BR>
Ista Clytemnestrae vix obiicienda sorori!<BR>
Scis alios didicisse Helenam, dulcissima, mores <BR>
Et cum laesa forem; nec morsu aut ungue petisse, <BR>
Sed tantum tremuisse: velut, resonantia plectro, <BR>
Quando fila lyrae quatiunt simul omnia, lymphae. <BR>
Audiit, erubuitque premens in cespite malam <BR>
Leda novo, metuitque oculos resupina loquenti <BR>
Tollere, praefregitque tenax inconscia gramen. <BR>
Non igitur te laesit, ait. non laedere velle <BR>
Iuravit, penitusque suo me corpore texit. <BR>
Diique deaeque omnes! clamavit territa Lede, <BR>
Quid miseranda refers! at perge, extremaque matri<BR>
Pande mala, ingenti finem positura dolori. <BR>
Est nemus, haud procul urbe, sed hinc decernere, dixit,<BR>
Urbs ipsa exiguique vetant declivia collis;<BR>
Lympha via abscindit tantum brumalibus undis,<BR>
Nunc fragili ripa muscoque nigrante dehiscit.<BR>
Forte locos iunxit strato violentia venti<BR>
Robore, quo faciles ramis et cortice passus: <BR>
Vidit et exsiliit, duxitque e curribus, heros. <BR>
Quid facerent alii? posuit me in gramine, pectus <BR>
Saepe premens palmis ut nosceret anne paverem, <BR>
Saepe manu subter posita velamina, frigus <BR>
Ne nimium, aut humor (namque humida sylva) noceret,<BR>
Ne lapis aut longa ne stipes obesset in herba.<BR>
Mox veluti thyrso tetigit: retulisse puderet<BR>
Quali, quove loco: nequicquam lumina flexi,<BR>
Dumque nimis cupii, quo surgat et unde, videre,<BR>
Qui modo thyrsus erat devenerat ille corymbus,<BR>
Exsilit hinc furibundus, adhuc tam mitis, amator ;<BR>
Devovet infaustum caput, et primo omnia secum<BR>
Colloquitur; tunc me iubet ire, manere precatur,<BR>
Et melius fore iuratequos audimus eamus,<BR>
Clamat, et in currus rapit, orans cuncta tacere.<BR>
Ecce superveniunt fratres! ecce ora lupatis<BR>
Intorquentur equis, vibrantur spicula dextris.<BR>
Siste: pii sceleratum, armati urgemus inermem,<BR>
Clamantiniiciuntque manus: sub nocte silenti<BR>
Sidera ut adversum tremule luctantur in aequor.<BR>
Ille manus manibus rapidas avertit apertis, <BR>
Infandumque premit, sic orsus, corde pudorem.<BR>
Quid facitis pueri? me spicula vestra timere <BR>
Creditis? aetatem vereor, venerorque parentes.  <BR>
Bigis accipite, intactamque auferte, sororem: <BR>
Iam data monstrarunt invisos omina divos.<BR>
Theseus haec illis, atque abstinuere loquenti;<BR>
Dein, oculos volvens huc illuc, talia secum.<BR>
Desponsatam Helenam iuvenis Menelaus habebit?<BR>
Imberbes pueri vetularum semper amores, <BR>
Virginibus placuit teneris constantior aetas<BR>
Aegides Helenae: paribus Fortuna repugnat.<BR>
Nempe Clytemnestram cur non abducat Atrides? <BR>
Pulcra rudi satis est et saevis dignior Argis. <BR>
Tum, repetens bigas haud sicco lumine, clamat,<BR>
Fer patienter aves et saxa cruenta, Prometheu! <BR>
Praestringunt oculos tibi fulgura, pennipotentes <BR>
Insatiabilibus rimantur viscera rostris<BR>
Ast alium thalamos haud scandere cernis amatae.<BR>
Verba memor retulit virgo gemitusque fidelis<BR>
Sed, metuens illos genetrix ne cauta notaret, <BR>
Oravit subito reditum narraret Ulyxei, <BR>
Candida subrisit Leda, his hortata puellam.  <BR>
Siquos primus amor bene iunxerit, aurea lucet <BR>
Illis quaeque dies: hymenaeos hesperus illis <BR>
Quique refert: iuvenis iuveni ducare marito, <BR>
Et memor incesto castus quam praestet amori,<BR>
Altera Penelope sis tu, tuus alter Ulyxes, <BR>
Aegre sustinuit natam pater ire relicto <BR>
Et dixisse vale: primum ora madentia fletu<BR>
Avertit, turbatam acclinis in ostia frontem; <BR>
Accepitque sonum, cum deferretur, equorum,<BR>
Nunc imperfecte, nunc clarius: auribus aurae <BR>
Desierant adferre; viam non saxa tegebant<BR>
Longius: inde animi fractus ruit, impete visum<BR>
Debilior neque iam propiores vidit: Ulyxes<BR>
Tardius, ut sermone suae frueretur, abibat: <BR>
Icarius generum sic voce adpellat anhela.<BR>
Redde; dedi, fateor, sed redde, marite, parenti:<BR>
Quando dabam non orbus eram: tibi multa placere <BR>
Noverit, una meam poterit mulcere senectam.<BR>
Redde patri; vel uterque meas redeatis in aedes.<BR>
Audiit haec, et lora manu laxata repressit <BR>
Dulichius: recipit mitissima nympha gementem,<BR>
Dumque senis laevo complexa est colla lacerto,<BR>
Frigida rugosam lenibant oscula frontem. <BR>
Hunc interpellat iuvenis: Me Sparta domusque <BR>
Penelopes retinere die natalis amantem<BR>
Et merito potuere ; sed est pater, est mihi tellus, 
<BR>
Est populus, neque neglecti sine crimine Divi. <BR>
Si pius es, pater inclamat, mihi cede volentem,<BR>
Elegat, ille refert: audito pallida vnltum<BR>
Penelope defigit humi, sed dextera vestem<BR>
Arcta viri tenet et singultu pectora surgunt.<BR>
Elige, ait genitor, carae reminiscere matris,<BR>
Et miseresce mei.   Torquentur corda silenti<BR>
Dum iubet: ast ultro silet, aeternumque sileret.<BR>
Quin loqueris, mea Penelope! Vis? inquit Ulyxes. <BR>
Avertens, liquit patris in cervice lacertum,<BR>
Obductoque tegens humentia lumina velo,<BR>
Debile cum gemitu collum inclinavit amanti.  <BR>
Laetior inde redux intratque superbior aedes <BR>
Icarius; properant praebere solatia damni<BR>
Invidiaque patres studioque tuentur amico:<BR>
Inde, puellarum circum plaudente corona, <BR>
(Cur aberas, Helena!) stat cespitis ara Pudori.<P></BLOCKQUOTE>

* <I>Procacia</I>.Verbo usus sum tantummodo ut defenderem, 
auda<I>x</I>, aud<I>acia</I> vel <I>acitas</I>; ferox, <I>ocia </I>vel<I> ocitas. 
 </I>Si paucorum in scriptis est, in omnium esse posset, 
poetarum. Scripseram antea Et puero petulantia.<P>

** Veterum <I>solae</I> placuit, vetula loquente: stabat solo 
sub litore.<P>

<BLOCKQUOTE><A NAME="ad fratrem"></A><I><CENTER>AD FRATREM</CENTER></I><P>

Ibis inaccessas ubi porrigit insula rupes, <BR>
Et fremit adversum nautis hyemalibus aequor; <BR>
Ibis, at haud solus, frater, comitante camaena:<BR>
Nec, mihi crede, potest adeo gens effera victum <BR>
Quaerere naufragiis; ea, quae tentoria regis <BR>
Visere vere solet, rogitantem audire loquelam, <BR>
Formosasque procul percurrere nomine natas. <BR>
Barbarus esse velit, vel hiarit vivere rapto, <BR>
Qui tales assuetus amet spectare puellas <BR>
Litore ludentes udo, dum largior unda <BR>
Volvitur; inde simul manibus prorumpere nexis <BR>
In fremitum fluctus, caecoque resurgere saltu, <BR>
Virgatasque comas quatere atque immittere collo!  <BR>
Cervices amplexa reluctantesque lacertos <BR>
Lympha nitens irrorat, amabiliterque susurrat <BR>
Sub pede pallenti, sub respirante labello,<BR>
Argutoque petit superantia pectora planctu. <BR>
Anne putas isti praecordia ferrea genti <BR>
Posse manere diu, aut laribus violenta parare?<BR>
Parva quidem Fortuna tulit tibi munera frater,<BR>
Attamen ampla satis sapientibus: hortus, agellus, <BR>
Obscuroque sedens stabuli gallina tigillo,<BR>
Non absunt, viridique librorum capsula velo. <BR>
Ergo intende animum studiisque assuesce severis, <BR>
Nec, quod uterque nimis cuperemus, inertibus horis <BR>
Indulge; non tempus adhuc: Labor otia ducat,<BR>
Inque toro quem stravit amet recubare Voluptas.  <BR>
Ante dies istos veniet, modo venerit, hostis, <BR>
Seraque decernet vindex certamina Mavors.  <BR>
Tunc erimus comites, altaque sedebimus umbra<BR>
Sub scopulis, raso nisi vertice rarior ulmus<BR>
Invitet, gelido contexens pascua musco,<BR>
Mollia tunc folium super amplum fraga rubescant, <BR>
Tunc festa teretes patera volvantur olivae,<BR>
Baetica secretis emergat testa cavernis, <BR>
Et cano vitreis hebetetur purpura rore. <BR>
Interea modicos foveasque colasque penates, <BR>
Nec cupias maiora; solent maiora nocere. <BR>
Ipse quidem, fateor, licet aurea secula Thermis <BR>
Degimus, exarsi quondam, impellente iuventa, <BR>
Esse aliquid patriae et memorabile linguere nomen <BR>
Cumque senatores denos mihi campus avitus <BR>
Mitteret ad Romam, si res Romana maneret, <BR>
Haud nimis illud erat; nec spes inhonesta, nec audax. 
 <BR>
Dum male demissa secederet aure senatus <BR>
Pars melior quondam, fremitu tremefacta popelli,<BR>
Caninius potuit mediis elapsus Hibernis<BR>
Dundasios penetrare sinus, atque intima Pitti <BR>
Consilia, atque avidi mensas superare Batavi: <BR>
Visus purpureos nudus eum divite nympha <BR>
Repere per thalamos, ruituraque linquere tecta, <BR>
Felis uti solers vel acute prospiciens mus.  <BR>
Coniuge cum bella nunc bellus obambulat urbem, <BR>
Quinetiam biiugis vehitur; lotaeque sorores <BR>
Haud in quadriviis tunicam tibi vellere certant. <BR>
Sic placitum Pitto; quo non praestantior alter<BR>
Aere ciere viros obolisque accendere cantum:<BR>
Nam mediocris, amat mediocribus omnis amari.  <BR>
Hunc habeat secum, versansque volubile ludi <BR>
Ingenium, capiatve manu lorisve flagellet<BR>
In strepitum, veluti buxum puer;* ille levare<BR>
Sopitum tereti palma catus, ille furentem<BR>
Dirigere, aut nutantem in murmura iussa ciere,<BR>
Scribat, at abstineat nobis, neque misceat istis<BR>
Qui laeti fuerint Patriai tempore iniquo,<BR>
Visceribusque ipsis atque ipso sanguine victum<BR>
Quaerebant, rabidoque voraces ore fremebant.<BR>
Scripsimus: et nostras captarunt grandia laudes<BR>
Facta, vel hostilis dextrae; non ista venenum,<BR>
Vergere norat adhuc sociis, aut caedere captos.<BR>
Hei mihi! mutandos potui praesciscere mores?  <BR>
Scripsimus: idque suo, nam fabor, corde recondat;<BR>
Qualiacunque alii pepigerunt carmina vates, <BR>
Haec inter misera et nimis infelicia bella, <BR>
Seu famuli regum<I> </I>seu libertatis amici, <BR>
Vix aliud nostro mansurum est serius aevo.  <BR>
Scribat: at abstineat nobis, manibusque pusillis <BR>
Ah! modo Landoreum fugiat pervertere plectrum. <BR>
Maius opus moveo; tamen imperfecta relinquam <BR>
Caepta libens illi** pepulit qui lumine claro <BR>
Somnia Cartesi, vix intrans limina, quique<BR>
Explicuit pavidis Neutoni scrinia Musis.<BR>
Candida Luereti perstringere pectora nollem,<BR>
Nam genus humanum formidine solvere divum<BR>
Nisus inextincta est olea studioque fideli;<BR>
Cessit, honorato dignissima consule cura,<BR>
Hesperiisque plagis Epicuro stella refulsit.<BR>
Sed revocanda suis est palans Musa, parentis<BR>
Immemor; urget amor, atque imperfecta priorum<BR>
Verba monent: quoties aversi risimus ambo<BR>
(Ut gravia inveheret) titubantis carmina Galli!<BR>
Te neque magnanimis quidquam deterreat ausis.<BR>
Invidiam mereamur: habebimus; utpote callem<BR>
Secretum eligimus procul ambitione maligna,<BR>
Utpote contrahimus sub opaco litore vela.<BR>
Praeterea conducamus qui funera plorent<BR>
Hoc pretio; propriis cumuletur odoribus urna,<BR>
Quos neque postera lux, neque noctis sparserit imber.<BR>
Vicinique velint dare, seraque dona rubescant,<BR>
Et videant hostes intabuerintque videndo.<BR>
Hoc nostrum est; uni volvenda pepercerit aetas.<BR>
Omnia sub numero sunt interitura dierum,<BR>
Ut brevis iste lacus, modo qui pluvialibus austris<BR>
Natus erat, flectique infra non palluit herba,<BR>
Illicet autumni foliis operitur, obitque.<BR>
Sed manet ingenium: quid nobilium atque potentum <BR>
Sollicitemus opem? cedent aeterna caducis?<BR>
Unica Musa potens, et nobilis unica Musa est.<P></BLOCKQUOTE>

* Buxum <I>puer</I>,  pro trocho  ut <I>alnus</I> missa Pado, (Virg.) 
pro lintre.   Buxum, feam. gen. et neut. communiter 
habet: in Aeneide, <I>volubile buxum</I>: in Georg. <I>torno 
rasile</I>, pro arbore. <P>

** Coepta libens illi.  Robertum inquam Smithium, poetarurn 
quotquot latine scripserunt, post Virgilii atque Horatii 
tempora praestantissimum; numerorum pondere Fracastorius, 
elegantia verborum Politianus aequavit: locorum delectu 
atque illustratione, floribus eorundem locuplete temperantia 
delibatis, incitatione, potentia, maiestate, nemo. 
Illos quidem bonos imitatores dixeris; hunc vero, Suis 
pollentem opibus, alienarum nihil indigum, magnum atque 
optimum poetam.
<P>
</BLOCKQUOTE></BLOCKQUOTE>
<HR>
<CENTER><TABLE  BORDER=0 CELLSPACING=15 CELLPADDING=0>
<TR>
	<TD><A HREF="landor.html">Landor</A>
	<TD><A HREF="neo.html">Neo-Latin</A>
	<TD><a href="index.html">The Latin Library</A>
	<TD><a href="classics.html">The Classics Homepage</A>
</TABLE></CENTER>
<BR>
</BODY>
</HTML>