<html>
	<head>
		<title>
			CARMEN IN VICTORIAM PISANORUM
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>CARMEN IN VICTORIAM PISANORUM<br>
Anonymous (1088 A.D.)
</p>

<p class=border></P>

<p>
1. Inclitorum Pisanorum scripturus istoriam,<br>antiquorum Romanorum renovo memoriam:<br>nam extendit modo Pisa laudem admirabilem,<br>quam recepit olim Roma vincendo Cartaginem. 
</p>

<p>
2. Manum primo Redemptoris collaudo fortissimam,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>qua destruxit gens Pisana gentem impiissimam.<br>Fit hoc totum Gedeonis simile miraculo,<br>quod perfecit sub unius Deus noctis spatio. 
</p>

<p>
3. Hic cum tubis et lanternis processit ad prelium,<br>nil armorum vel scutorum protendit in medium:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>10</FONT><br>sola virtus Creatoris pugnat terribiliter,<br>inter se Madianitis cesis mirabiliter. 
</p>

<p>
4. Sunt et [hi] Madianite signati ex nomine:<br>hos in malo nam Madia nutriebat omine,<br>sita pulchro loco maris, civitas hec impia,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>15</FONT><br>que captivos constringebat plus centena milia. 
</p>

<p>
5. Hic Timinus presidebat, Saracenus impius,<br>similatus Antichristo, draco crudelissimus,<br>habens portum iuxta urbem factum artificio,<br>circumseptum muris magnis et plenum navigio.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>20</FONT>
</p>

<p>
6. Hic tenebat duas urbes opibus ditissimas<br>et Saracenorum multas gentes robustissimas,<br>stultus et superbus nimis, elatus in gloria,<br>qua de causa Pisanorum fit clara victoria. 
</p>

<p>
7. Hic cum suis Saracenis devastabat Galliam,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>25</FONT><br>captivabat omnes gentes que tenent Ispaniam<br>et in tota ripa maris turbabat Italiam,<br>predabatur Romaniam usque Alexandriam. 
</p>

<p>
8. Non est locus toto mundo neque maris insula,<br>quam Timini non turbaret orrenda perfidia:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>30</FONT><br>Rodus, Ciprus, Creta [simul], simul et Sardinia<br>vexabantur, et cum illis nobilis Sicilia. 
</p>

<p>
9. Hinc captivi Redemptorem clamabant altissime<br>et per orbem universum flebant amarissime:<br>reclamabant ad Pisanos planctu miserabili,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>35</FONT><br>concitabant Genuenses fletu lacrimabili. 
</p>

<p>
10. Hoc permotus terremotu hic uterque populus<br>iniecerunt manus suas ad hoc opus protinus<br>et componunt mille naves solis tribus mensibus,<br>quibus bene preparatus stolus lucet inclitus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>40</FONT>
</p>

<p>
11. Convenerunt Genuenses virtute mirabili<br>et adiungunt se Pisanis amore amabili.<br>Non curant de vita mundi nec de suis filiis,<br>pro amore Redemptoris se donant periculis. 
</p>

<p>
12. His accessit Roma potens potenti auxilio,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>45</FONT><br>suscitata pro Timini infami martirio:<br>renovatur hinc in illa antiqua memoria,<br>quam illustris Scipionis olim dat victoria. 
</p>

<p>
13. Et refulsit inter istos cum parte exercitus<br>Pantaleo Malfitanus, inter Grecos hypatus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>50</FONT><br>cuius fortis et astuti potenti astutia<br>est confusa maledicti Timini versutia. 
</p>

<p>
14. Hos conduxit Iesus Christus, quem negabat Africa,<br>et constrinxit omnes ventos preter solum Iapiga.<br>Cherubin emittit illum, cum aperit ostia,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>55</FONT><br>qui custodit paradisum discreta custodia. 
</p>

<p>
15. Pervenerunt navigando quandam maris insulam,<br>quam Pantalaream dicunt, cum arce fortissima.<br>Huius incole palumbos emittunt cum litteris,<br>qui renuntient Timino de viris fortissimis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>60</FONT>
</p>

<p>
16. Hic est castrum ex natura et arte mirabile,<br>nulli umquam in hoc mundo castro comparabile.<br>Duo milia virorum hoc tenebant oppidum,<br>qui nec Deum verebantur nec virtutem hominum. 
</p>

<p>
17. Accesserunt huc econtra mirandi artifices&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>65</FONT><br>et de lignis nimis altis facte sunt turricule.<br>Destruxerunt, occiderunt, sicut Deus voluit,<br>et fecerunt quod a mundo nunquam credi potuit. 
</p>

<p>
18. Sex, ut puto, soli viri, qui ex his evaserant,<br>alios mandant palumbos, qui factum edisserant.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>70</FONT><br>Quo audito, rex Timinus desperat de viribus<br>et hoc factum perturbatus tractat cum principibus. 
</p>

<p>
19. Inter hec regalis stolus discedit et navigat,<br>et iam videt illas urbes quas Timinus habitat.<br>Mare, terra, muri pleni paganis teterrimis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>75</FONT><br>quos conduxerat superbus ab extremis terminis. 
</p>

<p>
20. Hic incepit adulando demulcere populum<br>et captivos promittendo protrahebat otium.<br>Sed hoc sprevit Benedictus astutus [episcopus],<br>Dei nutu luminatus luce Sancti Spiritus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>80</FONT>
</p>

<p>
21. Vocat Petrum et Sismundum, principales consules,<br>[et] Lambertum et Glandulfum, cives claros nobiles;<br>revelat quod hoc Timinus facit ex insidia,<br>hoc totum ex tradimento et mira perfidia. 
</p>

<p>
22. Hinc conscendunt parvas naves, tracti ad concilium:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>85</FONT><br>decreverunt solam pugnam, parati ad prelium,<br>ut hoc solum iudicaret divinum iudicium<br>.......................<i>.( DEEST)....</I>....................... 
</p>

<p>
23. Hoc fuit antiquum festum Sancti Sisti nobile,<br>quo sunt semper Pisanorum de celo victorie.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>90</FONT><br>In hoc Benedictus presul populum alloquitur,<br>et, silentio indicto, murmur omne moritur: 
</p>

<p>
24. Preparate vos ad pugnam, milites fortissimi,<br>et pro Christo omnes mundi vos obliviscimini.<br>Maris iter restat longum, non potestis fugere,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>95</FONT><br>terram tenent quos debetis vos hostes confundere. 
</p>

<p>
25. Non expavescatis, [queso], de eorum numero:<br>nam sunt turpiter defuncti timentes in heremo;<br>neque vos conturbent domus altis edificiis:<br>Hierico namque prostrata cum muris altissimis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>100</FONT>
</p>

<p>
26. Inimici sunt Factoris, qui creavit omnia,<br>et captivant Christianos pro inani gloria.<br>Mementote vos Golie, gigantis eximii,<br>quem prostravit unus lapis David, parvi pueri. 
</p>

<p>
27. Machabeus ille clarus, confidens in Domino,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>105</FONT><br>non expavit ad occursum plurimorum hominum,<br>nec confidens in virtute cuiusquam fortissimi,<br>sed in maiestate sola Dei potentissimi. 
</p>

<p>
28. Vos videtis Pharaonis fastum et superbiam,<br>qui contempnit Deum celi regnantem in secula,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>110</FONT><br>Dei populum affligit et tenet in carcere.<br>Vos coniuro propter Deum, iam nolite parcere. 
</p>

<p>
29. His incitamentis claris [et] multis similibus<br>inardescunt omnes corde, irritantur viribus;<br>offerunt corde devoto Deo penitentiam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>115</FONT><br>et communicant vicissim Christi eucharistiam. 
</p>

<p>
30. Universi Creatorem laudant unanimiter,<br>habent vitam atque mortem utrumque similiter.<br>Invocabant nomen tuum, Iesu bone, celitus,<br>ut turbares paganorum duplices exercitus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>120</FONT>
</p>

<p>
31. Iam armati petunt terram cum parvis naviculis<br>et temptabant maris fundum cum astis longissimis,<br>sed emergunt ut leones, postquam terram sentiunt,<br>aquilis velociores super hostes irruunt. 
</p>

<p>
32. Et excelsi Agareni invocant Machumata,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>125</FONT><br>qui conturbat orbem terre de sua perfidia:<br>inimicus Trinitatis atque sancte fidei,<br>negat Iesum Nazarenum Verbum Dei fieri. 
</p>

<p>
33. Sed fit clamor Pisanorum altus et nobilior:<br>nam intonuit de celo sonus terribilior.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>130</FONT><br>Michael cecinit tuba ad horum presidium,<br>sicut fecit pro dracone cum commisit prelium. 
</p>

<p>
34. Altera ex parte Petrus cum cruce et gladio<br>Genuenses et Pisanos confortabat animo,<br>et conduxerat huc princeps cetum apostolicum:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>135</FONT><br>nam videbat signum sui in scarsellis positum. 
</p>

<p>
35. Et econtra Agareni concurrunt similiter,<br>telis, spatis et sagittis hos petunt hostiliter.<br>Fit hic pugna dura nimis, sed in parvo tempore:<br>nam ceperunt Agareni statim terga vertere.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>140</FONT>
</p>

<p>
36. Misit namque Deus celi angelum fortissimum,<br>qui Senacherib percussit in nocte exercitum.<br>Quod cum vident hi qui stabant intra muros fieri,<br>obserarunt portas illis qui fugebant miseri. 
</p>

<p>
37. Occiduntur et truncantur omnes quasi pecudes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>145</FONT><br>non est illis fortitudo qua possint resistere.<br>Perimuntur in momento paganorum milia,<br>antequam intrarent portas et tenerent menia. 
</p>

<p>
38. Postquam desuper et subter intrarunt fortissime,<br>pervagantur totam urbem absque ulla requie.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>150</FONT><br>Occiduntur mulieres virgines et vidue<br>et infantes alliduntur, ut non possint vivere. 
</p>

<p>
39. Non est domus neque via in tota Sibilia,<br>que non esset rubicunda et sanie livida:<br>tot Saracenorum erant cadavera misera,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>155</FONT><br>que exalant iam fetorem per centena milia. 
</p>

<p>
40. Urbs est una desolata, festinant ad aliam<br>et contendunt transilire ad alta palatia,<br>ubi stabat rex Timinus, satis miserabilis,<br>qui despiciebat Deum, ut insuperabilis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>160</FONT>
</p>

<p>
41. Iussit portas aperire et leones solvere,<br>ut turbarent Christianos pugnantes improvide,<br>sed conversi sunt leones ad honorem glorie:<br>nam vorarunt Saracenos in laude victorie. 
</p>

<p>
42. Hic evenit tibi, Pisa, magnum infortunium:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>165</FONT><br>nam hic perdis capud urbis et coronam iuvenum.<br>Cadit Ugo vicecomes, omnium pulcherrimus.<br>Dolor magnus Pisanorum et planctus miserrimus! 
</p>

<p>
43. Nam, cum omnes Saraceni erupissent subito,<br>sustinet hic mille viros cum asta et clippeo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>170</FONT><br>Cum nescit cessare loco et recusat fugere,<br>mille cesis Saracenis, cadit ante iuvenes. 
</p>

<p>
44. Hic inponunt illum scuto et ad naves deferunt.<br>Plangunt omnes super illum, quasi unigenitum:<br>O decus et dolor magnus Pisanorum omnium!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>175</FONT><br>O confusio triumphi et magnum incommodum! 
</p>

<p>
45. O dux noster atque princeps cum corde fortissimo!<br>Similatus es Grecorum regi nobilissimo,<br>qui sic fecit, ut audivit responsum Apollinis:<br>nam ut sui triumpharent sponte mortem subiit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>180</FONT>
</p>

<p>
46. Sic infernus spoliatur et Sathan destruitur,<br>cum Iesus, redemptor mundi, sponte sua moritur,<br>pro cuius amore, care, et cuius servicio<br>martyr pulcher rutilabis venturo iudicio. 
</p>

<p>
47. Non iacebis tu sepultus hac in terra pessima&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>185</FONT><br>ne te tractent Saraceni, qui sunt quai bestia.<br>Pisa nobilis te ponet in sepulcrum patrium,<br>te Italia plorabit, legens epitaphium. 
</p>

<p>
48. Erimus in domo tua fideles et placidi<br>et vivemus apud tuos tutores et baiuli.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>190</FONT><br>Nullus umquam contra tuos levabit audaciam,<br>quia tu, care, pro Pisa posuisti animam”. 
</p>

<p>
49. Non est mora, corpus findunt et eiectant viscera,<br>balsamum infundunt multum et cuncta aromata<br>et componunt quadam capsa de ligno composito,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>195</FONT><br>ut mater et coniux eum videant quoquo modo. 
</p>

<p>
50. Hinc exarsit ira tanta his et Genuensibus,<br>quod non homo neque murus neque quicquam penitus<br>valet horum sustinere furores et fremitus:<br>unde fit Saracenorum maximus interitus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>200</FONT>
</p>

<p>
51. Sic irrumpunt omnes portas et Madiam penetrant<br>et accurrunt illuc prope quo stat fera pessima,<br>que turbabat omnes gentes de sua perfidia:<br>modo latet circumclusa in muris altissima. 
</p>

<p>
52. Alii petunt meschitam pretiosam scemate,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>205</FONT><br>mille truncant sacerdotes qui erant Machumate,<br>qui fuit heresiarcha potentior Arrio,<br>cuius error iam permansit longo mundi spatio. 
</p>

<p>
53. Alii confundunt portum factum mirabiliter,<br>darsanas et omnes turres perfringunt similiter,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>210</FONT><br>mille naves traunt inde que cremantur litore,<br>quarum incendium Troie fuit vere simile. 
</p>

<p>
54. Alii irrumpunt castrum atque turres diruunt,<br>equos regios et mulas omnes interficiunt,<br>aurea vexilla mille traunt et argentea,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>215</FONT><br>que in Pisa gloriosa sunt triumphi premia. 
</p>

<p>
55. Concurrentes pervenerunt ad illud palatium,<br>mille passuum, ut credo, quod tenebat spatium;<br>quinquaginta cubitorum murus latitudine,<br>erat idem quater tanta murus altitudine.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>220</FONT>
</p>

<p>
56. Super hunc procere turres, ad nubes altissime,<br>ubi vix mortalis homo iam possit aspicere;<br>scale facte circumflexe, faciles contendere,<br>ubi nullus neque valet neque scit ascendere. 
</p>

<p>
57. Multitudo paganorum hoc tenebant cassarum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>225</FONT><br>(nam cassandi sic appellant hoc tale palatium),<br>quod Pisani circumfusi contendunt destruere,<br>sed lassati iam non audent hoc tale confundere. 
</p>

<p>
58. Et iam isti fatigati pausabant in requie,<br>ipse rex misellus nimis pacem ceplt petere.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>230</FONT><br>Donat auri et argenti infinitum pretium,<br>ditat populum Pisanum atque Genuensium. 
</p>

<p>
59. Iuravit per Deum celi, suas legens litteras:<br>iam ammodo Christianis non ponet insidias<br>et non tollet tulineum his utrisque populis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>235</FONT><br>serviturus in eternum eis quasi dominis. 
</p>

<p>
60. Terram iurat Sancti Petri esse sine dubio,<br>et ab eo tenet eam iam absque conludio,<br>unde semper mittet Romam tributa et premia;<br>auri puri et argenti nunc mandat insignia.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>240</FONT>
</p>

<p>
61. Et cum starent ad videndam donorum potentiam,<br>ecce gentes Arrabites intrarunt Sibiliam,<br>leves multum supra modum cum discurrunt pedites,<br>Euro vento leviores cum bellantur equites. 
</p>

<p>
62. Docti retro et sueti fugendo respicere,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>245</FONT><br>valent melius in fuga hostes interficere,<br>leves super omnes gentes, in giro volubiles,<br>macris equis insidentes, corporibus ductiles. 
</p>

<p>
63. Et istorum tam valentum iam centena milia<br>urbs relicta a Pisanis tenebat Sibilia.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>250</FONT><br>Ripa maris insistentes et implentes litora,<br>turbant reliquos Pisanos, servantes navilia. 
</p>

<p>
64. Quod cum audiunt quistabant in Madia nobiles,<br>plus quam leopardi currunt, ordinati, mobiles.<br>Ipse rex Timinus spectat altis edificiis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>255</FONT><br>letaturus utriusque populi periculis. 
</p>

<p>
65. Sed nec armis nec virtute confiderunt Arabes,<br>fuga nimium veloci fugientes agiles;<br>nam quicumque remanserunt depugnantes navibus<br>Pisanorum figit telum et detruncat gladius.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>260</FONT>
</p>

<p>
66. Sic Madia superata, recepta Sibilia,<br>iam Pisani gloriosi intrarunt navilia,<br>destruxerunt pretiosa passim edificia,<br>cuncta simul reportantes cum parvis eximia. 
</p>

<p>
67. Captivorum persolverunt plus ad centum milia,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>265</FONT><br>quos recepit Romania iam ex longo misera.<br>Saracenos et captivos ducunt sine numero,<br>quod est totum tuum donum, Iesu, sine dubio. 
</p>

<p>
68. Ecce iterum Ebrei Egyptum expoliant<br>et confuso Pharaone iterum coniubilant.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>270</FONT><br>Transeunt in mari magno, ut terra siccissima,<br>Moyses educit aquas de petra durissima. 
</p>

<p>
69. Nam, ut veniunt ad Curras, quasdam maris insulas,<br>ubi nullus vidit aquas ad potandum limpidas,<br>fit hoc visu et auditu nimis admirabile:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>275</FONT><br>terra parum circumfossa, potant aquas largiter. 
</p>

<p>
70. Sunt reversi gloriosi virtute mirabili<br>et quo durat iste mundus honore laudabili.<br>Sancto Sisto consecrarunt perpulchram ecclesiam<br>et per orbem universum sanctis mandant premia.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>280</FONT>
</p>

<p>
71. Sed tibi, Regina celi, stella maris inclita,<br>donant cuncta pretiosa et cuncta eximia,<br>unde tua in eternum splendebit ecclesia,<br>auro, gemmis, margaritis et pallis splendida. 
</p>

<p>
72. Clericis qui remanserunt pro tuo servitio&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>285</FONT><br>donaverunt partes du[as], communi consilio<br>Sic volebas tu, Regina, sic rogasti Filium,<br>cuius illis prebuisti in cunctis auxilium. 
</p>

<p>
73. Sit laus tibi, trine Deus, unus et altissime,<br>super omnes gloriose, in cunctis fortissime,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>290</FONT><br>qui timeri et amari debes super omnia,<br>cuius manet sine fine sempiterna gloria. 
</p>

<p>
Amen 
</p>

<p>
Anno Domini millesimo octuagesimo octavo</p>
<p class=border></P>
<p>
 <table border=0 cellspacing=15 cellpadding=0 align=CENTER>
	<tr>	
	<td><a href="medieval.html">Medieval Latin</A>	
	<td><a href="index.html">The Latin Library</a>
	<td><a href="classics.html">The Classics Page</a>
</table>
</P>
</body>
</html>