<html>
	<head>
		<title>
			Bultelius: Somnium
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>GISLENUS BULTELIUS<br>
SOMNIVM
</p>

<p class=border></P>

<p>
(1)  Ego me, premente somno<br>
Placidae dedi quieti;<br>
Animum dolore fessum<br>
Sopor altus occupauit.<br>
(5)  Ibi se mihi Loysa<br>
Dedit obuiam, manuque<br>
Mihi dexteram praehendit,<br>
Simul et procul reduxit<br>
Syluae in uagos recessus.
</p>

<p>
(10)  Animas locus beatas<br>
Scelerumque sorde puras<br>
Habet ille Amorque castus<br>
Volat huc et huc et illuc.<br>
Tenerae rosas puellae et<br>
(15)  Violas legunt et herbas.<br>
Bene olentibus parandis<br>
Studet illa et haec corollis.<br>
Ibi me Loysa prato<br>
Medio iubet sedere,
</p>

<p>
(20)  Liquidaque uoce carmen<br>
Tenero canens Amori,<br>
Nemus omne personare<br>
Volucrum facit canoris<br>
Modulis; renidet aër;<br>
(25)  Violae rosaeque rident;<br>
Strepit unda murmurillans,<br>
Cytharaeque concinentis<br>
Numeros modosque dulces<br>
Iterans recantat Echo.
</p>

<p>
(30)  Ego mi uidebar unus<br>
Homines beatus inter<br>
Alios beatiores,<br>
Placide in sinu recumbens<br>
Dominae, Ioui nec ipsi<br>
(35)  Superis nec inuidebam,<br>
Culices repente cum me<br>
Strepitu molestae et oris<br>
Pupugere telo acuto<br>
Placidumque somnum ocellis
</p>

<p>
(40)  Animoque propulere.<br>
Fugit illico Loysa,<br>
Fugiunt rosae et corollae<br>
Violaeque meque rursus<br>
Variis patere curis<br>
(45)  Video, Loysa quarum<br>
Mihi caussa fonsque sola est.<br>
Iterum timet repulsam<br>
Animus, focusque in imis<br>
Mihi perfurit medullis,
</p>

<p>
(50)  Lacrumisque rursus ora<br>
Gemituque corda turgent.<br>
Culices Dii Deaeque<br>
Faciant perire, somnum<br>
Mihi qui meum abstulerunt,<br>
(55)  At enim furens nec ursus,<br>
Leo nec lupusque fatum<br>
Mihi triste praeparabat.<br>
Clytio sed ista lex est<br>
Data, credo, fato ut illi,
</p>

<p>
(60)  Nec imago falsa somni,<br>
Animum dolore uero<br>
Queat obrutum leuare.<br>
Tamen, o Loysa flaua,<br>
Mihi sola spes amorque es,<br>
(65)  Tua prima nostra flama,<br>
Tua et ultima es futura,<br>
Mihi nullus a Loysae<br>
Alius calescet ignis.
</p>

<p class=shortborder></p>

<p>
<b>AD LOYSAM.</B>
</p>

<p>
(1)  Ecce Cupidines, infelix ardeo flamis<br>
Venit et ex oculis fax mihi prima tuis.<br>
Et iam succensi periissem uiribus ignis,<br>
Visa sed ista fuit poena remissa tibi.<br>
(5)  Das lacrumis caussas; si uis me, dura, perire,<br>
Una fuit morti caussa paranda meae;<br>
Qui uenit ex oculis, lacrumis stillantibus, humor<br>
Non sinit accenso pectus ab igne mori,<br>
Sic tamen, ut flamis moderatior ille uicissim
</p>

<p>
(10)  Non mergat miserum largus in imbre suo.<br>
Viuo igitur spiroque, sed ut sit caussa propinquae<br>
Vita necis, uitae mors quoque caussa meae.<br>
Si uis in cineres me, saeua, uidere redactum,<br>
(Quam tibi, plus certe haec uita molesta mihi est )<br>
(15)  Desine suppetias morienti ferre, semelque,<br>
Ne moriar toties me sine ( quaeso ) mori.<br>
Quos tamen accusem ? Men' ? qui non pectora ferro<br>
Dilacerem, morti constituamque modum ?<br>
An magis insimulem, qui me succendit, Amorem,
</p>

<p>
(20)  Qui dedit in uacuo pectore regna tibi ?<br>
Nam te Diuini tutatur gratia uultus,<br>
Absoluuntque ipsis aemula labra rosis.<br>
Hoc tamen admiror, miserum me uiuere posse,<br>
Cuius in exitium est caussa reperta duplex.
</p>

<p class=shortborder></p>

<p>
<b>AD LOYSAM</B>
</p>

<p>
(1)  Cur immerentem tot misere modis<br>
Vexas, Loysa, et sollicitum rapis<br>
Inter metumque spemque uanam,<br>
Ut cinerem petulante uento ?<br>
(5)  Promittis et promissa eadem negas,<br>
Notisque et Euris praecipitas fidem,<br>
Ignara quam furor repente<br>
Fit patientia laesa certus.<br>
Non saeuit ursus dentibus infremens,
</p>

<p>
(10)  Taurusue solus ? Nempe aquilae Iouis<br>
Hostem in sinu expertae pudendum,<br>
Exagitat furor et columbas.<br>
Nam nec leones soli acuunt graues<br>
Iras in hostem, saepe etiam nimis<br>
(15)  Vexata ouis repugnat, et me<br>
Rupta fides toties mouebit.<br>
Tamen nec ausim uerbere, nec manu<br>
Saeuire, nec uim, quam patior, tibi<br>
Inferre, nec comas decentes
</p>

<p>
(20)  Ordine conspicuo mouere.<br>
Haec rusticorum praelia non placent,<br>
Maior mihi uindicta parabitur,<br>
Seri tuum agnoscent nepotes<br>
Ingeniumque fidemque fluxam,<br>
(25)  Moresque pulcris dissimiles genis<br>
Scientque uere hoc os roseum tibi<br>
Ab Diis datum esse contegendis<br>
Fraudibus, insidiis dolisque.<br>
Crudelitatem quae taceat tuam
</p>

<p>
(30)  Aetas, meorum conscia carminum,<br>
Quae fundit oppressum dolore<br>
Ingenium sterile, absque uena<br>
Ut nempe famam non pariant mihi<br>
( quod nec laboro ), dedecus attamen<br>
(35)  Tibique turpe stigma inurent<br>
Nulla quod eluerit uetustas.
</p>

<p class=shortborder></p>

<p>
<b>DE LOYSA SPECVLVM INSPICIENTE</B>
</p>

<p>
(1)  Tristor cum speculum inspicit Loysa,<br>
Nam si quid ualeant sui lepores<br>
Sciat, quos roseis fouet labellis,<br>
Quid uultus faciesque gratiaeque,<br>
(5)  Multo durior in dies diesque,<br>
Preces et lacrumas superba spernet,<br>
Nec mortalibus hos suos lepores<br>
Nec uultum faciemque gratiasque<br>
Concedet, Superis dicata tantum.
</p>

<p>
(10)  Laetor cum speculum inspicit Loysa,<br>
Nempe si reputat suos lepores<br>
Secum, quos roseis fouet labellis,<br>
Si uultum faciemque gratiasque,<br>
Istam duritiem et ferum rigorem<br>
(15)  Saeui pectoris expedita spernet,<br>
Ut mens, et facies suauitate<br>
Conspirent simul et pares ferantur.<br>
Sic miser nimis et nimis beatus<br>
Tristor dum speculum inspicit Loysa,
</p>

<p>
(20)  Laetor dum speculum inspicit Loysa. 
</p>

<p class=shortborder></p>

<p>
<b>AD HENRICHVM MEVCHENIVM</B>
</p>

<p>
(1)  Sic, Henriche, tibi facilis declaret Apollo<br>
Quaeque sit herba nocens, quaeque sit herba iuuans,<br>
Et tibi demonstret patrias Epidaurius arteis,<br>
Nec uitiet stomachum febris acuta tuum.<br>
(5)  Quod morbi genus est Amor ? aut queis pellitur herbis,<br>
Qui mihi tam lento torret in igne iecur ?<br>
Infelix Amor, infelix propriorque furori !<br>
Succuras iam, nec tam mora longa necat.<br>
Iam duo praeteriere anni, iam tertius instat,
</p>

<p>
(10)  Nec meus hic tanto tempore morbus abit.<br>
Quin etiam crescit uiresque adsumit ab ipso<br>
Tempore, nec longa pellitur ille mora.<br>
Quoque magis tegitur, tanto uis aestuat intus<br>
Acrior et caeco pectus in igne coquit.<br>
(15)  Musasque et studium, quondam gratissima nobis,<br>
Vix mihi nunc aliqua parte placere putes,<br>
Ac adeo sordent, nisi si qua alimenta ministrent<br>
Errori, si non est magis ille furor.<br>
Si quid ago, ut lento subducam pectus amori,
</p>

<p>
(20)  Protinus hinc uires accipit acer Amor.<br>
Sic me Diuini tangit praesentia uultus,<br>
Eius ut absentis fortius igne cremer,<br>
Absentis sic me distringit cura puellae,<br>
Ut praesentis non experiamur opem.<br>
(25)  Nunc age quid faciam, uel quo medicamine morbum<br>
Propellam, ex artis dic ratione tuae.<br>
Ipse ego conatus Dominae sum flectere mentem<br>
Obsequio, officiis, integritate, fide,<br>
Sed nihil efficio officiis precibusue fideue,
</p>

<p>
(30)  Nec moueo uerbis obsequioue meam.<br>
Nunc tu, si qua tibi est nostro medicina dolori<br>
In promptu, huc adsis, auxiliare mihi.<br>
Siue habeas aliquid, Dominae quo forte fauorem<br>
Et studium possis conciliare mihi,<br>
(35)  Huc ades et ueteri facilis succure sodali,<br>
Qui me consumit, sic tibi parcat Amor,<br>
Et quae Posteritas nostros cantabit amores,<br>
Audiet ingenio me superasse tuo.<br>
Certe ego quae collata in me benefacta uidebo,
</p>

<p>
(40)  Non equidem haec uellem dissimulare palam. 
</p>

<p class=shortborder></p>

<p>
<b>HOSPES ET CHLOE</B>
</p>

<p>
(1)  (HOSPES)Quaenam causa genas tibi<br>
Florentes lacrumis occupat et mouet<br>
Tam tristes querimonias ?<br>
An furto pecus, an dente periit lupi ?<br>
(5)  Sic ut dura parens tibi<br>
Pulsarit tenerum uerberibus latus,<br>
Quod tu nunc doleas, sub hac<br>
Dum pendent capreae rupe ? quid ingemis ?<br>
Quid suspiria pectore
</p>

<p>
(10)  Imo lenta trahis, sola sub ilice hac ?<br>
(CHLOE)Nec mi dura parens latus<br>
Pulsauit, neque grex est numero meus<br>
Furto aut dente lupi minor.<br>
Sed longe grauior causa animum quatit,<br>
(15)  Quae, sub pectore saeuiens<br>
Me me nocte iubet flere, iubet die.<br>
Id quod continuis genae<br>
Foecundae lacrumis ( ut taceam ) satis<br>
Diuulgant, neque tu meum
</p>

<p>
(20)  Speres ulterius nosse malum latens.<br>
(HOSPES) Iam nunc, ut taceas, satis<br>
Per se, uirgo, tui causa patet mali.<br>
Nam ( ni mens mea fallitur )<br>
Qui me uexat amor, te quoque macerat.<br>
(25)  Cuius tu poteris meis<br>
Notam saeuitiemque et solitos dolos<br>
Secure auribus ac fere<br>
Surdis credere. Nam par animum meum<br>
Torquet iam prope tertiam
</p>

<p>
(30)  Aestatem furor et me mihi surripit.<br>
(CHLOE)Postquam par animum tuum<br>
Urit flama, nec est res noua Amor tibi,<br>
Qui uicta ossa, medullitus<br>
Irrepens, dominis uim rationibus<br>
(35)  Affert, imperium occupans,<br>
Hospes, disce mei principium mali :<br>
Exest me Philomusi amor,<br>
Quem, si fata sinant, eripere audeam<br>
Orco, non tamen ille me
</p>

<p>
(40)  Curat, nec Veneris numine ducitur.<br>
(HOSPES) O crudum ingenium uiri !<br>
Quaenam barbaries hunc aluit Chloen<br>
Qui uidit, neque protinus<br>
Admisit Cypriam pectoribus facem ?<br>
(45)  Nimirum Veneri placet<br>
Discordes animos nectere amoribus.<br>
Sic me, sic quoque negligit<br>
Vitae uita meae, flaua Loysa, quae<br>
Nec flecti precibus meis,
</p>

<p>
(50)  Nec rupto gemitu, nec lacrumis potest.<br>
(CHLOE)Sic me ( me miseram ! ) tenet<br>
Totam me ille, nec est lenior aut mari,<br>
Aut istis scopulis, sed hac<br>
Sub qua constitimus, durior ilice;<br>
(55)  Me serpente magis fugit,<br>
Nec flecti lacrumis, nec gemitu Chloes,<br>
Nec grato obsequio potest.<br>
Et ( quod plus cruciat ) nescio quae ( malum )<br>
Felix sidere prospero
</p>

<p>
(60)  Non hunc, sed potius me, mihi detinet.<br>
(HOSPES) Quaenam detineat tuum<br>
Vel, si uis, tibi te foemina pulcrior ?<br>
Quando forma tibi tua est<br>
Cum qua non dubitet Iuppiter aureus<br>
(65)  Mutasse aut Danaen suam<br>
Aut quam sub niueo luserat alite ?<br>
Sic splendent roseae genae,<br>
Sic acres oculi sideribus pares<br>
Flauentesque comae, quibus
</p>

<p>
(70)  Mens deuincta, uelut compede, langueat.<br>
(CHLOE)Non istis placeo mihi<br>
Vanis laudibus, aut his cupiam modis<br>
Deuinxisse animum mei<br>
Ingrati Philomusi, una fides mea<br>
(75)  Inconcussa merebitur<br>
Ut tandem iecur efferueat ignibus<br>
Illius paribus. Licet<br>
(Ut uerum fatear ) spem tenuem mihi<br>
Mores illius asperi
</p>

<p>
(80)  Linquant et nimis ( ah ! ) grata superbia.<br>
(HOSPES) Quamquam tu pecoris tui<br>
Custos dissimules et genus et domum,<br>
Neglecto hoc habitu, tamen<br>
Res ipsa eloquitur, pulcra Chloe, satis<br>
(85)  Te uel semideam, uel his<br>
Nympham montibus, aut huic nemori Deam<br>
Conficto tibi nomine<br>
Abscondisse Chloes, ingenium sacrum.<br>
Sic nam uerba fluunt tibi,
</p>

<p>
(90)  Cum tu de teneris dicis amoribus.<br>
(CHLOE)Non sum Nympha, nec est mihi,<br>
Ne te decipiat error inutilis,<br>
Humano genus altius.<br>
Sed si de teneris composite loquor<br>
(95)  (Ut uis hospes ) amoribus,<br>
Versus dictat Amor composite mihi.<br>
Sic saepe hi scopuli, hoc nemus<br>
Nostris carminibus uel gemitu sonant :<br>
Siue hymnum Veneri canam,
</p>

<p>
(100)  Seu dicam Philomusi ingenium ferox.<br>
(HOSPES) Nunc ( o pulcra Chloe ) uelim<br>
Postquam nec mea flaua Loysa, nec<br>
Te curat tuus improbus,<br>
Mutatis penitus conditionibus,<br>
(105)  Nos uri face mutua,<br>
Ut me pulcra Chloe spectet, ego Chloen.<br>
Nam cur ulterius iuuet<br>
Ingratis adeo pectoribus fidem<br>
Seruare et stabilem et ratam ?
</p>

<p>
(110)  Nec gratum id Veneri est, nec Superis placet.<br>
(CHLOE)Quamquam nata humili loco<br>
(O hospes ) pecudes pascam et alam gregem,<br>
Ne speres animum tamen<br>
Nostrum abducere, nec flectere mollibus<br>
(115)  Verbis. Dii propius meis<br>
Cras, si non hodie, forte caloribus<br>
Fautores aderunt et hanc<br>
Indignam Philomuso excutient meo<br>
Tandem saeuitiem. Preces
</p>

<p>
(120)  Pondus cum lacrumis forte habeant suum.<br>
(HOSPES) O pulcram haud dubie fidem !<br>
Et pectus tenerum propositi tenax !<br>
Seruabo ergo fidem meae,<br>
Quamquam dura preces et lacrumas Notis<br>
(125)  Tradat per mare spargere.<br>
Nil non longa dies efficit et labor<br>
Et pectus patiens morae,<br>
Si nil artibus his efficiam, tamen<br>
Non me dedecet immori
</p>

<p>
(130)  Constanti iuuenem pectore amoribus.<br>
(CHLOE)Praeceps ecce fugit dies<br>
Maioresque cadunt montibus arduis<br>
Umbrae, lucidus Hesperus<br>
Iam nos diuidit ac ire domum monet.<br>
(135)  Verum tu interea uale,<br>
Et, si quando tibi Dii faciles dabunt<br>
Optatum hisce laboribus<br>
Finem, tunc Philomusi memor et Chloes,<br>
Dic : ut nunc mea me tenet,
</p>

<p>
(140)  Sic (o Dii ) teneat fida Chloe suum. 
</p>

<p class=shortborder></p>

<p>
<b>AD LOYSAM</B>
</p>

<p>
(1)  Sed quid, Loysa o, quid tibi conferam,<br>
Ut me uicissim mente, oculis feras,<br>
Amesque ? quid dabo, o Loysa,<br>
Praesidiumque decusque nostrum ?<br>
(5)  Fidele firmis pectus amoribus<br>
Mentemque nulla suppositam face,<br>
Quam quae uenit tuis ocellis<br>
Et penitus mihi cor adurit,<br>
Carmenque cuius munere Posteri
</p>

<p>
(10)  Nostros amores concelebrent. Grauis<br>
Obliuio incumbit Poetis<br>
Qui numeris caruere sanctis.<br>
Repit senectus inuida gloriae,<br>
Delet triumphos, marmora diruit :<br>
(15)  Magni Philippi non manebit<br>
Post cineres decus absque uate.<br>
O me beatum ter quater et magis,<br>
Si quae Latino praedico carmine,<br>
Tuis fluant futura grata
</p>

<p>
(20)  Auribus, o mea lux Loysa !<br>
O te beatam ter quater et magis,<br>
Cuius Latino carmine gratias<br>
Formamque uirtutemque late<br>
Praedico Posteritati amicae !<br>
(25)  Uterque nostrum uiuet et inuidi<br>
Vitabit audax spicula temporis,<br>
Cuius chelys nostra atque uirtus<br>
Sola aciem tua non timebit.
</p>

<p class=shortborder></p>

<p>
<b>AD LOYSAM AEGROTANTEM</B>
</p>

<p>
(1)  Cur tu, dura Loysa, meos contemnis amores<br>
Et rides siccis me lacrumante genis ?<br>
Exegit Nemesis, quas non desidero poenas,<br>
Et formam febri sustulit illa tibi.<br>
(5)  Sic ego, qui laetos agitabam mente Hymenaeos,<br>
Scripsi pro thalamo poene tibi tumulum.
</p>

<p class=shortborder></p>

<p>
<b>DOLET ABSENTEM AMICAM</B>
</p>

<p>
(1)  Ite, leues Elegi, quondam mea cura, ualete,<br>
Non ego, iam uobis utar, ut ante, magis.<br>
Ite, alium posthac desertae quaerite uatem,<br>
Non facit ad lacrumas carmen inane meas,<br>
(5)  Nec uacat ad fontes teneras deducere Musas,<br>
Postquam sollicito est perdita uita mihi.<br>
Illa habet ingenium secum tantumque relicta est<br>
Umbra domi, potior pars mei ab urbe procul.<br>
Corpus in urbe manet, placidis mens errat in agris
</p>

<p>
(10)  Venturae et Dominae florea serta parat.<br>
Serta placent Dominae uiuos imitata colores,<br>
Candida cum rubeis lilia mixta rosis.<br>
Purpurei flores Dominae sunt aemula labris<br>
Signa, labris quae sunt tam bene pressa meis.<br>
(15)  Sed qui, uos etiam tam candida lilia finxit,<br>
Exemplum a Domina sumpserit ille mea.<br>
Viderat ille equidem niue candidiora recenti<br>
Aut colla aut digitos, flaua Loysa, tuos.<br>
Floris gratus odor rosei gratissimus usque est
</p>

<p>
(20)  Oris odor nobis, pulcra Loysa, tui.<br>
Quam bene conuenient Dominae, cum pulcra decenti<br>
Imponet capiti serta rosasque manu ?<br>
Sed quid stultus ago ? nimium distamus ab illa,<br>
Et mentem uariis ludit imago modis.<br>
(25)  O Superi (si quid uos tangunt uota precesque)<br>
Iam tandem lacrumis sit modus, oro, meis.<br>
Vel si nec modus est lacrumis, nec murmure flecti<br>
Vos sinitis, uitae sit modus, oro, meae.<br>
Viuere namque mihi Domina sine, uiuere non est.
</p>

<p>
(30)  Illa mihi uitae est unica caussa meae.<br>
Praesentem facias, nihil in me fata ualebunt,<br>
Absit, opem mihi nec Iuppiter ipse ferat.<br>
Id satis expertus nuper, quando illa reuersa<br>
Restituit uires ingeniumque mihi.<br>
(35)  Mors prope nigranti caput hoc immerserat Orco<br>
Curaque erat tumuli iam quasi facta mei,<br>
Caussa mali morbus morbique absentia nostrae<br>
Longa fuit Dominae, tam grauis illa mihi est.<br>
Signaram tabulis mentem supremaque uerba
</p>

<p>
(40)  Condideram chartis firma futura suis.<br>
Ecce uenit, quae caussa mali tantique doloris<br>
Ante erat, et uita est facta salusque mihi.<br>
Nam simul ac conspecta mihi est oculisque tenebras<br>
Discussit circum perniciemque mihi,<br>
(45)  Illicet, infernis tanquam reuocatus ab undis,<br>
Disieci mortis proxima tela mihi.<br>
Et mea uenisti tandem, mea sola uoluptas ?<br>
Inquam, iam uitae es caussa secunda meae.<br>
Nec mora uis membris animoque est addita uirtus,
</p>

<p>
(50)  Quae nunc, ecce, nouis prope mersa malis.<br>
Sed uos, o Superi, si non haec ultima uitae<br>
Tempora sunt, uitae me date quaeso meae.<br>
At si nostra dies dudum praefixa reluxit<br>
Et mergi infernis debeo moestus aquis,<br>
(55)  Illa, precor, uiuat felix, non immemor unquam<br>
Nostri et quam fuerim fidus ubique sciat.<br>
Et cum mens abiit parsque haec imposta sepulcro est,<br>
Signentur magnis carmina bina notis :<br>
Qui iacet hic, primae discessit flore iuuentae,
</p>

<p>
(60)  Absentis Dominae non tulit ille moram. 
</p>

<p class=shortborder></p>

<p>
<b>EPITHALAMIVM</B>
</p>

<p>
(1)  Tandem beatis perfruor osculis,<br>
Tandem cupitis brachia nexibus<br>
Circum caput duco Loysae,<br>
Circum humeros et amica colla.<br>
(5)  Non tam tenaci stringitur aesculus<br>
Annosa circumuincta hedera nec in<br>
Virente lenta uitis ulmo<br>
Tam bene brachia lassa ponit :<br>
Quam nos uicissim mutua mutuis
</p>

<p>
(10)  Ligamus arcte brachia nexibus,<br>
Non inquieti, siue Princeps<br>
In Frisiis superetur oris,<br>
Siue impotenti pressa tyrannide<br>
Late in Brabantis occupet oppida,<br>
(15)  Nostro beati amore, nostra<br>
Sorte nihil magis appetentes.<br>
Caelo minantes ille struit domos<br>
Viuoque ducit marmore imagines<br>
Quae fronte declarent in ipsa
</p>

<p>
(20)  Et genus et titulos auorum.<br>
Raptus profanis ambitionibus<br>
Hic largiens suffragia comparat<br>
Vulgique uenatur fauorem<br>
Et studium popularis aurae.<br>
(25)  Pugnacis alter Martis, inutilis<br>
Paci, tubarum concrepitu excitus<br>
Caedes superbus, et ruinas<br>
Spirat et indomitum furorem.<br>
Est qui paternas insipiens opes
</p>

<p>
(30)  Expatret, est qui sordeat et bonis<br>
Non ausit uti, uterque sane<br>
Non uitio sine, cum labore.<br>
Nituntur ergo nec studio pares,<br>
Inexpedito tramite et aspero<br>
(35)  Nec fine concordes, sed omnes<br>
A posita sibi meta aberrant.<br>
Moles struentem mors grauis occupat,<br>
Bellumque sane plenum opus aleae est<br>
Periculosae, non auarus
</p>

<p>
(40)  Sed neque sordidus est beatus.<br>
Horum nihil me commouet interim,<br>
Tutusque fasces despicio ac opes,<br>
Musarum alumnus, de rebelli<br>
Virgine iam statuens trophaeum.<br>
(45)  Quae pertinaci continuis tribus<br>
Annis repugnans mente, quibus modis<br>
Experta Gisleni fidemque est<br>
Et patientem animum repulsae ?<br>
Dum nunc parentum dissidiis negat,
</p>

<p>
(50)  Se posse de se cernere libere,<br>
Confessa sese intus tamen non<br>
Feruere languidiore flama.<br>
Nunc fluctuantes imperio timet<br>
(Qui mos puellis est) patruos, nihil<br>
(55)  Commota constanti labore<br>
Nil lacrumis precibusque nostris.<br>
Idemque hic inter spem tenor et metum,<br>
Mansit, Loysae non dubium artibus,<br>
Donec Deum fauore tandem
</p>

<p>
(60)  Lux mihi candidior refulsit.<br>
Quae tot malorum congeriem suo<br>
Splendore soluit, tam uarios metus<br>
Spe diffugauit et puellae<br>
Cor tenebris mihi liberauit.<br>
(65)  Sic ut mearum sollicitudinum<br>
Iam certa, firmam mi dederit fidem,<br>
Nil, matre nobis adfauente<br>
Ulterius patruos morata.<br>
Ac aemulorum despiciens minas,
</p>

<p>
(70)  Queis displicebat mutuus hic amor,<br>
Vanos timores spemque inanem<br>
Ponere me pudibunda iussit.<br>
Inserta tandem dextera dexterae,<br>
Datumque amoris symbolon et sacro<br>
(75)  Tandem sacramento est probata<br>
Rite fides ab utroque nostrum.<br>
Quae mente tum non gaudia contuli ?<br>
Queis non Loysam laudibus extuli ?<br>
Doctam pari, pares calores,
</p>

<p>
(80)  Pascere non trepide fauilla ?<br>
Nunc grata tandem, grata pericula<br>
Grati labores et lacrumae, quibus<br>
Fluxisse tam genas frequenter<br>
Et memini et meminisse dulce est;<br>
(85)  Nunc nunc pudicis carminibus iuuat<br>
Mecum labores tam bene creditos<br>
Euoluere et curas edaces<br>
Perlegere et uarias querelas.<br>
Nobis quid usquam est absque laboribus
</p>

<p>
(90)  A Diis relictum ? Quid sine praeuio<br>
Sudore speremus ? Labores<br>
Herculei meruere caelum.<br>
Virtute clarent, quos ueterum canunt<br>
Musae, decusque et posthuma gloria<br>
(95)  Laborque prorepunt et uno<br>
Mox uigilantia iuncta passu.<br>
Mihi labores et studium et graues<br>
Curae beatis ignibus et frui<br>
Desiderato amore tandem
</p>

<p>
(100)  Cortewilae dederunt rebellis.<br>
Quid ? quod labores atque pericula<br>
Grati saporis gaudia condiunt<br>
Fere paratu ? Obscuriorque est<br>
Ex facili titulus duello ?<br>
(105)  Laboriosi industria quid mei<br>
Solius haec quod praelia uicerit ?<br>
Nullo recepto tam prementis<br>
Nec duce nec socio pericli ?<br>
Partem triumphi militis occupat
</p>

<p>
(110)  Plerumque uirtus in dubia alea<br>
Martis, sed in meo triumpho<br>
Gloria tota mihi relicta est.<br>
Me nempe solo militiae duce,<br>
Solo tribuno et milite uicimus,<br>
(115)  Nec ulla debetur subactae<br>
Laus aliis uel honos puellae.<br>
Adesto, Iuno pronuba, ades, Venus,<br>
Felixque castis auspicium date<br>
Toris et ab lecto fugate
</p>

<p>
(120)  Dissidium procul et dolores.<br>
Viden' Loysae quam uarius color<br>
Genas respergat ! nunc ebure et niue,<br>
Nunc purpura rosisque, casti<br>
Indicio haud dubio pudoris !<br>
(125)  Timere, Virgo, desine, desine,<br>
Maturior te consociet uiro<br>
Aetas, nec ad matrem reflecte<br>
Stulta oculos lacrumis grauatos.<br>
Et gratulantum turba mihi fauet,
</p>

<p>
(130)  Maiorque noctis portio transiit,<br>
Lassique dissoluunt choraeas<br>
Virginibus iuuenes relictis.<br>
Sed quos senectus iam grauior uetat<br>
Saltare, uino turba madens domum<br>
(135)  Contendit ire nosque solos<br>
Linquere uelle mihi uidentur.<br>
Quis ille, qui te sanguine proximus<br>
Attingit ? ille hic, cui rutilas faces<br>
Praefert puer, serto fluentem
</p>

<p>
(140)  Caesariem roseo reuinctus ?<br>
Agnosco morem iam patruum, uenit<br>
Ad te citatis gressibus, ut mihi<br>
Tradat fruendam, sed supremam<br>
Arte prius choream praeibit.<br>
(145)  Audin' puellas ultimo in angulo<br>
Ridere ? Quam sese cupiant uices<br>
Taleis obire ! Sed tamen tu<br>
Parce precor lacrumis, Loysa.<br>
Iam turba cedit densior ac fores
</p>

<p>
(150)  Spectat; quietem nox aliis parat.<br>
Mihi tibique mille risus,<br>
Mille iocos facilesque lusus.<br>
Quae bella uel quae praelia inibimus ?<br>
Sed heus ! Amicis nox tenebris teget,<br>
(155)  Si quae uetat dici Loysae<br>
Ora pudor minio colorans.<br>
Quid erubescis uirgineum decus<br>
Tremisue ? Quod si cum tunica uelis<br>
Seponere innatum pudorem,
</p>

<p>
(160)  Cras bene cum tunica resumes.<br>
O qui labores ! quis fluor artubus<br>
Ibit solutis, dum uariis modis<br>
Luctamur et dulcem iugalis<br>
Militiam Veneris nouamus.<br>
(165)  Putasne conchas oscula strictius<br>
Inexplicatis nectere uinculis ?<br>
Putasne tot dulces columbas<br>
Posse modis uariare miris ?<br>
O quae Loysae balsama sugimus
</p>

<p>
(170)  Ex ore ? quale o nectar in illius<br>
Natat fluitque cum suaui<br>
Ambrosia roseis labellis ?<br>
Non tale primo uere legunt apes<br>
Circumuolantes omnia sedulae<br>
(175)  Mel, roris in noui respersis<br>
Floribus aethereo liquore.<br>
Quam dulce post haec praelia languidos<br>
Claudens ocellos somnus erit modum<br>
Iocis daturus risuique,
</p>

<p>
(180)  Quam facilis tibique gratus !<br>
Tum me reclinans in Dominae sinum<br>
Iubebo tristeis, pondus inutile<br>
Durumque, curas exsulare<br>
Corde meo atque meae Loysae.<br>
(185)  Illae recedent ac alio statim<br>
Sese reflectent, Principis et domum,<br>
Pectusque uel Regis Philippi<br>
Hospitiis animum occupabunt.<br>
Sed quae strepentum turba fores quatit ?
</p>

<p>
(190)  Primique nobis ludicra somnii<br>
Abrumpit et quae nox suauis<br>
Ludit imagine bella falsa ?<br>
Videsne ruptis ut foribus ruant ?<br>
Densique circum se glomerent torum ?<br>
(195)  Nectarque propinent, peracti,<br>
Dulce refrigerium laboris ?<br>
Sed tu, quid iniecta faciem tegis<br>
Manu Loysa o ? Non periit color<br>
Sed est adauctus pulcriorque es
</p>

<p>
(200)  Iam mulier modo quam puella.<br>
Mox quando Phoebi clara soror suum<br>
Nouarit effulgens nouies iubar<br>
Futura mater et pudoris<br>
Virginei exhibitura pignus.<br>
(205)  Quod si patris sexum referat, statim<br>
Primis ab annis instituens, sacris<br>
Musis dicabo barbitoque<br>
Nec cythara patiar carere.<br>
Sed si puellam Dii dederint tibi,
</p>

<p>
(210)  Curabis ut te moribus et sacro<br>
Pudore praeferat grauique<br>
Frontis honore modestiaeque.
</p>

<p class=shortborder></p>

<p>
<b>AD HENRICHVM MEVCHENIVM</B>
</p>

<p>
(1)  Cinge tuum lauru uictrice, Henriche, Poetam,<br>
En iacet in nostro flaua Loysa sinu.<br>
Illa triennali inconcussa labore Loysa,<br>
Collo sponte auidas iniicit ecce manus. <br>
(5)  Quaeque meos quondam solita est contemnere amores,<br>
Despiciens nostras improba saepe preces,<br>
Pendet ab ore sui tandem non dura mariti,<br>
Commota ingenii simplicitate mei,<br>
Et quam me duris agitauerat ante periclis,
</p>

<p>
(10)  Tam nunc me facili commoditate fouet.<br>
Cinge tuum lauru uictrice, Henriche, Poetam,<br>
En iacet in nostro flaua Loysa sinu.<br>
Continuo studio mortalibus omnia cedunt,<br>
Sique enitamur nos iuuat ipse Deus.<br>
(15)  Cum primum conspecta mihi est mea cura Loysa,<br>
Pulcra oculos, humeros lata, comasque decens,<br>
Sola suae matris proles ac unica cura,<br>
(Ut memini) in dubio mens mea tota fuit :<br>
Auderemne, fauente Cupidine, nectere amores
</p>

<p>
(20)  Et dubiae Veneris castra fidemque sequi;<br>
Ipsa Venus tentare iubet, iubet ipse Cupido,<br>
Iungens humanis numina saepe toris.<br>
Iuppiter in Danaen, in Daphnen pulcer Apollo,<br>
Declinat posito numine uterque Deus.<br>
(25)  Cinge tuum lauru uictrice, Henriche, Poetam,<br>
En iacet in nostro flaua Loysa sinu.<br>
Illa mihi primum facili candore placebat<br>
Promittens oculis omnia laeta suis.<br>
Sic prope fallaci piscis deluditur hamo
</p>

<p>
(30)  Letalesque auido deuorat ore cibos.<br>
Sic ego spe uana primum ducebar et ibam<br>
Captiuus Dominae praeda iocusque meae,<br>
Donec uicta sui tandem constantia amantis<br>
Mutauit mentem nostra Loysa suam.<br>
(35)  Cinge tuum lauru uictrice, Henriche, Poetam,<br>
En iacet in nostro flaua Loysa sinu.<br>
Quae sibi saeuitiam male respondere putauit<br>
Indignamque rata est moribus esse suis.<br>
Quod simul ac sensi mecum : Bone Iuppiter (inquam)
</p>

<p>
(40)  Et Venus et Veneris nate, Cupido, faue,<br>
Scitis enim me casto animo, me mente pudica,<br>
Virtutes Dominae percoluisse meae,<br>
Nec formae tantum captum iuuenilis amore,<br>
(Quamquam forma Deos flectere digna fuit)<br>
(45)  Non oculis tantum uiuum spirantibus ignem,<br>
Arsisse ( et flama haec ureret Hyppolitum)<br>
Non ita caesarie uinctum flauisque capillis,<br>
(Et poterant ipsum haec uincla tenere Iouem)<br>
Quantum mente proba, diuinis moribus atque hoc
</p>

<p>
(50)  Candore, hac animi dexteritate sui.<br>
Dotem non ego diuitias aurumue putarim,<br>
Aut haec quae in precio uulgus habere solet.<br>
Sed magis ingenuam mentem uitamque pudicam<br>
Praecipue stabilem cum probitate fidem.<br>
(55)  Haec ego cum Domina uideor mihi posse Loysa<br>
Consequi et aeterna pace bonisque frui,<br>
Ergo fauete mihi tandem, bone Iuppiter, et tu,<br>
O Venus et Veneris, sancte Cupido, puer.<br>
Finieram : cum circa aures mihi lenior aura
</p>

<p>
(60)  Auspicio uisa est asseruisse preces.<br>
Quaeque diu tenuit me desperatio, longe<br>
Cessit et in mentem Spes, Dea certa, uenit :<br>
Cinge tuum lauru uictrice, Henriche, Poetam,<br>
En iacet in nostro flaua Loysa sinu.<br>
(65)  Paulatimque animi posita feritate rebellis<br>
Concessit telis, Diue Cupido, tuis.<br>
Meque suum seseque meam blando ore uocauit<br>
Et flama exussit par utriusque iecur.<br>
Quin et coniugii sanctis uincimur utrimque
</p>

<p>
(70)  Nexibus et capimus rite damusque fidem.<br>
Expedias calamos nostrumque, Henriche, triumphum<br>
Concelebrans, clames : O Hymenaee ueni,<br>
O Hymenaee ueni, ueni o pronuba Iuno<br>
Cumque Iocis Venus et cum Venere alma Fides.<br>
(75)  Cinge tuum lauru uictrice, Henriche, Poetam,<br>
En iacet in nostro flaua Loysa sinu.
</p>

<p class=shortborder></p>

<p>
<b>AD AVRORAM</B>
</p>

<p>
(1)  Aurora Musis grata et Apollini,<br>
Adsis Loysae frigidula et sinus<br>
Comasque dispellas fluentes.<br>
Vecta humeris Zephyri suauis<br>
(5)  Quacunque, Diua, incedis, alis rosas<br>
Grauesque gemmas palmitis euocas.<br>
Natura miratur decoras<br>
Ruris opes tenerosque flores<br>
Cum parte dextra, Diua, rubescere
</p>

<p>
(10)  Pergis caputque attollere praeuium<br>
Solis statim iam subsequentis<br>
Igniferis radiis. Loysa<br>
Aduersa si tum forte leues comas<br>
Ventis resoluat, pectine eburneo<br>
(15)  Discriminans auri superbum<br>
Vellus, et aethereos ocellos<br>
Sereniores sidere proferat,<br>
Qua parte tandem Sol caput ambigo<br>
Leuet coruscum aurora utrinque
</p>

<p>
(20)  Usque adeo mihi par uidetur.<br>
Quis non Loysae sideribus pares<br>
Aurorae ocellos uincere gratiam<br>
Iuret ? nec est tamen modestae<br>
Quod male, Diua, uelis Loysae;<br>
(25)  Formae potentis diues et aureis<br>
Nitens capillis, nil tamen arrogat.<br>
Sed quam placet decore uultus<br>
Pectoris et spatio torosi !<br>
Et quam decentes fert humeros, quibus
</p>

<p>
(30)  Cedant Dianae membra humeri et latus !<br>
Tam non superbit, tam modestis<br>
Moribus est facilique cultu :<br>
O Diua, currum si qua comes tibi<br>
Conscendet, haec est digna uehi sacris<br>
(35)  Rotis, cui adflabit Fauoni<br>
Aura comas tepidi sinusque.
</p>

<p class=shortborder></p>

<p>
<b>AD IOANNEM DE HALEWIJN</B>
</p>

<p>
(1)  Tristi quid potius Noto<br>
Diuexante graui flamine fraxinos,<br>
Halwini, faciam ? Niues<br>
Aggestae lacerant brachia quercuum;<br>
(5)  Emissisque Aquilonibus<br>
Acris saeuit hyems frigore et imbribus;<br>
Tectis horrida stiria<br>
Dependet. Pluuio quid potius die,<br>
Halwini, faciam ? Foco
</p>

<p>
(10)  Large insterne, puer, ligna, merum cado<br>
Depromas, ueteri cado,<br>
Quem Canaria dimisit ab insulis,<br>
Quas Fortuna fauens beat,<br>
Fumosamque foco diripe protinus<br>
(15)  Pernam, frigoribus sapit<br>
Perna et uina placent mascula. Nec graues<br>
Curas aut animum anxium<br>
Dissoluas melius quam ueteri mero.
</p>

<p>
Atqui ut uina placent mihi
</p>

<p>
(20)  Non uulgaria, sic non cupiam dapes<br>
Raras, perna satis mihi<br>
Cui farcimina quis si uelit addere<br>
Nil his ulterius petam.<br>
Tantum sint socii, quos ueteres mihi<br>
(25)  Iunxerunt Grudii, Hazius,<br>
Snecus, Ulaminius, quosue sacrae mihi<br>
Addixere Aganippides,<br>
Cordus, Meierus, Meuchenius, Canis,<br>
Aut Lernutus impiger,
</p>

<p>
(30)  Aut quicunque alii sollicitudines<br>
Audent post cyathos leui<br>
Propulsare lyra et carminibus sacris<br>
Securi quibus imperent<br>
Reges, quos creperae concutiant tubae.<br>
(35)  Non hos terrificet mare,<br>
Ne merces Cyprias fluctibus obruat.<br>
Non, ut saeuiat Africus,<br>
Ad turpes timidi confugient preces :<br>
Si quae cura animum coquit,
</p>

<p>
(40)  Haec sit quam Dominae progenerat rigor.<br>
Illam, cum neque tigrides<br>
Saeuo nutrierint lacte nec asperis<br>
Ursae in montibus, anne spes<br>
Sit flecti hanc precibus posse frequentibus ?<br>
(45)  Si qua est asperior tamen,<br>
Quae nec carminibus nec precibus queat<br>
Flecti, huius subito potens<br>
Curam ex pectore uis diluerit meri.<br>
Sed coniux mea me tenet
</p>

<p>
(50)  Adsuetum gracili uiuere sub iugo,<br>
Quae tam dulciter imperat,<br>
Libertate magis seruitium ut mihi<br>
Illius placeat, neque<br>
Commutare uelim ditis Iberiae<br>
(55)  Adsuetum imperio iugum.<br>
Sic dulces pluuiae, sic hyemes placent.<br>
Haec si arriserit aut fauet,<br>
Ipsis ex niuibus prosilient rosae,<br>
Haec cum sub lare paruulo
</p>

<p>
(60)  Nobis iuncta oculis dulce micantibus<br>
Agrestem exhilarat domum,<br>
Non soles alios, non alios petam<br>
Flores, illius in labris<br>
Inseuit uiolas purpureas Venus.
</p>

<p class=shortborder></p>

<p>
<b>AD LOYSAM VXOREM</B>
</p>

<p>
(1)  Seu rides, mea, seu sollicite ingemis,<br>
Seu curas animo concoquis anxias,<br>
Seu laetare Loysa,<br>
Flos aeui breuis auolat,<br>
(5)  Et cum lapsa semel praeteriit dies,<br>
Illam, seu facili prolueris mero,<br>
Seu tristi mage fletu,<br>
Umbra et nox grauis incubant.<br>
Quod si uita tibi puriter acta sit,
</p>

<p>
(10)  Mercedem tuleris. Nil uetat interim<br>
Dulceis inter amicos<br>
Vitam ducere suauiter.<br>
Absint praecipue luxus et omnium<br>
Spumans ebrietas, maxima criminum<br>
(15)  Caussa et fons : epulae sint<br>
Conditae salibus, iocis<br>
Sed castis; Veneris foeda proteruia<br>
Absit sed Domini commemoratio<br>
Adsit, principioque
</p>

<p>
(20)  Mensae laus sua personet<br>
Christo et fine. Sitim dulcia pocula,<br>
Commendare famem fercula maxime<br>
Optarim, procul autem<br>
Curas esse suaserim,<br>
(25)  Absentumque uelim gesta silentio<br>
Inuolui aut nisi cum laude rapi in diem :<br>
Mens secura quiesque<br>
Iuges sunt epulae mihi.
</P>

<p class=border></P>

<p>
<table border=0 cellspacing=10 cellpadding=0 align=Center>
<tr>
	<td><a href="/neo.html">Neo-Latin</A>
	<td><a href="/index.html">The Latin Library</A>
	<td><a href="/classics.html">The Classics Page</A>
</TABLE>
</P>
</BODY>
</HTML>
