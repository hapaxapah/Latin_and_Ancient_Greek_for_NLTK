<html>
	<head>
		<title>
			Phaedrus I
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>PHAEDRI AVGVSTI LIBERTI FABVLARVM AESOPIARVM LIBER PRIMVS
</p>

<P class=border></P>

<P>
<b> Prologus</b>
</P>

<p>
Aesopus auctor quam materiam repperit,<BR>
hanc ego polivi versibus senariis.<BR>
Duplex libelli dos est: quod risum movet<BR>
et quod prudenti vitam consilio monet.<BR>
Calumniari si quis autem voluerit,<BR>
quod arbores loquantur, non tantum ferae,<BR>
fictis iocari nos meminerit fabulis.
</p>

<P>
<B>I. Lupus et Agnus</B>
</P>

<P>
Ad rivum eundem lupus et agnus venerant,<BR>siti compulsi. Superior stabat lupus,<BR>longeque inferior agnus. Tunc fauce improba<BR>latro incitatus iurgii causam intulit;<BR>'Cur' inquit 'turbulentam fecisti mihi<BR>aquam bibenti?' Laniger contra timens<BR>'Qui possum, quaeso, facere quod quereris, lupe?<BR>A te decurrit ad meos haustus liquor'.<BR>Repulsus ille veritatis viribus<BR>'Ante hos sex menses male' ait 'dixisti mihi'.<BR>Respondit agnus 'Equidem natus non eram'.<BR>'Pater hercle tuus' ille inquit 'male dixit mihi';<BR>atque ita correptum lacerat iniusta nece.<BR>Haec propter illos scripta est homines fabula<BR>qui fictis causis innocentes opprimunt.
</P>

<P>
  <B> II. Ranae Regem Petunt</B>
</P>

<P>
Athenae cum florerent aequis legibus,<BR>procax libertas civitatem miscuit,<BR>frenumque solvit pristinum licentia.<BR>Hic conspiratis factionum partibus<BR>arcem tyrannus occupat Pisistratus.<BR>Cum tristem servitutem flerent Attici,<BR>non quia crudelis ille, sed quoniam grave<BR>omne insuetis onus, et coepissent queri,<BR>Aesopus talem tum fabellam rettulit.<BR>'Ranae, vagantes liberis paludibus,<BR>clamore magno regem petiere ab Iove,<BR>qui dissolutos mores vi compesceret.<BR>Pater deorum risit atque illis dedit<BR>parvum tigillum, missum quod subito vadi<BR>motu sonoque terruit pavidum genus.<BR>Hoc mersum limo cum iaceret diutius,<BR>forte una tacite profert e stagno caput,<BR>et explorato rege cunctas evocat.<BR>Illae timore posito certatim adnatant,<BR>lignumque supra turba petulans insilit.<BR>Quod cum inquinassent omni contumelia,<BR>alium rogantes regem misere ad Iovem,<BR>inutilis quoniam esset qui fuerat datus.<BR>Tum misit illis hydrum, qui dente aspero<BR>corripere coepit singulas. Frustra necem<BR>fugitant inertes; vocem praecludit metus.<BR>Furtim igitur dant Mercurio mandata ad Iovem,<BR>adflictis ut succurrat. Tunc contra Tonans<BR>"Quia noluistis vestrum ferre" inquit "bonum,<BR>malum perferte". Vos quoque, o cives,' ait<BR>'hoc sustinete, maius ne veniat, malum'.
</P>

<P>
  <B> III. Graculus Superbus et Pavo</B>
</P>

<P>
Ne gloriari libeat alienis bonis,<BR>suoque potius habitu vitam degere,<BR>Aesopus nobis hoc exemplum prodidit.<BR>Tumens inani graculus superbia<BR>pinnas, pavoni quae deciderant, sustulit,<BR>seque exornavit. Deinde, contemnens suos<BR>immiscet se ut pavonum formoso gregi<BR>illi impudenti pinnas eripiunt avi,<BR>fugantque rostris. Male mulcatus graculus<BR>redire maerens coepit ad proprium genus,<BR>a quo repulsus tristem sustinuit notam.<BR>Tum quidam ex illis quos prius despexerat<BR>'Contentus nostris si fuisses sedibus<BR>et quod Natura dederat voluisses pati,<BR>nec illam expertus esses contumeliam<BR>nec hanc repulsam tua sentiret calamitas'.
</P>

<P>
<B> IV. Canis per Fluvium Carnem Ferens</B>
</P>

<P>
Amittit merito proprium qui alienum adpetit.<BR>Canis, per fluvium carnem cum ferret, natans<BR>lympharum in speculo vidit simulacrum suum,<BR>aliamque praedam ab altero ferri putans<BR>eripere voluit; verum decepta aviditas<BR>et quem tenebat ore dimisit cibum,<BR>nec quem petebat adeo potuit tangere.
</P>

<P>
<B> V. Canis et Capella, Ovis et Leo</B>
</P>

<P>
Numquam est fidelis cum potente societas.<BR>Testatur haec fabella propositum meum.<BR>Vacca et capella et patiens ovis iniuriae<BR>socii fuere cum leone in saltibus.<BR>Hi cum cepissent cervum vasti corporis,<BR>sic est locutus partibus factis leo:<BR>'Ego primam tollo nomine hoc quia rex cluo;<BR>secundam, quia sum consors, tribuetis mihi;<BR>tum, quia plus valeo, me sequetur tertia;<BR>malo adficietur si quis quartam tetigerit'.<BR>Sic totam praedam sola improbitas abstulit.
</P>

<P>
<B> VI. Ranae ad Solem</B>
</P>

<P>
Vicini furis celebres vidit nuptias<BR>Aesopus, et continuo narrare incipit -<BR>Uxorem quondam Sol cum vellet ducere,<BR>clamorem ranae sustulere ad sidera.<BR>Convicio permotus quaerit Iuppiter<BR>causam querellae. Quaedam tum stagni incola<BR>'Nunc' inquit 'omnes unus exurit lacus,<BR>cogitque miseras arida sede emori.<BR>Quidnam futurum est si crearit liberos?'
</P>

<P>
  <B> VII. Vulpes ad Personam Tragicam</B>
</P>

<P>
Personam tragicam forte vulpes viderat;<BR>quam postquam huc illuc semel atque iterum verterat,<BR>'O quanta species' inquit 'cerebrum non habet!'<BR>Hoc illis dictum est quibus honorem et gloriam<BR>Fortuna tribuit, sensum communem abstulit.
</P>

<P>
<B> VIII. Lupus et Gruis</B>
</P>

<P>
Qui pretium meriti ab improbis desiderat,<BR>bis peccat: primum quoniam indignos adiuvat,<BR>impune abire deinde quia iam non potest.<BR>Os devoratum fauce cum haereret lupi,<BR>magno dolore victus coepit singulos<BR>inlicere pretio ut illud extraherent malum.<BR>Tandem persuasa est iureiurando gruis,<BR>gulae quae credens colli longitudinem<BR>periculosam fecit medicinam lupo.<BR>Pro quo cum pactum flagitaret praemium,<BR>'Ingrata es' inquit 'ore quae nostro caput<BR>incolume abstuleris et mercedem postules'.
</P>

<P>
<B> IX. Passer ad Leporem Consiliator</B>
</P>

<P>
Sibi non cavere et aliis consilium dare<BR>stultum esse paucis ostendamus versibus.<BR>Oppressum ab aquila, fletus edentem graves,<BR>leporem obiurgabat passer 'Ubi pernicitas<BR>nota' inquit 'illa est? Quid ita cessarunt pedes?'<BR>Dum loquitur, ipsum accipiter necopinum rapit<BR>questuque vano clamitantem interficit.<BR>Lepus semianimus 'Mortis en solacium:<BR>qui modo securus nostra inridebas mala,<BR>simili querella fata deploras tua'.
</P>

<P>
<B> X. Lupus et Vulpes Iudice Simio</B>
</P>

<P>
Quicumque turpi fraude semel innotuit,<BR>etiam si verum dicit, amittit fidem.<BR>Hoc adtestatur brevis Aesopi fabula.<BR>Lupus arguebat vulpem furti crimine;<BR>negabat illa se esse culpae proximam.<BR>Tunc iudex inter illos sedit simius.<BR>Uterque causam cum perorassent suam,<BR>dixisse fertur simius sententiam:<BR>'Tu non videris perdidisse quos petis;<BR>te credo subripuisse quod pulchre negas'.
</P>

<P>
<B> XI. Asinus et Leo Venantes</B>
</P>

<P>
Virtutis expers, verbis iactans gloriam,<BR>ignotos fallit, notis est derisui.<BR>Venari asello comite cum vellet leo,<BR>contexit illum frutice et admonuit simul<BR>ut insueta voce terreret feras,<BR>fugientes ipse exciperet. Hic auritulus<BR>clamorem subito totis tollit viribus,<BR>novoque turbat bestias miraculo:<BR>quae, dum paventes exitus notos petunt,<BR>leonis adfliguntur horrendo impetu.<BR>Qui postquam caede fessus est, asinum evocat,<BR>iubetque vocem premere. Tunc ille insolens<BR>'Qualis videtur opera tibi vocis meae?'<BR>'Insignis' inquit 'sic ut, nisi nossem tuum<BR>animum genusque, simili fugissem metu'.
</P>

<P>
<B> XII. Cervus ad Fontem</B>
</P>

<P>
Laudatis utiliora quae contempseris,<BR>saepe inveniri testis haec narratio est.<BR>Ad fontem cervus, cum bibisset, restitit,<BR>et in liquore vidit effigiem suam.<BR>Ibi dum ramosa mirans laudat cornua<BR>crurumque nimiam tenuitatem vituperat,<BR>venantum subito vocibus conterritus,<BR>per campum fugere coepit, et cursu levi<BR>canes elusit. Silva tum excepit ferum;<BR>in qua retentis impeditus cornibus<BR>lacerari coepit morsibus saevis canum.<BR>Tum moriens edidisse vocem hanc dicitur:<BR>'O me infelicem, qui nunc demum intellego,<BR>utilia mihi quam fuerint quae despexeram,<BR>et, quae laudaram, quantum luctus habuerint'.
</P>

<P>
<B> XIII. Vulpes et Corvus</B>
</P>

<P>
Quae se laudari gaudent verbis subdolis,<BR>serae dant poenas turpi paenitentia.<BR>Cum de fenestra corvus raptum caseum<BR>comesse vellet, celsa residens arbore,<BR>vulpes invidit, deinde sic coepit loqui:<BR>'O qui tuarum, corve, pinnarum est nitor!<BR>Quantum decoris corpore et vultu geris!<BR>Si vocem haberes, nulla prior ales foret'.<BR>At ille, dum etiam vocem vult ostendere,<BR>lato ore emisit caseum; quem celeriter<BR>dolosa vulpes avidis rapuit dentibus.<BR>Tum demum ingemuit corvi deceptus stupor.
</P>

<P>
<B> XIV. Ex Sutore Medicus</B>
</P>

<P>
Malus cum sutor inopia deperditus<BR>medicinam ignoto facere coepisset loco<BR>et venditaret falso antidotum nomine,<BR>verbosis adquisivit sibi famam strophis.<BR>Hic cum iaceret morbo confectus gravi<BR>rex urbis, eius experiendi gratia<BR>scyphum poposcit: fusa dein simulans aqua<BR>illius se miscere antidoto toxicum,<BR>combibere iussit ipsum, posito praemio.<BR>Timore mortis ille tum confessus est,<BR>non artis ulla medicum se prudentia,<BR>verum stupore vulgi, factum nobilem.<BR>Rex advocata contione haec edidit:<BR>'Quantae putatis esse vos dementiae,<BR>qui capita vestra non dubitatis credere,<BR>cui calceandos nemo commisit pedes?'<BR>Hoc pertinere vere ad illos dixerim,<BR>quorum stultitia quaestus impudentiae est.
</P>

<P>
<B> XV. Asinus ad Senem Pastorem</B>
</P>

<P>
In principatu commutando civium<BR>nil praeter domini nomen mutant pauperes.<BR>Id esse verum, parva haec fabella indicat.<BR>Asellum in prato timidus pascebat senex.<BR>Is hostium clamore subito territus<BR>suadebat asino fugere, ne possent capi.<BR>At ille lentus 'Quaeso, num binas mihi<BR>clitellas impositurum victorem putas?'<BR>Senex negavit. 'Ergo, quid refert mea<BR>cui serviam, clitellas dum portem unicas?'
</P>

<P>
<B> XVI. Ovis Cervus et Lupus</B>
</P>

<P>
Fraudator homines cum advocat sponsum improbos,<BR>non rem expedire, sed malum ordiri expetit.<BR>Ovem rogabat cervus modium tritici,<BR>lupo sponsore. At illa, praemetuens dolum,<BR>'Rapere atque abire semper adsuevit lupus;<BR>tu de conspectu fugere veloci impetu.<BR>Ubi vos requiram, cum dies advenerit?'
</P>

<P>
<B> XVII. Ovis Canis et Lupus</B>
</P>

<P>
Solent mendaces luere poenas malefici.<BR>Calumniator ab ove cum peteret canis,<BR>quem commendasse panem se contenderet,<BR>lupus, citatus testis, non unum modo<BR>deberi dixit, verum adfirmavit decem.<BR>Ovis, damnata falso testimonio,<BR>quod non debebat, solvit. Post paucos dies<BR>bidens iacentem in fovea prospexit lupum.<BR>'Haec' inquit 'merces fraudis a superis datur'.
</P>

<P>
<B> XVIII. Mulier Parturiens</B>
</P>

<P>
Nemo libenter recolit qui laesit locum.<BR>Instante partu mulier actis mensibus<BR>humi iacebat, flebilis gemitus ciens.<BR>Vir est hortatus, corpus lecto reciperet,<BR>onus naturae melius quo deponeret.<BR>'Minime' inquit 'illo posse confido loco<BR>malum finiri quo conceptum est initio'.
</P>

<P>
<B> XIX. Canis Parturiens</B>
</P>

<P>
Habent insidias hominis blanditiae mali;<BR>quas ut vitemus, versus subiecti monent.<BR>Canis parturiens cum rogasset alteram,<BR>ut fetum in eius tugurio deponeret,<BR>facile impetravit. Dein reposcenti locum<BR>preces admovit, tempus exorans breve,<BR>dum firmiores catulos posset ducere.<BR>Hoc quoque consumpto flagitari validius<BR>cubile coepit. 'Si mihi et turbae meae<BR>par' inquit 'esse potueris, cedam loco'.
</P>

<P>
<B> XX. Canes Famelici</B>
</P>

<P>
Stultum consilium non modo effectu caret,<BR>sed ad perniciem quoque mortalis devocat.<BR>Corium depressum in fluvio viderunt canes.<BR>Id ut comesse extractum possent facilius,<BR>aquam coepere ebibere: sed rupti prius<BR>periere quam quod petierant contingerent.
</P>

<P>
<B> XXI. Leo Senex, Aper, Taurus et Asinus</B>
</P>

<P>
Quicumque amisit dignitatem pristinam,<BR>ignavis etiam iocus est in casu gravi.<BR>Defectus annis et desertus viribus<BR>leo cum iaceret spiritum extremum trahens,<BR>aper fulmineis spumans venit dentibus,<BR>et vindicavit ictu veterem iniuriam.<BR>Infestis taurus mox confodit cornibus<BR>hostile corpus. Asinus, ut vidit ferum<BR>impune laedi, calcibus frontem extudit.<BR>At ille exspirans 'Fortis indigne tuli<BR>mihi insultare: Te, Naturae dedecus,<BR>quod ferre certe cogor bis videor mori'.
</P>

<P>
<B> XXII. Mustela et Homo</B>
</P>

<P>
Mustela ab homine prensa, cum instantem necem<BR>effugere vellet, 'Parce, quaeso', inquit 'mihi,<BR>quae tibi molestis muribus purgo domum'.<BR>Respondit ille 'Faceres si causa mea,<BR>gratum esset et dedissem veniam supplici.<BR>Nunc quia laboras ut fruaris reliquiis,<BR>quas sunt rosuri, simul et ipsos devores,<BR>noli imputare vanum beneficium mihi'.<BR>Atque ita locutus improbam leto dedit.<BR>Hoc in se dictum debent illi agnoscere,<BR>quorum privata servit utilitas sibi,<BR>et meritum inane iactant imprudentibus.
</P>

<P>
<B> XXIII. Canis Fidelis</B>
</P>

<P>
Repente liberalis stultis gratus est,<BR>verum peritis inritos tendit dolos.<BR>Nocturnus cum fur panem misisset cani,<BR>obiecto temptans an cibo posset capi,<BR>'Heus', inquit 'linguam vis meam praecludere,<BR>ne latrem pro re domini? Multum falleris.<BR>Namque ista subita me iubet benignitas<BR>vigilare, facias ne mea culpa lucrum'.
</P>

<P>
<B> XXIV. Rana Rupta et Bos</B>
</P>

<P>
Inops, potentem dum vult imitari, perit.<BR>In prato quondam rana conspexit bovem,<BR>et tacta invidia tantae magnitudinis<BR>rugosam inflavit pellem. Tum natos suos<BR>interrogavit an bove esset latior.<BR>Illi negarunt. Rursus intendit cutem<BR>maiore nisu, et simili quaesivit modo,<BR>quis maior esset. Illi dixerunt 'bovem'.<BR>Novissime indignata, dum vult validius<BR>inflare sese, rupto iacuit corpore.
</P>

<P>
<B> XXV. Canes et Corcodilli</B>
</P>

<P>
Consilia qui dant prava cautis hominibus<BR>et perdunt operam et deridentur turpiter.<BR>Canes currentes bibere in Nilo flumine,<BR>a corcodillis ne rapiantur, traditum est.<BR>Igitur cum currens bibere coepisset canis,<BR>sic corcodillus 'Quamlibet lambe otio,<BR>noli vereri'. At ille 'Facerem mehercules,<BR>nisi esse scirem carnis te cupidum meae'.
</P>

<P>
<B> XXVI. Vulpes et Ciconia</B>
</P>

<P>
Nulli nocendum: si quis vero laeserit,<BR>multandum simili iure fabella admonet.<BR>Ad cenam vulpes dicitur ciconiam<BR>prior invitasse, et liquidam in patulo marmore<BR>posuisse sorbitionem, quam nullo modo<BR>gustare esuriens potuerit ciconia.<BR>Quae, vulpem cum revocasset, intrito cibo<BR>plenam lagonam posuit; huic rostrum inserens<BR>satiatur ipsa et torquet convivam fame.<BR>Quae cum lagonae collum frustra lamberet,<BR>peregrinam sic locutam volucrem accepimus:<BR>'Sua quisque exempla debet aequo animo pati'.
</P>

<P>
<B> XXVII. Canis et Thesaurus et Vulturius</B>
</P>

<P>
Haec res avaris esse conveniens potest,<BR>et qui, humiles nati, dici locupletes student.<BR>Humana effodiens ossa thesaurum canis<BR>invenit, et, violarat quia Manes deos,<BR>iniecta est illi divitiarum cupiditas,<BR>poenas ut sanctae religioni penderet.<BR>Itaque, aurum dum custodit oblitus cibi,<BR>fame est consumptus. Quem stans vulturius super<BR>fertur locutus 'O canis, merito iaces,<BR>qui concupisti subito regales opes,<BR>trivio conceptus, educatus stercore'.
</P>

<P>
<B> XXVIII. Vulpes et Aquila</B>
</P>

<P>
Quamvis sublimes debent humiles metuere,<BR>vindicta docili quia patet sollertiae.<BR>Vulpinos catulos aquila quondam sustulit,<BR>nidoque posuit pullis escam ut carperent.<BR>Hanc persecuta mater orare incipit,<BR>ne tantum miserae luctum importaret sibi.<BR>Contempsit illa, tuta quippe ipso loco.<BR>Vulpes ab ara rapuit ardentem facem,<BR>totamque flammis arborem circumdedit,<BR>hosti dolorem damno miscens sanguinis.<BR>Aquila, ut periclo mortis eriperet suos,<BR>incolumes natos supplex vulpi reddidit.
</P>

<P>
<B> XXIX. Asinus Inridens Aprum</B>
</P>

<P>
Plerumque stulti, risum dum captant levem,<BR>gravi destringunt alios contumelia,<BR>et sibi nocivum concitant periculum.<BR>Asellus apro cum fuisset obvius,<BR>'Salve' inquit 'frater'. Ille indignans repudiat<BR>officium, et quaerit cur sic mentiri velit.<BR>Asinus demisso pene 'Similem si negas<BR>tibi me esse, certe simile est hoc rostro tuo'.<BR>Aper, cum vellet facere generosum impetum,<BR>repressit iram et 'Facilis vindicta est mihi:<BR>sed inquinari nolo ignavo sanguine'.
</P>

<P>
<B> XXX. Ranae Metuentes Proelia Taurorum</B>
</P>

<P>
Humiles laborant ubi potentes dissident.<BR>Rana e palude pugnam taurorum intuens,<BR>'Heu, quanta nobis instat pernicies' ait.<BR>interrogata ab alia cur hoc diceret,<BR>de principatu cum illi certarent gregis<BR>longeque ab ipsis degerent vitam boves,<BR>'Sit statio separata ac diversum genus;<BR>expulsus regno nemoris qui profugerit,<BR>paludis in secreta veniet latibula,<BR>et proculcatas obteret duro pede.<BR>Ita caput ad nostrum furor illorum pertinet'.
</P>

<P>
<B> XXXI. Miluus et Columbae</B>
</P>

<P>
Qui se committit homini tutandum improbo,<BR>auxilia dum requirit, exitium invenit.<BR>Columbae saepe cum fugissent miluum,<BR>et celeritate pinnae vitassent necem,<BR>consilium raptor vertit ad fallaciam,<BR>et genus inerme tali decepit dolo:<BR>'Quare sollicitum potius aevum ducitis<BR>quam regem me creatis icto foedere,<BR>qui vos ab omni tutas praestem iniuria?'<BR>Illae credentes tradunt sese miluo.<BR>Qui regnum adeptus coepit vesci singulas,<BR>et exercere imperium saevis unguibus.<BR>Tunc de reliquis una 'Merito plectimur,<BR>huic spiritum praedoni quae commisimus'.
</P>

<div class="footer">
	<p>
		<a href="/phaedrus.html">Phaedrus</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>

</BODY>
</HTML>