<HTML><HEAD>
<TITLE>St. Thomas Aquinas: Summa Theologica, Prima Pars Quaestio XI</TITLE>
</HEAD>
<BODY BACKGROUND="/paper.jpg" BGCOLOR="#FFFFFF">
<BR>
<CENTER><FONT SIZE=5>SUMMMA THEOLOGICAE</FONT>
<P>
ANGELICI DOCTORIS SANCTI THOMAE AQUINATIS
<P>
PRIMA PARS
<P>
QUAESTIO XI
<p>
<P>De unitate Dei
<P>in quatuor articulos divisa</CENTER>
<FONT SIZE=4>
<P>
<HR>
<HR>
<P>

Post praemissa, considerandum est de divina unitate. Et circa hoc quaeruntur
quatuor.
<P>
<DL>
<DD>
Primo: utrum unum addat aliquid supra ens.</Dd>

<DD>
Secundo: utrum opponantur unum et multa.</Dd>

<DD>
Tertio: utrum Deus sit unus.</Dd>

<DD>
Quarto: utrum sit maxime unus.</Dd>
</DL>

<CENTER>
<P>ARTICULUS 1
<P>Utrum unum addat aliquid supra ens</CENTER>

<P>Ad primum sic proceditur. Videtur quod unum addat aliquid supra ens.
<P>1. Omne enim quod est in aliquo genere determinato, se habet ex
additione ad ens, quod circuit omnia genera. Sed unum est in genere determinato:
est enim principium numeri, qui est species quantitatis. Ergo unum addit
aliquid supra ens.
<P>2. Praeterea, quod dividit aliquod commune, se habet ex additione
ad illud. Sed ens dividitur per unum et multa. Ergo unum addit aliquid
supra ens.
<P>3. Praeterea, si unum non addit supra ens, idem esset dicere unum
et ens. Sed nugatorie dicitur ens, ens. Ergo nugatio esset dicere ens unum;
quod falsum est. Addit igitur unum supra ens.
<P>Sed contra est quod dicit Dionysius, ult. cap. De div. nom.: nihil
est existentium non participans uno: quod non esset, si unum adderet supra
ens quod contraheret ipsum. Ergo unum non habet se ex additione ad ens.
<P>Respondeo dicendum quod unum non addit supra ens rem aliquam,
sed tantum negationem divisionis: unum enim nihil aliud significat quam
ens indivisum. Et ex hoc ipso apparet quod unum convertitur cum ente. Nam
omne ens aut est simplex, aut compositum. Quod autem est simplex, est indivisum
et actu et potentia. Quod autem est compositum, non habet esse quandiu
partes eius sunt divisae, sed postquam constituunt et componunt ipsum compositum.
Unde manifestum est quod esse cuiuslibet rei consistit in indivisione.
Et inde est quod unumquodque, sicut custodit suum esse, ita custodit suam
unitatem.
<P>Ad primum igitur dicendum quod quidam, putantes idem esse unum
quod convertitur cum ente, et quod est principium numeri, divisi sunt in
contrarias positiones. Pythagoras enim et Plato, videntes quod unum quod
convertitur cum ente, non addit aliquam rem supra ens, sed signifcat substantiam
entis prout est indivisa, existimaverunt sic se habere de uno quod est
principium numeri. Et quia numerus componitur ex unitatibus, crediderunt
quod numeri essent substantia omnium rerum. E contrario autem Avicenna,
considerans quod unum quod est principium numeri, addit aliquam rem supra
substantiam entis (alias numerus ex unitatibus compositus non esset species
quantitatis), credidit quod unum quod convertitur cum ente, addat rem aliquam
supra substantiam entis, sicut album supra hominem. Sed hoc manifeste falsum
est: quia quaelibet res est una per suam substantiam. Si enim per aliquid
aliud esset una quaelibet res, cum illud iterum sit unum, si esset iterum
unum per aliquid aliud, esset abire in infinitum. Unde standum est in primo.
Sic igitur dicendum est quod unum quod convertitur cum ente, non addit
aliquam rem supra ens, sed unum quod est principium numeri, addit aliquid
supra ens, ad genus quantitatis pertinens.
<P>Ad secundum dicendum quod nihil prohibet id quod est uno modo
divisum, esse alio modo indivisum; sicut quod est divisum numero, est indivisum
secundum speciem: et sic contingit aliquid esse uno modo unum, alio modo
multa. Sed tamen si sit indivisum simpliciter; vel quia est indivisum secundum
id quod pertinet ad essentiam rei, licet sit divisum quantum ad ea quae
sunt extra essentiam rei, sicut quod est unum subiecto et multa secundum
accidentia; vel quia est indivisum in actu, et divisum in potentia, sicut
quod est unum toto et multa secundum partes: huiusmodi erit unum simpliciter,
et multa secundum quid. Si vero aliquid e converso sit indivisum secundum
quid, et divisum simpliciter; utpote quia est divisum secundum essentiam,
et indivisum secundum rationem, vel secundum principium sive causam: erit
multa simpliciter, et unum secundum quid; ut quae sunt multa numero et
unum specie, vel unum principio. Sic igitur ens dividitur per unum et multa,
quasi per unum simpliciter, et multa secundum quid. Nam et ipsa multitudo
non contineretur sub ente, nisi contineretur aliquo modo sub uno. Dicit
enim Dionysius, ult. cap. De div. nom., quod non est multitudo non participans
uno: sed quae sunt multa partibus, sunt unum toto; et quae sunt multa accidentibus,
sunt unum subiecto; et quae sunt multa numero, sunt unum specie; et quae
sunt speciebus multa, sunt unum genere; et quae sunt multa processibus,
sunt unum principio.
<P>Ad tertium dicendum quod ideo non est nugatio cum dicitur ens
unum, quia unum addit aliquid secundum rationem supra ens.
<P>
<CENTER>
<P>ARTICULUS 2
<P>Utrum unum et multa opponantur</CENTER>

<P>Ad secundum sic proceditur. Videtur quod unum et multa non opponantur.
<P>1. Nullum enim oppositum praedicatur de suo opposito. Sed omnis
multitudo est quodammodo unum, ut ex praedictis patet. Ergo unum non opponitur
multitudini.
<P>2. Praeterea, nullum oppositum constituitur ex suo opposito. Sed
unum constituit multitudinem. Ergo non opponitur multitudini.
<P>3. Praeterea, unum uni est oppositum. Sed multo opponitur paucum.
Ergo non opponitur ei unum.
<P>4. Praeterea, si unum opponitur multitudini, opponitur ei sicut
indivisum diviso: et sic opponetur ei ut privatio habitui. Hoc autem videtur
inconveniens: quia sequeretur quod unum sit posterius multitudine, et definiatur
per eam; cum tamen multitudo definiatur per unum. Unde erit circulus in
definitione: quod est inconveniens. Non ergo unum et multa sunt opposita.
<P>Sed contra, quorum rationes sunt oppositae, ipsa sunt opposita.
Sed ratio unius consistit in indivisibilitate: ratio vero multitudinis
divisionem continet. Ergo unum et multa sunt opposita.
<P>Respondeo dicendum quod unum opponitur multis, sed diversimode.
Nam unum quod est principium numeri, opponitur multitudini quae est numerus,
ut mensura mensurato: unum enim habet rationem primae mensurae, et numerus
est multitudo mensurata per unum, ut patet ex X Metaphys. Unum vero quod
convertitur cum ente, opponitur multitudini per modum privationis, ut indivisum
diviso.
<P>Ad primum ergo dicendum quod nulla privatio tollit totaliter esse,
quia privatio est negatio in subiecto, secundum Philosophum. Sed tamen
omnis privatio tollit aliquod esse. Et ideo in ente, ratione suae communitatis,
accidit quod privatio entis fundatur in ente: quod non accidit in privationibus
formarum specialium, ut visus vel albedinis, vel alicuius huiusmodi. Et
sicut est de ente, ita est de uno et bono, quae convertuntur cum ente:
nam privatio boni fundatur in aliquo bono, et similiter remotio unitatis
fundatur in aliquo uno. Et exinde contingit quod multitudo est quoddam
unum, et malum est quoddam bonum, et non ens est quoddam ens. Non tamen
oppositum praedicatur de opposito: quia alterum horum est simpliciter,
et alterum secundum quid. Quod enim secundum quid est ens, ut in potentia,
est non ens simpliciter, idest actu: vel quod est ens simpliciter in genere
substantiae, est non ens secundum quid, quantum ad aliquod esse accidentale.
Similiter ergo quod est bonum secundum quid, est malum simpliciter; vel
e converso. Et similiter quod est unum simpliciter, est multa secundum
quid; et e converso.
<P>Ad secundum dicendum quod duplex est totum: quoddam homogeneum,
quod componitur ex similibus partibus; quoddam vero heterogeneum, quod
componitur ex dissimilibus partibus. In quolibet autem toto homogeneo,
totum constituitur ex partibus habentibus formam totius, sicut quaelibet
pars aquae est aqua: et talis est constitutio continui ex suis partibus.
In quolibet autem toto heterogeneo, quaelibet pars caret forma totius:
nulla enim pars domus est domus, nec aliqua pars hominis est homo. Et tale
totum est multitudo. Inquantum ergo pars eius non habet formam multitudinis,
componitur multitudo ex unitatibus, sicut domus ex non domibus: non quod
unitates constituant multitudinem secundum id quod habent de ratione indivisionis,
prout opponuntur multitudini; sed secundum hoc quod habent de entitate;
sicut et partes domus constituunt domum per hoc quod sunt quaedam corpora,
non per hoc quod sunt non domus.
<P>Ad tertium dicendum quod multum accipitur dupliciter. Uno modo,
absolute: et sic opponitur uni. Alio modo, secundum quod importat excessum
quendam; et sic opponitur pauco. Unde primo modo duo sunt multa; non autem
secundo.
<P>Ad quartum dicendum quod unum opponitur privative multis, inquantum
in ratione multorum est quod sint divisa. Unde oportet quod divisio sit
prius unitate, non simpliciter, sed secundum rationem nostrae apprehensionis.
Apprehendimus enim simplicia per composita: unde definimus punctum, cuius
pars non est, vel principium lineae. Sed multitudo, etiam secundum rationem,
consequenter se habet ad unum: quia divisa non intelligimus habere rationem
multitudinis, nisi per hoc quod utrique divisorum attribuimus unitatem.
Unde unum ponitur in definitione multitudinis: non autem multitudo in definitione
unius. Sed divisio cadit in intellectu ex ipsa negatione entis. Ita quod
primo cadit in intellectu ens; secundo, quod hoc ens non est illud ens,
et sic secundo apprehendimus divisionem; tertio, unum; quarto, multitudinem.
<CENTER>
<P>ARTICULUS 3
<P>Utrum Deus sit unus</CENTER>

<P>Ad tertium sic proceditur. Videtur quod Deus non sit unus.
<P>1. Dicitur enim I ad Cor. 8,5: siquidem sunt dii multi et domini
multi.
<P>2. Praeterea, unum quod est principium numeri, non potest praedicari
de Deo, cum nulla quantitas de Deo praedicetur. Similiter nec unum quod
convertitur cum ente: quia importat privationem, et omnis privatio imperfectio
est, quae Deo non competit. Non est igitur dicendum quod Deus sit unus.
<P>Sed contra est quod dicitur Deut. 6,4: Audi, Israel, Dominus Deus
tuus unus est.
<P>Respondeo dicendum quod Deum esse unum ex tribus demonstratur.
Primo quidem ex eius simplicitate. Manifestum est enim quod illud unde
aliquod singulare est hoc aliquid, nullo modo est multis communicabile.
Illud enim unde Socrates est homo, multis communicare potest: sed id unde
est hic homo, non potest communicari nisi uni tantum. Si ergo Socrates
per id esset homo, per quod est hic homo, sicut non possunt esse plures
Socrates, ita non possent esse plures homines. Hoc autem convenit Deo:
nam ipse Deus est sua natura, ut supra ostensum est. Secundum igitur idem
est Deus, et hic Deus. Impossibile est igitur esse plures Deos.
<P>Secundo vero, ex infinitate eius perfectionis. Ostensum est enim supra
quod Deus comprehendit in se totam perfectionem essendi. Si ergo essent
plures dii, oporteret eos differre. Aliquid ergo conveniret uni, quod non
alteri. Et si hoc esset privatio, non esset simpliciter perfectus: si autem
hoc esset perfectio, alteri eorum deesset. Impossibile est ergo esse plures
Deos. Unde et antiqui philosophi, quasi ab ipsa coacti veritate, ponentes
principium infinitum, posuerunt unum tantum principium.
<P>Tertio, ab unitate mundi. Omnia enim quae sunt, inveniuntur esse ordinata
ad invicem, dum quaedam quibusdam deserviunt. Quae autem diversa sunt,
in unum ordinem non convenirent, nisi ab aliquo uno ordinarentur. Melius
enim multa reducuntur in unum ordinem per unum, quam per multa: quia per
se unius unum est causa, et multa non sunt causa unius nisi per accidens,
inquantum scilicet sunt aliquo modo unum. Cum igitur illud quod est primum,
sit perfectissimum et per se, non per accidens, oportet quod primum reducens
omnia in unum ordinem, sit unum tantum. Et hoc est Deus.
<P>Ad primum ergo dicendum quod dicuntur dii multi secundum errorem
quorundam qui multos deos colebant, existimantes planetas et alias stellas
esse deos, vel etiam singulas partes mundi. Unde subdit: nobis autem unus
Deus, etc.
<P>Ad secundum dicendum quod unum secundum quod est principium numeri,
non praedicatur de Deo; sed solum de his quae habent esse in materia. Unum
enim quod est principium numeri, est de genere mathematicorum; quae habent
esse in materia, sed sunt secundum rationem a materia abstracta. Unum vero
quod convertitur cum ente, est quoddam metaphysicum, quod secundum esse
non dependet a materia. Et licet in Deo non sit aliqua privatio, tamen,
secundum modum apprehensionis nostrae, non cognoscitur a nobis nisi per
modum privationis et remotionis. Et sic nihil prohibet aliqua privative
dicta de Deo praedicari; sicut quod est incorporeus, infinitus. Et similiter
de Deo dicitur quod sit unus.
<CENTER>
<P>ARTICULUS 4
<P>Utrum Deus sit maxime unus</CENTER>

<P>Ad quartum sic proceditur. Videtur quod Deus non sit maxime unus.
<P>1. Unum enim dicitur secundum privationem divisionis. Sed privatio
non recipit magis et minus. Ergo Deus non dicitur magis unus quam alia
quae sunt unum.
<P>2. Praeterea, nihil videtur esse magis indivisibile quam id quod
est indivisibile actu et potentia, cuiusmodi est punctus et unitas. Sed
intantum dicitur aliquid magis unum, inquantum est indivisibile. Ergo Deus
non est magis unum quam unitas et punctus.
<P>3. Praeterea, quod est per essentiam bonum, est maxime bonum:
ergo quod est per essentiam suam unum, est maxime unum. Sed omne ens est
unum per suam essentiam, ut patet per Philosophum in IV Metaphys. Ergo
omne ens est maxime unum. Deus igitur non est magis unum quam alia entia.
<P>Sed contra est quod dicit Bernardus, quod inter omnia quae unum
dicuntur, arcem tenet unitas divinae Trinitatis.
<P>Respondeo dicendum quod, cum unum sit ens indivisum, ad hoc quod
aliquid sit maxime unum, oportet quod sit et maxime ens et maxime indivisum.
Utrumque autem competit Deo. Est enim maxime ens, inquantum est non habens
aliquod esse determinatum per aliquam naturam cui adveniat, sed est ipsum
esse subsistens, omnibus modis indeterminatum. Est autem maxime indivisum,
inquantum neque dividitur actu neque potentia, secundum quemcumque modum
divisionis, cum sit omnibus modis simplex, ut supra ostensum est. Unde
manifestum est quod Deus est maxime unus.
<P>Ad primum ergo dicendum quod, licet privatio secundum se non recipiat
magis et minus, tamen secundum quod eius oppositum recipit magis et minus,
etiam ipsa privativa dicuntur secundum magis et minus. Secundum igitur
quod aliquid est magis divisum vel divisibile, vel minus, vel nullo modo,
secundum hoc aliquid dicitur magis et minus vel maxime unum.
<P>Ad secundum dicendum quod punctus et unitas quae est principium
numeri, non sunt maxime entia, cum non habeant esse nisi in subiecto aliquo.
Unde neutrum eorum est maxime unum. Sicut enim subiectum non est maxime
unum, propter diversitatem accidentis et subiecti, ita nec accidens.
<P>Ad tertium dicendum quod, licet omne ens sit unum per suam substantiam,
non tamen se habet aequaliter substantia cuiuslibet ad causandam unitatem:
quia substantia quorundam est ex multis composita, quorundam vero non.
<p class=border></P>

<p>
<table border=0 cellspacing=10 cellpadding=0 align=center>
<tr>
	<td><a href="/aquinas.html">St. Thomas Aquinas</A>
	<td><a href="/christian.html">Christian Latin</A>
	<td><a href="/index.html">The Latin Library</A>
	<td><a href="/classics.html">The Classics Page</A>
</TABLE>
</P>
</BODY></HTML>
</BODY></HTML>
