<HTML><HEAD>
<TITLE>St. Thomas Aquinas: Summa Theologica, Quaestio LIX</TITLE>
</HEAD>
<BODY BACKGROUND="/paper.jpg" BGCOLOR="#FFFFFF">
<BASEFONT SIZE=4>
<BR>
<CENTER><FONT SIZE=5>SUMMMA THEOLOGICAE</FONT>
<P>
ANGELICI DOCTORIS SANCTI THOMAE AQUINATIS
<P>
PRIMA PARS
<P>
QUAESTIO LIX
<P>De voluntate angelorum
<P>in quatuor articulos divisa</CENTER>
<FONT SIZE=4>
<P>
<HR>
<HR>
<P>
Consequenter considerandum est de his quae pertinent ad voluntatem angelorum.
Et primo considerabimus de ipsa voluntate; secundo, de motu eius, qui est
amor sive dilectio.
<BR>Circa primum quaeruntur quatuor.
<DL>
<DD>
Primo: utrum in angelis sit voluntas.</Dd>

<DD>
Secundo: utrum voluntas angeli sit ipsa natura eorum, vel etiam ipse intellectus
eorum.</Dd>

<DD>
Tertio: utrum in angelis sit liberum arbitrium.</Dd>

<DD>
Quarto: utrum in eis sit irascibilis et concupiscibilis.</Dd>
</DL>

<CENTER>ARTICULUS 1
<P>Utrum in angelis sit voluntas</CENTER>

<P>Ad primum sic proceditur. Videtur quod in angelis non sit voluntas.
<P>1. Quia, ut dicit Philosophus, in III De anima, voluntas in ratione
est. Sed in angelis non est ratio, sed aliquid superius ratione. Ergo in
angelis non est voluntas, sed aliquid superius voluntate.
<P>2. Praeterea, voluntas sub appetitu continetur, ut patet per Philosophum,
in III De anima. Sed appetitus est imperfecti: est enim eius quod nondum
habetur. Cum igitur in angelis, maxime in beatis, non sit aliqua imperfectio,
videtur quod non sit in eis voluntas.
<P>3. Praeterea, Philosophus dicit, in III De anima, quod voluntas est
movens motum: movetur enim ab appetibili intellecto. Sed angeli sunt immobiles;
cum sint incorporei. Ergo in angelis non est voluntas.
<P>Sed contra est quod Augustinus dicit, X lib. De Trin., quod imago Trinitatis
invenitur in mente secundum memoriam, intelligentiam et voluntatem. Imago
autem Dei invenitur non solum in mente humana, sed etiam in mente angelica;
cum etiam mens angelica sit capax Dei. Ergo in angelis est voluntas.
<P>Respondeo dicendum quod necesse est ponere in angelis voluntatem. Ad
cuius evidentiam, considerandum est quod, cum omnia procedant ex voluntate
divina, omnia suo modo per appetitum inclinantur in bonum, sed diversimode.
Quaedam enim inclinantur in bonum, per solam naturalem habitudinem, absque
cognitione, sicut plantae et corpora inanimata. Et talis inclinatio ad
bonum vocatur appetitus naturalis. Quaedam vero ad bonum inclinatur cum
aliqua cognitione; non quidem sic quod cognoscant ipsam rationem boni,
sed cognoscunt aliquod bonum particulare; sicut sensus, qui cognoscit dulce
et album et aliquid huiusmodi. Inclinatio autem hanc cognitionem sequens,
dicitur appetitus sensitivus. Quaedam vero inclinantur ad bonum cum cognitione
qua cognoscunt ipsam boni rationem; quod est proprium intellectus. Et haec
perfectissime inclinantur in bonum; non quidem quasi ab alio solummodo
directa in bonum, sicut ea quae cognitione carent; neque in bonum particulariter
tantum, sicut ea in quibus est sola sensitiva cognitio; sed quasi inclinata
in ipsum universale bonum. Et haec inclinatio dicitur voluntas. Unde cum
angeli per intellectum cognoscant ipsam universalem rationem boni, manifestum
est quod in eis sit voluntas.
<P>Ad primum ergo dicendum quod aliter ratio transcendit sensum, et aliter
intellectus rationem. Ratio enim transcendit sensum, secundum diversitatem
cognitorum: nam sensus est particularium, ratio vero universalium. Et ideo
oportet quod sit alius appetitus tendens in bonum universale, qui debetur
rationi; et alius tendens in bonum particulare, qui debetur sensui. Sed
intellectus et ratio differunt quantum ad modum cognoscendi: quia scilicet
intellectus cognoscit simplici intuitu, ratio vero discurrendo de uno in
aliud. Sed tamen ratio per discursum pervenit ad cognoscendum illud, quod
intellectus sine discursu cognoscit, scilicet universale. Idem est ergo
obiectum quod appetitivae proponitur et ex parte rationis, et ex parte
intellectus. Unde in angelis, qui sunt intellectuales tantum, non est appetitus
superior voluntate.
<P>Ad secundum dicendum quod, licet nomen appetitivae partis sit sumptum
ab appetendo ea quae non habentur, tamen appetitiva pars non solum ad haec
se extendit, sed etiam ad multa alia. Sicut et nomen lapidis sumptum est
a laesione pedis, cum tamen lapidi non hoc solum conveniat. Similiter irascibilis
potentia denominatur ab ira; cum tamen in ea sint plures aliae passiones,
ut spes et audacia et huiusmodi.
<P>Ad tertium dicendum quod voluntas dicitur movens motum, secundum quod
velle est motus quidam, et intelligere; cuiusmodi motum nihil prohibet
in angelis esse, quia talis motus est actus perfecti, ut dicitur in III
De anima.
<CENTER>
<P>ARTICULUS 2
<P>Utrum in angelis voluntas differat ab intellectu et natura</CENTER>

<P>Ad secundum sic proceditur. Videtur quod in angelis non differat voluntas
ab intellectu et natura.
<P>1. Angelus enim est simplicior quam corpus naturale. Sed corpus naturale
per suam formam inclinatur in suum finem, qui est eius bonum. Ergo multo
magis angelus. Forma autem angeli est vel natura ipsa in qua subsistit,
vel species quae est in intellectu eius. Ergo angelus inclinatur in bonum
per naturam suam, et per speciem intelligibilem. Haec autem inclinatio
ad bonum pertinet ad voluntatem. Voluntas igitur angeli non est aliud quam
eius natura vel intellectus.
<P>2. Praeterea, obiectum intellectus est verum, voluntatis autem bonum.
Bonum autem et verum non differunt realiter, sed secundum rationem tantum.
Ergo voluntas et intellectus non differunt realiter.
<P>3. Praeterea, distinctio communis et proprii non diversificat potentias:
eadem enim potentia visiva est coloris et albedinis. Sed bonum et verum
videntur se habere sicut commune et proprium: nam verum est quoddam bonum,
scilicet intellectus. Ergo voluntas, cuius obiectum est bonum, non differt
ab intellectu, cuius obiectum est verum.
<P>Sed contra, voluntas in angelis est bonorum tantum. Intellectus autem
est bonorum et malorum: cognoscunt enim utrumque. Ergo voluntas in angelis
est aliud quam eius intellectus.
<P>Respondeo dicendum quod voluntas in angelis est quaedam virtus vel potentia,
quae nec est ipsa eorum natura, nec eorum intellectus. Et quod non sit
eorum natura, apparet ex hoc, quod natura vel essentia alicuius rei intra
ipsam rem comprehenditur: quidquid ergo se extendit ad id quod est extra
rem, non est rei essentia. Unde videmus in corporibus naturalibus quod
inclinatio quae est ad esse rei, non est per aliquid superadditum essentiae;
sed per materiam, quae appetit esse antequam illud habeat, et per formam,
quae tenet rem in esse postquam fuerit. Sed inclinatio ad aliquid extrinsecum,
est per aliquid essentiae superadditum: sicut inclinatio ad locum est per
gravitatem vel levitatem, inclinatio autem ad faciendum sibi simile est
per qualitates activas. Voluntas autem habet inclinationem in bonum naturaliter.
Unde ibi solum est idem essentia et voluntas, ubi totaliter bonum continetur
in essentia volentis; scilicet in Deo, qui nihil vult extra se nisi ratione
suae bonitatis. Quod de nulla creatura potest dici; cum bonum infinitum
sit extra essentiam cuiuslibet creati. Unde nec voluntas angeli, nec alterius
creaturae, potest esse idem quod eius essentia.
<BR>Similiter nec potest esse idem quod intellectus angeli vel hominis.
Nam cognitio fit per hoc quod cognitum est in cognoscente: unde ea ratione
se extendit eius intellectus in id quod est extra se, secundum quod illud
quod extra ipsum est per essentiam, natum est aliquo modo in eo esse. Voluntas
vero se extendit in id quod extra se est, secundum quod quadam inclinatione
quodammodo tendit in rem exteriorem. Alterius autem virtutis est, quod
aliquid habeat in se quod est extra se, et quod ipsum tendat in rem exteriorem.
Et ideo oportet quod in qualibet creatura sit aliud intellectus et voluntas.
Non autem in Deo, qui habet et ens universale et bonum universale in seipso.
Unde tam voluntas quam intellectus est eius essentia.
<P>Ad primum ergo dicendum quod corpus naturale per formam substantialem
inclinatur in esse suum: sed in exterius inclinatur per aliquid additum,
ut dictum est.
<P>Ad secundum dicendum quod potentiae non diversificantur secundum materialem
distinctionem obiectorum, sed secundum formalem distinctionem, quae attenditur
secundum rationem obiecti. Et ideo diversitas secundum rationem boni et
veri, sufficit ad diversitatem intellectus et voluntatis.
<P>Ad tertium dicendum quod, quia bonum et verum convertuntur secundum
rem, inde est quod et bonum ab intellectu intelligitur sub ratione veri,
et verum a voluntate appetitur sub ratione boni. Sed tamen diversitas rationum
ad diversificandum potentias sufficit, ut dictum est.
<CENTER>
<P>ARTICULUS 3
<P>Utrum in angelis sit liberum arbitrium</CENTER>

<P>Ad tertium sic proceditur. Videtur quod in angelis non sit liberum arbitrium.
<P>1. Actus enim liberi arbitrii est eligere. Sed electio non potest esse
in angelis: cum electio sit appetitus praeconsiliati, consilium autem est
inquisitio quaedam ut dicitur in III Ethic.; angeli autem non cognoscunt
inquirendo, quia hoc pertinet ad discursum rationis. Ergo videtur quod
in angelis non sit liberum arbitrium.
<P>2. Praeterea, liberum arbitrium se habet ad utrumlibet. Sed ex parte
intellectus non est aliquid se habens ad utrumlibet in angelis: quia intellectus
eorum non fallitur in naturalibus intelligibilibus, ut dictum est. Ergo
nec ex parte appetitus liberum arbitrium in eis esse potest.
<P>3. Praeterea, ea quae sunt naturalia in angelis, conveniunt eis secundum
magis et minus: quia in superioribus angelis natura intellectualis est
perfectior quam in inferioribus. Liberum autem arbitrium non recipit magis
et minus. Ergo in angelis non est liberum arbitrium.
<P>Sed contra, libertas arbitrii ad dignitatem hominis pertinet. Sed angeli
digniores sunt hominibus. Ergo libertas arbitrii, cum sit in hominibus,
multo magis est in angelis.
<P>Respondeo dicendum quod quaedam sunt quae non agunt ex aliquo arbitrio,
sed quasi ab aliis acta et mota, sicut sagita a sagittante movetur ad finem.
Quaedam vero agunt quodam arbitrio, sed non libero, sicut animalia irrationalia:
ovis enim fugit lupum ex quodam iudicio, quo existimat eum sibi noxium;
sed hoc iudicium non est sibi liberum, sed a natura inditum. Sed solum
id quod habet intellectum, potest agere iudicio libero, inquantum cognoscit
universalem rationem boni, ex qua potest iudicare hoc vel illud esse bonum.
Unde ubicumque est intellectus, est liberum arbitrium. Et sic patet liberum
arbitrium esse in angelis etiam excellentius quam in hominibus, sicut et
intellectum.
<P>Ad primum ergo dicendum quod Philosophus loquitur de electione secundum
quod est hominis. Sicut autem aestimatio hominis in speculativis differt
ab aestimatione angeli in hoc, quod una est absque inquisitione, alia vero
per inquisitionem; ita et in operativis. Unde in angelis est electio; non
tamen cum inquisitiva deliberatione consilii, sed per subitam acceptionem
veritatis.
<P>Ad secundum dicendum quod, sicut dictum est, cognitio fit per hoc quod
cognita sunt in cognoscente. Ad imperfectionem autem alicuius rei pertinet,
si non sit in ea id quod natum est in ea esse. Unde angelus non esset perfectus
in sua natura, si intellectus eius non esset determinatus ad omnem veritatem
quam naturaliter cognoscere potest. Sed actus appetitivae virtutis est
per hoc quod affectus inclinatur ad rem exteriorem. Non autem dependet
perfectio rei ex omni re ad quam inclinatur, sed solum ex superiori. Et
ideo non pertinet ad imperfectionem angeli, si non habet voluntatem determinatam
respectu eorum quae infra ipsum sunt. Pertineret autem ad imperfectionem
eius, si indeterminate se haberet ad illud quod supra ipsum est.
<P>Ad tertium dicendum quod liberum arbitrium nobiliori modo est in superioribus
angelis, quam in inferioribus, sicut et iudicium intellectus. Tamen verum
est quod ipsa libertas, secundum quod in ea consideratur quaedam remotio
coactionis, non suscipit magis et minus: quia privationes et negationes
non remittuntur nec intenduntur per se, sed solum per suam causam, vel
secundum aliquam affirmationem adiunctam.
<CENTER>
<P>ARTICULUS 4
<P>Utrum in angelis sit irascibilis et concupiscibilis</CENTER>

<P>Ad quartum sic proceditur. Videtur quod in angelis sit irascibilis et
concupiscibilis.
<P>1. Dicit enim Dionysius, 4 cap. De div. nom., quod in daemonibus est
furor irrationabilis et concupiscentia amens. Sed daemones eiusdem naturae
sunt cum angelis: quia peccatum non mutavit in eis naturam. Ergo in angelis
est irascibilis et concupiscibilis.
<P>2. Praeterea, amor et gaudium in concupiscibili sunt; ira vero, spes
et timor in irascibili. Sed haec attribuuntur angelis bonis et malis in
Scripturis. Ergo in angelis est irascibilis et concupiscibilis.
<P>3. Praeterea, virtutes quaedam dicuntur esse in irascibili et concupiscibili;
sicut caritas et temperantia videntur esse in concupiscibili, spes autem
et fortitudo in irascibili. Sed virtutes hae sunt in angelis. Ergo in angelis
est concupiscibilis et irascibilis.
<P>Sed contra est quod Philosophus dicit, in III De anima, quod irascibilis
et concupiscibilis sunt in parte sensitiva; quae non est in angelis. Ergo
in eis non est irascibilis et concupiscibilis.
<P>Respondeo dicendum quod intellectivus appetitus non dividitur per irascibilem
et concupiscibilem, sed solum appetitus sensitivus. Cuius ratio est quia
cum potentiae non distinguantur secundum distinctionem materialem obiectorum,
sed solum secundum rationem formalem obiecti; si alicui potentiae respondeat
aliquod obiectum secundum rationem communem, non erit distinctio potentiarum
secundum diversitatem propriorum quae sub illo communi continentur. Sicut
si proprium obiectum potentiae visivae est color secundum rationem coloris,
non distinguuntur plures potentiae visivae secundum differentiam albi et
nigri: sed si proprium obiectum alicuius potentiae esset album inquantum
album, distingueretur potentia visiva albi a potentia visiva nigri.
<BR>Manifestum est autem ex dictis quod obiectum appetitus intellectivi,
qui voluntas dicitur, est bonum secundum communem boni rationem: nec potest
esse aliquis appetitus nisi boni. Unde in parte intellectiva appetitus
non dividitur secundum distinctionem aliquorum particularium bonorum; sicut
dividitur appetitus sensitivus, qui non respicit bonum secundum communem
rationem, sed quoddam particulare bonum. Unde, cum in angelis non sit nisi
appetitus intellectivus, eorum appetitus non distinguitur per irascibilem
et concupiscibilem, sed remanet indivisus; et vocatur voluntas.
<P>Ad primum ergo dicendum quod furor et concupiscentia metaphorice dicuntur
esse in daemonibus, sicut et ira quandoque Deo attribuitur, propter similitudinem
effectus.
<P>Ad secundum dicendum quod amor et gaudium, secundum quod sunt passiones,
sunt in concupiscibili: sed secundum quod nominant simplicem voluntatis
actum, sic sunt in intellectiva parte; prout amare est velle bonum alicui,
et gaudere est quiescere voluntatem in aliquo bono habito. Et universaliter
nihil horum dicitur de angelis secundum passionem, ut Augustinus dicit,
IX De civ. Dei.
<P>Ad tertium dicendum quod caritas, secundum quod est virtus, non est
in concupiscibili, sed in voluntate. Nam obiectum concupiscibilis est bonum
delectabile secundum sensum: huiusmodi autem non est bonum divinum, quod
est obiectum caritatis. Et eadem ratione dicendum est quod spes non est
in irascibili: quia obiectum irascibilis est quoddam arduum quod est sensibile,
circa quod non est spes quae est virtus, sed circa arduum divinum. Temperantia
autem, secundum quod est virtus humana, est circa concupiscentias delectabilium
sensibilium, quae pertinent ad vim concupiscibilem. Et similiter fortitudo
est circa audacias et timores quae sunt in irascibili. Et ideo temperantia,
secundum quod est virtus humana, est in concupiscibili, et fortitudo in
irascibili. Sed hoc modo non sunt in angelis. Non enim in eis sunt passiones
concupiscentiarum, vel timoris et audaciae, quas oporteat per temperantiam
et fortitudinem regulare. Sed temperantia in eis dicitur, secundum quod
moderate suam voluntatem exhibent secundum regulam divinae voluntatis.
Et fortitudo in eis dicitur, secundum quod voluntatem divinam firmiter
exequuntur. Quod totum fit per voluntatem; et non per irascibilem et concupiscibilem.
<p class=border></P>

<p>
<table border=0 cellspacing=10 cellpadding=0 align=center>
<tr>
	<td><a href="/aquinas.html">St. Thomas Aquinas</A>
	<td><a href="/christian.html">Christian Latin</A>
	<td><a href="/index.html">The Latin Library</A>
	<td><a href="/classics.html">The Classics Page</A>
</TABLE>
</P>
</BODY></HTML>
</BODY></HTML>
