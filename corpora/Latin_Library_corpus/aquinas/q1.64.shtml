<HTML><HEAD>
<TITLE>St. Thomas Aquinas: Summa Theologica, Quaestio LXIV</TITLE>
</HEAD>
<BODY BACKGROUND="/paper.jpg" BGCOLOR="#FFFFFF">
<BASEFONT SIZE=4>
<BR>
<CENTER><FONT SIZE=5>SUMMMA THEOLOGICAE</FONT>
<P>
ANGELICI DOCTORIS SANCTI THOMAE AQUINATIS
<P>
PRIMA PARS
<P>
QUAESTIO LXIV
<p>De poena daemonum
<p>in quatuor articulos divisa</CENTER>
<FONT SIZE=4>
<P>
<HR>
<HR>
<P>
Consequenter quaeritur de poena daemonum.
<br>Et circa hoc quaeruntur quatuor.
<dl>
<dd>
Primo: de obtenebratione intellectus.</dd>

<dd>
Secundo: de obstinatione voluntatis.</dd>

<dd>
Tertio: de dolore ipsorum.</dd>

<dd>
Quarto: de loco poenali ipsorum.</dd>
</dl>

<center>ARTICULUS 1
<p>Utrum intellectus daemonis sit obtenebratus per privationem
<br>cognitionis omnis veritatis</center>

<p>Ad primum sic proceditur. Videtur quod intellectus daemonis sit obtenebratus
per privationem cognitionis omnis veritatis.
<p>1. Si enim aliquam veritatem cognoscerent, maxime cognoscerent seipsos,
quod est cognoscere substantias separatas. Hoc autem eorum miseriae non
convenit: cum ad magnam beatitudinem pertinere videatur, in tantum quod
quidam ultimam beatitudinem hominis posuerunt in cognoscendo substantias
separatas. Ergo daemones privantur omni cognitione veritatis.
<p>2. Praeterea, id quod est manifestissimum in natura, videtur esse maxime
manifestum angelis, sive bonis sive malis. Quod enim non sit nobis maxime
manifestum, contingit ex debilitate intellectus nostri a phantasmatibus
accipientis: sicut ex debilitate oculi noctuae contingit quod non possit
videre lumen solis. Sed daemones non possunt cognoscere Deum, qui est secundum
se manifestissimus, cum sit in summo veritatis: eo quod non habent mundum
cor, quo solo videtur Deus. Ergo nec alia cognoscere possunt.
<p>3. Praeterea, cognitio rerum angelis conveniens est duplex, secundum
Augustinum: scilicet matutina, et vespertina. Sed cognitio matutina non
competit daemonibus, quia non videt res in Verbo: nec etiam cognitio vespertina,
quia cognitio vespertina refert res cognitas ad laudem Creatoris (unde
post vespere fit mane, ut dicitur Gen.1). Ergo daemones non possunt cognitionem
de rebus habere.
<p>4. Praeterea, angeli in sua conditione cognoverunt mysterium regni Dei,
ut Augustinus dicit, V Super Gen. ad litt. Sed daemones hac cognitione
privati sunt: quia si cognovissent, nequaquam Dominum gloriae crucifixissent,
ut dicitur I Cor. 2,8. Ergo, pari ratione, omni alia cognitione veritatis
sunt privati.
<p>5. Praeterea, quamcumque veritatem aliquis scit, aut cognoscit eam naturaliter,
sicut nos cognoscimus prima principia; aut accipiendo ab alio, sicut quae
scimus addiscendo; aut per experientiam longi temporis, sicut quae scimus
inveniendo. Sed daemones non possunt cognoscere veritatem per suam naturam:
quia ab eis divisi sunt boni angeli sicut lux a tenebris, ut Augustinus
dicit; omnis autem manifestatio fit per lumen, ut dicitur Eph. 5,13. Similiter
etiam neque per revelationem, neque addiscendo a bonis angelis: quia non
est conventio lucis ad tenebras, ut dicitur II Cor. 6,14. Neque etiam per
experientiam longi temporis: quia experientia a sensu oritur. Ergo nulla
in eis est cognitio veritatis.
<p>Sed contra est quod Dionysius dicit, 4 cap. De div. nom., quod data
daemonibus angelica dona nequaquam mutata esse dicimus, sed sunt integra
et splendidissima. Inter ista autem naturalia dona est cognitio veritatis.
Ergo in eis est aliqua veritatis cognitio.
<p>Respondeo dicendum quod duplex est cognitio veritatis: una quidem quae
habetur per gratiam; alia vero quae habetur per naturam. Et ista quae habetur
per gratiam, est duplex; una quae est speculativa tantum, sicut cum alicui
aliqua secreta divinorum revelantur; alia vero quae est affectiva, producens
amorem Dei; et haec proprie pertinet ad donum Sapientiae.
<br>Harum autem trium cognitionum prima in daemonibus nec est ablata, nec
est diminuta. Consequitur enim ipsam naturam angeli, qui secundum suam
naturam est quidam intellectus vel mens: propter simplicitatem autem suae
substantiae, a natura eius aliquid subtrahi non potest, ut sic per subtractionem
naturalium puniatur, sicut homo punitur per subtractionem manus aut pedis
aut alicuius huiusmodi. Et ideo dicit Dionysius quod dona naturalia in
eis integra manent. Unde naturalis cognitio in eis non est diminuta. Secunda
autem cognitio, quae est per gratiam, in speculatione consistens, non est
in eis totaliter ablata, sed diminuta: quia de huiusmodi secretis divinis
tantum revelatur eis quantum oportet, vel mediantibus angelis, vel per
aliqua temporalia divinae virtutis effecta, ut dicit Augustinus, IX De
civ. Dei; non autem sicut ipsis sanctis angelis, quibus plura et clarius
revelantur in ipso Verbo. A tertia vero cognitione sunt totaliter privati,
sicut et a caritate.
<p>Ad primum ergo dicendum quod felicitas consistit in applicatione ad
id quod superius est. Substantiae autem separatae sunt ordine naturae supra
nos: unde aliqualis ratio felicitatis esse potest homini si cognoscat substantias
separatas; licet perfecta eius felicitas sit in cognoscendo primam substantiam,
scilicet Deum. Sed substantiae separatae cognoscere substantiam separatam
est connaturale, sicut et nobis cognoscere naturas sensibiles. Unde sicut
in hoc non est felicitas hominis, quod cognoscat naturas sensibiles; ita
non est felicitas angeli in hoc, quod cognoscat substantias separatas.
<p>Ad secundum dicendum quod illud quod est manifestissimum in natura,
est nobis occultum propter hoc quod excedit proportionem intellectus nostri;
et non solum propter hoc quod intellectus noster accipit a phantasmatibus.
Excedit autem divina substantia non solum proportionem intellectus humani,
sed etiam intellectus angelici. Unde nec ipse angelus secundum suam naturam,
potest cognoscere Dei substantiam. Potest tamen altiorem cognitionem de
Deo habere per suam naturam quam homo, propter perfectionem sui intellectus.
Et talis cognitio Dei remanet etiam in daemonibus. Licet enim non habeant
puritatem quae est per gratiam, habent tamen puritatem naturae, quae sufficit
ad cognitionem Dei quae eis competit ex natura.
<p>Ad tertium dicendum quod creatura tenebra est, comparata excellentiae
divini luminis: et ideo cognitio creaturae in propria natura, vespertina
dicitur. Vespere enim est tenebris adiunctum, habet tamen aliquid de luce:
cum autem totaliter deficit lux, est nox. Sic igitur et cognitio rerum
in propria natura, quando referter ad laudem Creatoris, ut in bonis angelis,
habet aliquid de luce divina, et potest dici vespertina: si autem non referatur
in Deum, sicut in daemonibus, non dicitur vespertina, sed nocturna. Unde
et in Genesi 1,5 legitur quod tenebras quas Deus a luce separavit, vocavit
noctem.
<p>Ad quartum dicendum quod mysterium regni Dei, quod est impletum per
Christum, omnes quidem angeli a principio aliquo modo cognoverunt; maxime
ex quo beatificati sunt visione Verbi, quam daemones nunquam habuerunt.
Non tamen omnes angeli cognoverunt perfecte, neque aequaliter. Unde daemones
multo minus, Christo existente in mundo, perfecte mysterium Incarnationis
cognoverunt. Non enim innotuit eis, ut Augustinus dicit, sicut angelis
sanctis, qui Verbi participata aeternitate perfruuntur, sed sicut eis terrendis
innotescendum fuit per quaedam temporalia effecta. Si autem perfecte et
per certitudinem cognovissent ipsum esse Filium Dei, et effectum passionis
eius, nunquam Dominum gloriae crucifigi procurassent.
<p>Ad quintum dicendum quod daemones tribus modis cognoscunt veritatem
aliquam. Uno modo, subtilitate suae naturae: quia licet sint obtenebrati
per privationem luminis gratiae, sunt tamen lucidi lumine intellectualis
naturae. Secundo, per revelationem a sanctis angelis; cum quibus non conveniunt
quidem per conformitatem voluntatis; conveniunt autem similitudine intellectualis
naturae, secundum quam possunt accipere quod ab aliis manifestatur. Tertio
modo cognoscunt per experientiam longi temporis: non quasi a sensu accipientes;
sed dum in rebus singularibus completur similitudo eius specie intelligibilis
quam sibi naturaliter habent inditam, aliqua cognoscunt praesentia, quae
non praecognoverunt futura, ut supra de cognitione angelorum dictum est.
<center>
<p>ARTICULUS 2
<p>Utrum voluntas daemonum sit obstinata in malo</center>

<p>Ad secundum sic proceditur. Videtur quod voluntas daemonum non sit obstinata
in malo.
<p>1. Libertas enim arbitrii ad naturam intellectualis naturae pertinet,
quae manet in daemonibus, ut dictum est. Sed libertas arbitrii per se et
prius ordinatur ad bonum quam ad malum. Ergo voluntas daemonis non est
ita obstinata in malo, quin possit redire ad bonum.
<p>2. Praeterea, maior est misericordia Dei, quae est infinita, quam daemonis
malitia, quae est finita. A malitia autem culpae ad bonitatem iustitiae
nullus redit nisi per Dei misericordiam. Ergo etiam daemones a statu malitiae
possunt redire ad statum iustitiae.
<p>3. Praeterea, si daemones habent voluntatem obstinatam in malo, maxime
haberent eam obstinatam in peccato quo peccaverunt. Sed illud peccatum
in eis nunc non manet, scilicet superbia: quia nec motivum manet, scilicet
excellentia. Ergo daemon non est obstinatus in malitia.
<p>4. Praeterea, Gregorius dicit quod homo per alium reparari potuit, quia
per alium cecidit. Sed daemones inferiores per primum ceciderunt, ut supra
dictum est. Ergo eorum casus per alium reparari potest. Ergo non sunt in
malitia obstinati.
<p>5. Praeterea, quicumque est in malitia obstinatus, nunquam aliquod bonum
opus operatur. Sed daemon aliqua bona opera facit: confitetur enim veritatem,
dicens Christo: Scio quia sis Sanctus Dei, Mc. 1,24: daemones etiam credunt
et contremiscunt, ut dicitur Iacob, 2,19; Dionysius etiam dicit, 4 cap.
De div. nom., quod bonum et optimum concupiscunt, esse, vivere et intelligere.
Ergo non sunt obstinati in malitia.
<p>Sed contra est quod dicitur in Psalmo 73,23: Superbia eorum qui te oderunt,
ascendit semper; quod de daemonibus exponitur. Ergo semper obstinati in
malitia perseverant.
<p>Respondeo dicendum quod Origenis positio fuit quod omnis voluntas creaturae,
propter libertatem arbitrii, potest flecti et in bonum et in malum, excepta
anima Christi propter unionem Verbi. Sed haec positio tollit veritatem
beatitudinis a sanctis angelis et hominibus: quia stabilitas sempiterna
est de ratione verae beatitudinis; unde et vita aeterna nominatur. Repugnat
etiam auctoritati Scripturae sacrae, quae daemones et homines malos in
supplicium aeternum mittendos, bonos autem in vitam aeternam transferendos
pronuntiat [Mt. 25,46]. Unde haec positio est tanquam erronea reputanda
et tenendum est firmiter, secundum fidem catholicam, quod et voluntas bonorum
angelorum confirmata est in bono, et voluntas daemonum obstinata est in
malo.
<br>Causam autem huius obstinationis oportet accipere, non ex gravitate
culpae, sed ex conditione naturae status. Hoc enim est hominibus mors,
quod angelis casus, ut Damascenus dicit. Manifestum est autem quod omnia
mortalia peccata hominum, sive sint magna sive sint parva, ante mortem
sunt remissibilia; post mortem vero, irremissibilia, et perpetuo manentia.
<br>Ad inquirendum ergo causam huiusmodi obstinationis, considerandum est
quod vis appetitiva in omnibus proportionatur apprehensivae a qua movetur,
sicut mobile motori. Appetitus enim sensitivus est boni particularis, voluntas
vero universalis, ut supra dictum est; sicut etiam sensus apprehensivus
est singularium, intellectus vero universalium. Differt autem apprehensio
angeli ab apprehensione hominis in hoc, quod angelus apprehendit immobiliter
per intellectum, sicut et nos immobiliter apprehendimus prima principia,
quorum est intellectus: homo vero per rationem apprehendit mobiliter, discurrendo
de uno ad aliud, habens viam procedendi ad utrumque oppositorum. Unde et
voluntas hominis adhaeret alicui mobiliter, quasi potens etiam ab eo discedere
et contrario adhaerere: voluntas autem angeli adhaeret fixe et immobiliter.
Et ideo, si consideretur ante adhaesionem, potest libere adhaerere et huic
et opposito (in his scilicet quae non naturaliter vult): sed postquam iam
adhaesit, immobiliter adhaeret. Et ideo consuevit dici quod liberum arbitrium
hominis flexibile est ad oppositum et ante electionem, et post; liberum
autem arbitrium angeli est flexibile ad utrumque oppositum ante electionem,
sed non post. Sic igitur et boni angeli, semper adhaerentes iustitiae,
sunt in illa confirmati: mali vero, peccantes, sunt in peccato obstinati.
De obstinatione vero hominum damnatorum infra dicetur.
<p>Ad primum ergo dicendum quod boni et mali angeli habent liberum arbitrium,
sed secundum modum et conditionem suae naturae, ut dictum est.
<p>Ad secundum dicendum quod misericordia Dei liberat a peccato poenitentes.
Illi vero qui poenitentiae capaces non sunt, immobiliter malo adhaerentes
per divinam misericordiam non liberantur.
<p>Ad tertium dicendum quod adhuc manet in diabolo peccatum quo primo peccavit,
quantum ad appetitum; licet non quantum ad hoc quod credat se posse obtinere.
Sicut si aliquis credat se posse facere homicidium, et velit facere, et
postea adimatur ei potestas; nihilominus voluntas
<br>homicidii eo manere potest, ut velit fecisse, vel velit facere si posset.
<p>Ad quartum dicendum quod non est tota causa quare peccatum hominis sit
remissibile, quia alio suggerente peccavit. Et ideo ratio non sequitur.
<p>Ad quintum dicendum quod actus daemonis est duplex. Quidam scilicet
ex voluntate deliberata procedens: et hic proprie potest dici actus eius.
Et talis actus daemonis semper est malus: quia etsi aliquando aliquod bonum
faciat, non tamen bene facit; sicut dum veritatem dicit ut decipiat, et
dum non voluntarie credit et confitetur, sed rerum evidentia coactus. Alius
autem actus daemonis est naturalis; qui bonus esse potest, et attestatur
bonitati naturae. Et tamen etiam tali bono actu abutuntur ad malum.
<center>
<p>ARTICULUS 3
<p>Utrum dolor sit in daemonibus</center>

<p>Ad tertium sic proceditur. Videtur quod dolor non sit in daemonibus.
<p>1. Cum enim dolor et gaudium opponantur, non possunt esse simul in eodem.
Sed in daemonibus est gaudium: dicit enim Augustinus, Contra manichaeos:
Diabolus potestatem habet in eos qui Dei praecepta contemnunt, et de hac
tam infelici potestate laetatur. Ergo in daemonibus non est dolor.
<p>2. Praeterea, dolor est causa timoris: de his enim timemus dum futura
sunt, de quibus dolemus dum praesentia sunt. Sed in daemonibus non est
timor; secundum illud Iob 41,24: Factus est ut nullum timeret. Ergo in
daemonibus non est dolor.
<p>3. Praeterea, dolere de malo est bonum. Sed daemones non possunt bene
facere. Ergo non possunt dolere, ad minus de malo culpae; quod pertinet
ad vermen conscientiae.
<p>Sed contra est quod peccatum daemonis est gravius quam peccatum hominis.
Sed homo punitur dolore pro delectatione peccati; secundum illud Apoc.
18,7: Quantum glorificavit se et in deliciis fuit, tantum date ei tormentum
et luctum. Ergo multo magis diabolus, qui maximo se glorificavit, punitur
doloris luctu.
<p>Respondeo dicendum quod timor, dolor, gaudium, et huiusmodi, secundum
quod sunt passiones, in daemonibus esse non possunt: sic enim sunt propriae
appetitus sensitivi, qui est virtus in organo corporali. Sed secundum quod
nominant simplices actus voluntatis, sic possunt esse in daemonibus. Et
necesse est dicere quod in eis sit dolor. Quia dolor, secundum quod significat
simplicem actum voluntatis, nihil est aliud quam renisus voluntatis ad
id quod est vel non est. Patet autem quod daemones multa vellent non esse
quae sunt, et esse quae non sunt: vellent enim, cum sint invidi, damnari
eos qui salvantur. Unde oportet dicere quod in eis sit dolor: et praecipue
quia de ratione poenae est, quod voluntati repugnet. Privantur etiam beatitudine
quam naturaliter appetunt; et in multis eorum iniqua voluntas cohibetur.
<p>Ad primum ergo dicendum quod gaudium et dolor de eodem sunt opposita,
non autem de diversis. Unde nihil prohibet unum simul dolere de uno, et
gaudere de alio; et maxime secundum quod dolor et gaudium important simplices
voluntatis actus; quia non solum in diversis, sed etiam in una et eadem
re potest esse aliquid quod volumus, et aliquid quod nolumus.
<p>Ad secundum dicendum quod sicut in daemonibus est dolor de praesenti,
ita et timor de futuro. Quod autem dicitur: Factus est ut nullum timeret,
intelligitur de timore Dei cohibente a peccato. Alibi [Iac. 2,19] namque
scriptum est quod daemones credunt et contremiscunt.
<p>Ad tertium dicendum quod dolere de malo culpae propter se, attestatur
voluntatis bonitati, cui malum culpae opponitur. Dolere autem de malo poenae,
vel de malo culpae propter poenam, attestatur bonitati naturae, cui malum
poenae opponitur. Unde Augustinus dicit, XIX De civ. Dei, quod dolor amissi
boni in supplicio, testis est naturae bonae. Daemon ergo, cum perversae
sit voluntatis et obstinatae, de malo culpae non dolet.
<center>
<p>ARTICULUS 4
<p>Utrum aer iste sit locus poenalis daemonum</center>

<p>Ad quartum sic proceditur. Videtur quod aer iste non sit locus poenalis
daemonum.
<p>1. Daemon enim est natura spiritualis. Natura autem spiritualis non
afficitur loco. Ergo nullus locus est daemonibus poenalis.
<p>2. Praeterea, peccatum hominis non est gravius quam peccatum daemonis.
Sed locus poenalis hominis est infernus. Ergo multo magis daemonis. Ergo
non aer caliginosus.
<p>3. Praeterea, daemones puniuntur poena ignis. Sed in aere caliginoso
non est ignis. Ergo aer caliginosus non est locus poenae daemonum.
<p>Sed contra est quod Augustinus dicit, III Super Gen. ad litt., quod
aer caliginosus est quasi carcer daemonibus usque ad tempus iudicii.
<p>Respondeo dicendum quod angeli, secundum suam naturam, medii sunt inter
Deum et homines. Habet autem hoc divinae providentiae ratio, quod inferiorum
bonum per superiora procuret. Bonum autem hominis dupliciter procuratur
per divinam providentiam. Uno modo directe, dum scilicet aliquis inducitur
ad bonum et retrahitur a malo: et hoc decenter fit per angelos bonos. Alio
modo indirecte, dum scilicet aliquis exercetur, impugnatus, per impugnationem
contrarii. Et hanc procurationem boni humani conveniens fuit per malos
angelos fieri, ne totaliter post peccatum ab utilitate naturalis ordinis
exciderent. Sic ergo daemonibus duplex locus poenalis debetur. Unus quidem
ratione suae culpae: et hic est infernus. Alius autem ratione exercitationis
humanae: et sic debetur eis caliginosus aer.
<br>Procuratio autem salutis humanae protenditur usque ad diem iudicii:
unde et usque tunc durat ministerium angelorum et exercitatio daemonum.
Unde et usque tunc et boni angeli ad nos huc mittuntur, et daemones in
hoc aere caliginoso sunt ad nostrum exercitium: licet eorum aliqui etiam
nunc in inferno sint, ad torquendum eos quos ad malum induxerunt; sicut
et aliquis boni angeli sunt cum animabus sanctis in caelo. Sed post diem
iudicii omnes mali, tam homines quam angeli, in inferno erunt; boni vero
in caelo.
<p>Ad primum ergo dicendum quod locus non est poenalis angelo aut animae,
quasi afficiens alterando naturam; sed quasi afficiens voluntatem contristando,
dum angelus vel anima apprehendit se esse in loco non convenienti suae
voluntati.
<p>Ad secundum dicendum quod anima secundum ordinem naturae non praefertur
alteri animae, sicut daemones ordine naturae praeferuntur hominibus. Unde
non est similis ratio.
<p>Ad tertium dicendum quod aliqui dixerunt usque ad diem iudicii differri
poenam sensibilem tam daemonum quam animarum: et similiter beatitudinem
sanctorum differri usque ad diem iudicii; quod est erroneum, et repugnans
Apostoli sententiae, qui dicit, II Cor. 5,1: Si terrestris domus nostra
huius habitationis dissolvatur, domum habemus in caelo. Alii vero, licet
hoc non concedant de animabus, concedunt tamen de daemonibus. Sed melius
est dicendum quod idem iudicium sit de malis animabus et malis angelis;
sicut idem iudicium, est de bonis animabus et bonis angelis.
<br>Unde dicendum est quod, sicut locus caelestis pertinet ad gloriam angelorum,
tamen gloria eorum non minuitur cum ad nos veniunt, quia considerant illum
locum esse suum (eo modo quo dicimus honorem episcopi non minui dum actu
non sedet in cathedra); similiter dicendum est quod daemones, licet non
actu alligentur gehennali igni, dum sunt in aere isto caliginoso, tamen
ex hoc ipso quod sciunt illam alligationem sibi deberi, eorum poena non
diminuitur. Unde dicitur in quadam glossa Iacobi 3,6, quod portant secum
ignem gehennae quocumque vadant. Nec est contra hoc, quod rogaverunt Dominum
ut non mitteret eos in abyssum, ut dicitur Lucae 8,31: quia hoc petierunt
reputantes sibi poenam, si excluderentur a loco in quo possunt hominibus
nocere. Unde Marci 5,10, dicitur quod deprecabantur eum ne expelleret eos
extra regionem.
<p class=border></P>

<p>
<table border=0 cellspacing=10 cellpadding=0 align=center>
<tr>
	<td><a href="/aquinas.html">St. Thomas Aquinas</A>
	<td><a href="/christian.html">Christian Latin</A>
	<td><a href="/index.html">The Latin Library</A>
	<td><a href="/classics.html">The Classics Page</A>
</TABLE>
</P>
</BODY></HTML>
</BODY></HTML>
