<HTML><HEAD>
<TITLE>St. Thomas Aquinas: Summa Theologica, Quaestio LXVIII</TITLE>
</HEAD>
<BODY BACKGROUND="/paper.jpg" BGCOLOR="#FFFFFF">
<BASEFONT SIZE=4>
<BR>
<CENTER><FONT SIZE=5>SUMMMA THEOLOGICAE</FONT>
<P>
ANGELICI DOCTORIS SANCTI THOMAE AQUINATIS
<P>
PRIMA PARS
<P>
QUAESTIO LXVIII
<p>De opere secundae diei
<p>in quatuor articulos divisa</CENTER>
<FONT SIZE=4>
<P>
<HR>
<HR>
<P>
Deinde considerandum est de opere secundae diei.
<br>Et circa hoc quaeruntur quatuor.
<dl>
<dd>
Primo: utrum firmamentum sic factum secunda die.</dd>

<dd>
Secundo: utrum aliquae aquae sint supra firmamentum.</dd>

<dd>
Tertio: utrum firmamentum dividat aquas ab aquis.</dd>

<dd>
Quarto: utrum sit unum caelum tantum, vel plures.</dd>
</dl>

<center>ARTICULUS 1
<p>Utrum firmamentum sit factum secunda die</center>

<p>Ad primum sic proceditur. Videtur quod firmamentum non sit factum secunda
die.
<p>1. Dicitur enim Gen. 1,8: Vocavit Deus firmamentum caelum. Sed caelum
factum est ante omnem diem, ut patet cum dicitur: In principio creavit
Deus caelum et terram. Ergo firmamentum non est factum secunda die.
<p>2. Praeterea, opera sex dierum ordinantur secundum ordinem divinae sapientiae.
Non conveniret autem divinae sapientiae, ut posterius faceret quod est
naturaliter prius. Firmamentum autem est naturaliter prius aqua et terra:
de quibus tamen fit mentio ante formationem lucis, quae fuit prima die.
Non ergo firmamentum factum est secunda die.
<p>3. Praeterea, omne quod est factum per sex dies, formatum est ex materia
prius creata ante omnem diem. Sed firmamentum non potuit formari ex materia
praeexistente: quia sic esset generabile et corruptibile. Ergo firmamentum
non est factum secunda die.
<p>Sed contra est quod dicitur Gen. 1,6: Dixit Deus: Fiat firmamentum.
Et postea sequitur: Et factum est vespere et mane dies secundus.
<p>Respondeo dicendum quod, sicut Augustinus docet, in huiusmodi quaestionibus
duo sunt observanda. Primo quidem, ut veritas Scripturae inconcusse teneatur.
Secundo, cum Scriptura divina multipliciter exponi possit, quod nulli expositioni
aliquis ita praecise inhaereat quod, si certa ratione constiterit hoc esse
falsum, quod aliquis sensum Scripturae esse asserere praesumat: ne Scriptura
ex hoc ab infidelibus derideatur, et ne eis via credendi praecludatur.
<br>Sciendum est ergo quod hoc quod legitur firmamentum secunda die factum,
dupliciter intelligi potest. Uno modo, de firmamento in quo sunt sidera.
Et secundum hoc, oportet nos diversimode exponere, secundum diversas opiniones
hominum de firmamento. Quidam enim dixerunt firmamentum illud esse ex elementis
compositum. Et haec fuit opinio Empedoclis; qui tamen dixit ideo illud
corpus indissolubile esse, quia in eius compositione lis non erat, sed
amicitia tantum. Alii vero dixerunt firmamentum esse de natura quatuor
elementorum, non quasi ex elementis compositum, sed quasi elementum simplex.
Et haec opinio fuit Platonis, qui posuit corpus caeleste esse elementum
ignis. Alii vero dixerunt caelum non esse de natura quatuor elementorum,
sed esse quintum corpus, praeter quatuor elementa. Et haec est opinio Aristotelis.
<br>Secundum igitur primam opinionem, absolute posset concedi quod firmamentum
factum fuerit secunda die, etiam secundum suam substantiam. Nam ad opus
creationis pertinet producere ipsam elementorum substantiam: ad opus autem
distinctionis et ornatus pertinet formare aliqua ex praeexistentibus elementis.
Secundum vero opinionem Platonis, non est conveniens quod firmamentum credatur
secundum suam substantiam esse factum secunda die. Nam facere firmamentum,
secundum hoc, est producere elementum ignis. Productio autem elementorum
pertinet ad opus creationis, secundum eos qui ponunt informitatem materiae
tempore praecedere formationem: quia formae elementorum sunt quae primo
adveniunt materiae. Multo autem minus secundum opinionem Aristotelis poni
potest quod firmamentum secundum suam substantiam sit secunda die productum,
secundum quod per istos dies successio temporis designatur. Quia caelum,
cum sit secundum suam naturam incorruptibile, habet materiam quae non potest
subesse alteri formae; unde impossibile est quod firmamentum sit factum
ex materia prius tempore existente. Unde productio substantiae firmamenti
ad opus creationis pertinet. Sed aliqua formatio eius, secundum has duas
opiniones, pertinet ad opus secundae diei: sicut etiam Dionysius dicit,
4 cap. De div. nom., quod lumen solis fuit informe in primo triduo, et
postea fuit in quarta die formatum. Si autem per istos dies non designetur
temporis successio, sed solum ordo naturae, ut Augustinus vult; nihil prohibebit
dicere, secundum quamcumque harum opinionum, formationem secundum substantiam
firmamenti ad secundam diem pertinere.
<br>Potest autem et alio modo intelligi, ut per firmamentum quod legitur
secunda die factum, non intelligatur firmamentum illud in quo fixae sunt
stellae, sed illa pars aeris in qua condensantur nubes. Et dicitur firmamentum
propter spissitudinem aeris in parte illa: nam quod est spissum et solidum,
dicitur esse corpus firmum, ad differentiam corporis mathematici, ut dicit
Basilius. Et secundum hanc expositionem, nihil repugnans sequitur cuicumque
opinioni. Unde Augustimus, II Super Gen. ad litt., hanc expositionem commendans,
dicit: Hanc considerationem laude dignissimam iudico; quod enim dixit,
neque est contra fidem, et in promptu, posito documento, credi potest.
<p>Ad primum ergo dicendum quod, secundum Chrysostomum, primo Moyses summarie
dixit quid Deus fecit, praemittens, in principio creavit Deus caelum et
terram: postea per partes explicavit. Sicut si quis dicat: Hic artifex
fecit domum istam, et postea subdat: primo fecit fundamenta, et postea
erexit parietes, tertio superposuit tectum. Et sic non oportet nos aliud
caelum intelligere, cum dicitur: In principio creavit Deus caelum et terram;
et cum dicitur quod secunda die factum est firmamentum.
<br>Potest etiam dici aliud esse caelum quod legitur in principio creatum,
et quod legitur secunda die factum. Et hoc diversimode. Nam secundum Augustinum,
caelum quod legitur primo die factum, est natura spiritualis informis:
caelum autem quod legitur secunda die factum, est caelum corporeum. Secundum
vero Bedam et Strabum, caelum quod legitur primo die factum, est caelum
empyreum: firmamentum vero quod legitur secunda die factum, est caelum
sidereum. Secundum vero Damascenum, caelum quod legitur prima die factum,
est quoddam caelum sphaericum sine stellis, de quo philosophi loquuntur,
dicentes ipsum esse nonam sphaeram et mobile primum, quod movetur motu
diurno: per firmamentum vero factum secunda die, intelligitur caelum sidereum.
<br>Secundum autem aliam expositionem quam Augustinus tangit, caelum prima
die factum, est etiam ipsum caelum sidereum: per firmamentum vero secunda
die factum, intelligitur spatium aeris in quo nubes condensantur, quod
etiam caelum aequivoce dicitur. Et ideo, ad aequivocationem designandam,
signanter dicitur: Vocavit Deus firmamentum Caelum; sicut et supra dixerat:
Vocavit lucem Diem (quia dies etiam pro spatio vigintiquatuor horarum ponitur).
Et idem est in aliis observandum, ut Rabbi Moyses dicit.
<p>Ad secundum et tertium patet solutio ex supra dictis.
<center>
<p>ARTICULUS 2
<p>Utrum aquae sint supra firmamentum</center>

<p>Ad secundum sic proceditur. Videtur quod aquae non sunt supra firmamentum.
<p>1. Aqua enim est naturaliter gravis. Locus autem proprius gravis non
est esse sursum, sed solum deorsum. Ergo aquae non sunt supra firmamentum.
<p>2. Praeterea, naturaliter aqua est fluida. Sed quod est fluidum, non
potest consistere super corpus rotundum, ut experimento patet. Ergo, cum
firmamentum sit corpus rotundum, aqua non potest esse supra firmamentum.
<p>3. Praeterea, aqua, cum sit elementum, ordinatur ad generationem corporis
mixti; sicut imperfectum ordinatur ad perfectum. Sed supra firmamentum
non est locus mixtionis, sed supra terram. Ergo frustra aqua esset supra
firmamentum. Nihil autem in operibus Dei est frustra. Ergo aquae non sunt
supra firmamentum.
<p>Sed contra est quod dicitur Gen. 1,7, quod divisit aquas quae erant
supra firmamentum, ab his quae erant sub firmamento.
<p>Respondeo dicendum quod, sicut dicit Augustinus, II Super Gen. ad litt.,
maior est Scripturae huius auctoritas quam omnis humani ingenii capacitas.
Unde quomodo et quales aquae ibi sint, eas tamen ibi esse, minime dubitamus.
Quales autem sint illae aquae, non eodem modo ab omnibus assignatur. Origenes
enim dicit quod aquae illae quae super caelos sunt, sunt spirituales substantiae:
unde in Psalmo 148,4-5, dicitur: Aquae quae super caelos sunt, laudent
nomen Domini; et Dan. 3,60: Benedicite, aquae omnes quae super caelos sunt,
Domino. Sed ad hoc respondet Basilius, in III Hexaem., quod hoc non dicitur
eo quod aquae sint rationales creaturae; sed quia consideratio earum, prudenter
a sensum habentibus contemplata, glorificationem perficit Creatoris. Unde
ibidem dicitur idem de igne et grandine et huiusmodi, de quibus constat
quod non sunt rationales creaturae.
<br>Dicendum est ergo quod sunt aquae corporales. Sed quales aquae sint,
oportet diversimode definire, secundum diversam de firmamento sententiam.
Si enim per firmamentum intelligitur caelum sidereum quod ponitur esse
de natura quatuor elementorum, pari ratione et aquae quae super caelos
sunt, eiusdem naturae poterunt credi cum elementaribus aquis.
<br>Si autem per firmamentum intelligatur caelum sidereum quod non sit
de natura quatuor elementorum, tunc et aquae illae quae sunt supra firmamentum,
non erunt de natura elementarium aquarum: sed sicut, secundum Strabum,
dicitur caelum empyreum, idest igneum, propter solum splendorem; ita dicetur
aliud caelum aqueum propter solam diaphaneitatem, quod est supra caelum
sidereum. Posito etiam quod firmamentum sit alterius naturae praeter quatuor
elementa, adhuc potest dici quod aquas divisit, si per aquam non elementum
aquae, sed materiam informem corporum intelligamus, ut Augustinus dicit,
Super Gen. contra Manich.: quia secundum hoc, quidquid est inter corpora,
dividit aquas ab aquis.
<br>Si autem per firmamentum intelligatur pars aeris in qua nubes condensantur,
sic aquae quae supra firmamentum sunt, sunt aquae quae, vaporabiliter resolutae,
supra aliquam partem aeris elevantur, ex quibus pluviae generantur. Dicere
enim quod aquae vaporabiliter resolutae eleventur supra caelum sidereum,
ut quidam dixerunt, quorum opinionem Augustinus tangit in II Super Gen.
ad litt., est omnino impossibile. Tum propter soliditatem caeli. Tum propter
regionem ignis mediam, quae huiusmodi vapores consumeret. Tum quia locus
quo feruntur levia et rara, est infra concavum orbis lunae. Tum etiam quia
sensibiliter apparet vapores non elevari usque ad cacumina quorundam montium.
Quod etiam dicunt de rarefactione corporis in infinitum, propter hoc quod
corpus est in infinitum divisibile, vanum est. Non enim corpus naturale
in infinitum dividitur aut rarefit, sed usque ad certum terminum.
<p>Ad primum ergo dicendum quod quibusdam videtur ratio illa solvenda per
hoc, quod aquae, quamvis sint naturaliter graves, virtute tamen divina
super caelos continentur. Sed hanc solutionem Augustinus excludit, II lib.
Super Gen. ad litt., dicens quod nunc quemadmodum Deus instituit naturas
rerum convenit quaerere; non quid in eis ad miraculum suae potentiae velit
operari.
<br>Unde aliter dicendum est quod, secundum duas ultimas opiniones de aquis
et firmamento, patet solutio ex praemissis. Secundum autem primam opinionem,
oportet ponere alium ordinem in elementis quam Aristoteles ponat; ut quaedam
aquae spissae sint circa terram, quaedam vero tenues circa caelum; ut sic
se habeant illae ad caelum, sicut istae ad terram. Vel quod per aquam intelligatur
materia corporum, ut dictum est.
<p>Ad secundum etiam patet solutio ex praemissis, secundum duas ultimas
opiniones. Secundum vero primam, respondet Basilius dupliciter. Uno modo,
quia non est necessarium ut omne quod in concavo apparet rotundum, sit
etiam supra rotundum secundum convexum. Secundo, quia aquae quae sunt supra
caelos, non sunt fluidae; sed quasi glaciali soliditate circa caelum firmatae.
Unde et a quibusdam dicuntur caelum crystallinum.
<p>Ad tertium dicendum quod, secundum tertiam opinionem, aquae sunt supra
firmamentum vaporabiliter elevatae propter utilitatem pluviarum. Secundum
vero secundam opinionem, aquae sunt supra firmamentum, idest caelum totum
diaphanum absque stellis. Quod quidam ponunt primum mobile, quod revolvit
totum caelum motu diurno, ut operetur per motum diurnum continuitatem generationis:
sicut caelum in quo sunt sidera, per motum qui est secundum Zodiacum, operatur
diversitatem generationis et corruptionis, per accessum et recessum, et
per diversas virtutes stellarum. Secundum vero primam opinionem, aquae
sunt ibi, ut Basilius dicit ad contemperandum calorem caelestium corporum.
Cuius signum acceperunt aliqui, ut Augustinus dicit, quod stella Saturni,
propter vicinitatem aquarum superiorum, est frigidissima.
<center>
<p>ARTICULUS 3
<p>Utrum firmamentum dividat aquas ab aquis</center>

<p>Ad tertium sic proceditur. Videtur quod firmamentum non dividat aquas
ab aquis.
<p>1. Unius enim corporis secundum speciem, est unus locus naturalis. Sed
omnis aqua omni aquae est eadem specie, ut dicit Philosophus. Non ergo
aquae ab aquis sunt distinguendae secundum locum.
<p>2. Si dicuntur quod aquae illae quae sunt supra firmamentum, sunt alterius
speciei ab aquis quae sunt sub firmamento, contra: Ea quae sunt secundum
speciem diversa, non indigent aliquo alio distinguente. Si ergo aquae superiores
et inferiores specie differunt, firmamentum eas ab invicem non distinguit.
<p>3. Praeterea, illud videtur aquas ab aquis distinguere, quod ex utraque
parte ab aquis contingitur; sicut si aliquis paries fabricetur in medio
fluminis. Manifestum est autem quod aquae inferiores non pertingunt usque
ad firmamentum. Ergo non dividit firmamentum aquas ab aquis.
<p>Sed contra est quod dicitur Gen. 1,6: Fiat firmamentum in medio aquarum,
et dividat aquas ab aquis.
<p>Respondeo dicendum quod aliquis, considerando superficie tenus litteram
Genesis, posset talem imaginationem concipere, secundum quorundam antiquorum
philosophorum positionem. Posuerunt enim quidam aquam esse quoddam infinitum
corpus, et omnium aliorum corporum principium. Quam quidem immensitatem
aquarum accipere posset in nomine abyssi, cum dicitur quod tenebrae erant
super faciem abyssi. Ponebant etiam quod istud caelum sensibile quod videmus,
non continet infra se omnia corporalia; sed est infinitum aquarum corpus
supra caelum. Et ita posset aliquis dicere quod firmamentum caeli dividit
aquas exteriores ab aquis interioribus, idest ab omnibus corporibus quae
infra caelum continentur, quorum principium aquam ponebant.
<br>Sed quia ista positio per veras rationes falsa deprehenditur, non est
dicendum hunc esse intellectum Scripturae. Sed considerandum est quod Moyses
rudi populo loquebatur, quorum imbecillitati condescendens, illa solum
eis proposuit, quae manifeste sensui apparent. Omnes autem, quantumcumque
rudes, terram et aquam esse corpora sensu deprehendunt. Aer autem non percipitur
ab omnibus esse corpus: intantum quod etiam quidam philosophi aerem dixerunt
nihil esse, plenum aere vacuum nominantes. Et ideo Moyses de aqua et terra
mentionem facit expressam: aerem autem non expresse nominat, ne rudibus
quoddam ignotum proponeret. Ut tamen capacibus veritatem exprimeret, dat
locum intelligendi aerem, significans ipsum quasi aquae annexum, cum dicit
quod tenebrae erant super faciem abyssi; per quod datur intelligi super
faciem aquae esse aliquod corpus diaphanum, quod est subiectum lucis et
tenebrarum.
<br>Sic igitur sive per firmamentum intelligamus caelum in quo sunt sidera,
sive spatium aeris nubilosum, convenienter dicitur quod firmamentum dividit
aquas ab aquis, secundum quod per aquam materia informis significatur;
vel secundum quod omnia corpora diaphana sub nomine aquarum intelliguntur.
Nam caelum sidereum distinguit corpora inferiora diaphana a superioribus.
Aer vero nubilosus distinguit superiorem aeris partem, in qua generantur
pluviae et huiusmodi impressiones, ab inferiori parte aeris, quae aquae
connectitur, et sub nomine aquarum intelligitur.
<p>Ad primum ergo dicendum quod, si per firmamentum intelligatur caelum
sidereum, aquae superiores non sunt eiusdem speciei cum inferioribus. Si
autem per firmamentum intelligatur nubilosus aer, tunc utraeque aquae sunt
eiusdem speciei. Et deputantur tunc duo loca aquis non eadem ratione; sed
locus superior est locus generationis aquarum, locus autem inferior est
locus quietis earum.
<p>Ad secundum dicendum quod, si accipiantur aquae diversae secundum speciem,
firmamentum dicitur dividere aquas ab aquis, non sicut causa faciens divisionem;
sed sicut terminus utrarumque aquarum.
<p>Ad tertium dicendum quod Moyses, propter invisibilitatem aeris et similium
corporum, omnia huiusmodi corpora sub aquae nomine comprehendit. Et sic
manifestum est quod ex utraque parte firmamenti, qualitercumque accepti,
sunt aquae.
<center>
<p>ARTICULUS 4
<p>Utrum sit unum caelum tantum</center>

<p>Ad quartum sic proceditur. Videtur quod sit unum caelum tantum.
<p>1. Caelum enim contra terram dividitur, cum dicitur: In principio creavit
Deus caelum et terram. Sed terra est una tantum. Ergo et caelum est unum
tantum.
<p>2. Praeterea, omne quod constat ex tota sua materia, est unum tantum.
Sed caelum est huiusmodi, ut probat Philosophus in I De caelo. Ergo caelum
est unum tantum.
<p>3. Praeterea, quidquid dicitur de pluribus univoce, dicitur de eis secundum
unam rationem communem. Sed si sunt plures caeli, caelum dicitur univoce
de pluribus: quia si aequivoce, non proprie dicerentur plures caeli. Oportet
ergo, si dicuntur plures caeli, quod sit aliqua ratio communis, secundum
quam caeli dicantur. Hanc autem non est assignare. Non est ergo dicendum
quod sint plures caeli.
<p>Sed contra est quod dicitur in Psalmo 148,4: Laudate eum, caeli caelorum.
<p>Respondeo dicendum quod circa hoc videtur esse quaedam diversitas inter
Basilium et Chrysostomum. Dicit enim Chrysostomus non esse nisi unum caelum;
et quod pluraliter dicitur, caeli caelorum, hoc est propter proprietatem
linguae hebraeae, in qua consuetum est ut caelum solum pluraliter significetur;
sicut sunt etiam multa nomina in latino quae singulari carent. Basilius
autem, et Damascenus sequens eum, dicunt plures esse caelos. Sed haec diversitas
magis est in voce quam in re. Nam Chrysostomus unum caelum nominat totum
corpus quod est supra terram et aquam: nam etiam aves, quae volant in aere,
dicuntur propter hoc volucres caeli. Sed quia in isto corpore sunt multae
distinctiones, propter hoc Basilius posuit plures caelos.
<br>Ad distinctionem ergo caelorum sciendam, considerandum est quod caelum
tripliciter dicitur in Scripturis. Quandoque enim dicitur proprie et naturaliter.
Et sic dicitur caelum corpus aliquod sublime, et luminosum actu vel potentia,
et incorruptibile per naturam. Et secundum hoc, ponuntur tres caeli. Primum
totaliter lucidum, quod vocant empyreum. Secundum totaliter diaphanum,
quod vocant caelum aqueum vel crystallinum. Tertium partim diaphanum et
partim lucidum actu, quod vocant caelum sidereum; et dividitur in octo
sphaeras, scilicet in sphaeram stellarum fixarum, et septem sphaeras planetarum;
quae possunt dici octo caeli.
<br>Secundo dicitur caelum per participationem alicuius proprietatis caelestis
corporis, scilicet sublimitatis et luminositatis actu vel potentia. Et
sic totum illud spatium quod est ab aquis usque ad orbem lunae, Damascenus
ponit unum caelum, nominans illud aereum. Et sic, secundum eum, sunt tres
caeli: aereum, sidereum, et aliud superius, de quo intelligit quod Apostolus
legitur [II Cor. 12,2] raptus usque ad tertium caelum. Sed quia istud spatium
continet duo elementa, scilicet ignis et aeris, et in utroque eorum vocatur
superior et inferior regio; ideo istud caelum Rabanus distinguit in quatuor,
supremam regionem ignis nominans caelum igneum; inferiorem vero regionem,
caelum olympium, ab altitudine cuiusdam montis qui vocatur Olympus; supremam
vero regionem aeris vocavit caelum aethereum, propter inflammationem; inferiorem
vero regionem, caelum aereum. Et sic, cum isti quatuor caeli tribus superioribus
connumerantur, fiunt in universo, secundum Rabanum, septem caeli corporei.
<br>Tertio dicitur caelum metaphorice. Et sic quandoque ipsa sancta Trinitas
dicitur caelum, propter eius spiritualem sublimitatem et lucem. De quo
caelo exponitur diabolum dixisse [Is. 14,13]: Ascendam in caelum, idest
ad aequalitatem Dei. Quandoque etiam spiritualia bona in quibus est Sanctorum
remuneratio, propter eorum eminentiam, caeli nominantur; ubi dicitur [Mt.
5,12; Lc. 6,23]: Merces vestra multa est in caelis, ut Augustinus exponit.
Quandoque vero tria genera supernaturalium visionum, scilicet corporalis,
imaginariae e intellectualis tres caeli nominantur. De quibus Augustinus
exponit quod Paulus est raptus usque ad tertium caelum.
<p>Ad primum ergo dicendum quod terra se habet ad caelum, ut centrum ad
circumferentiam. Circa unum autem centrum possunt esse multae circumferentiae.
Unde una terra existente, multi caeli ponuntur.
<p>Ad secundum dicendum quod ratio illa procedit de caelo, secundum quod
importat universitatem creaturarum corporalium. Sic enim est unum caelum
tantum.
<p>Ad tertium dicendum quod in omnibus caelis invenitur communiter sublimitas
et aliqua luminositas, ut ex dictis patet.
<p class=border></P>

<p>
<table border=0 cellspacing=10 cellpadding=0 align=center>
<tr>
	<td><a href="/aquinas.html">St. Thomas Aquinas</A>
	<td><a href="/christian.html">Christian Latin</A>
	<td><a href="/index.html">The Latin Library</A>
	<td><a href="/classics.html">The Classics Page</A>
</TABLE>
</P>
</BODY></HTML>
</BODY></HTML>
