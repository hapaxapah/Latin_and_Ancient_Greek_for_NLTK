<HTML><HEAD>
<TITLE>St. Thomas Aquinas: Summa Theologica, Quaestio LXXIII</TITLE>
</HEAD>
<BODY BACKGROUND="/paper.jpg" BGCOLOR="#FFFFFF">
<BASEFONT SIZE=4>
<BR>
<CENTER><FONT SIZE=5>SUMMMA THEOLOGICAE</FONT>
<P>
ANGELICI DOCTORIS SANCTI THOMAE AQUINATIS
<P>
PRIMA PARS
<P>
QUAESTIO LXXIII<BR>
<BR>
De iis quae pertinent ad septimum diem <BR>
<BR>
in tres articulos divisa</CENTER>
<FONT SIZE=4>
<P>
<HR>
<HR>
<P>

Deinde considerandum est de iis quae pertinent ad septimum diem. <BR>
Et circa hoc quaeruntur tria. <BR>
<DL>
<DD>Primo: de completione operum. <BR>
<DD>Secundo: de requie Dei. <BR>
<DD>Tertio: de benedictione et sanctificatione huius diei.</DL>
<BR>
<CENTER>ARTICULUS 1<BR>
<BR>
Utrum completio divinorum operum debeat septimo diei adscribi<BR>
</CENTER><BR>
Ad primum sic proceditur. Videtur quod completio divinorum operum non debeat septimo diei
adscribi.<P>
1. Omnia enim quae in hoc saeculo aguntur, ad divina opera pertinent. Sed consummatio saeculi
erit in fine mundi, ut habetur Mt. 13,37 sqq. Tempus etiam incarnationis Christi est cuiusdam
completionis tempus: unde dicitur tempus plenitudinis, Gal. 4,4. Et ipse Christus moriens dixit:
Consummatum est, ut dicitur Io. 19,30. Non ergo completio divinorum operum competit diei
septimo.<P>
2. Praeterea, quicumque complet opus sum, aliquid facit. Sed Deus non legitur septimo die
aliquid fecisse: quinimmo ab omni opere quievisse. Ergo completio operum non competit septimo
diei.<P>
3. Praeterea, non dicitur aliquid esse completum, cui multa superadduntur, nisi forte sint illa
superflua: quia perfectum dicitur cui nihil deest eorum quae debet habere. Sed post septimum
diem multa sunt facta: et productio multorum individuorum; et etiam quarumdam novarum
specierum, quae frequenter apparent, praecipue in animalibus ex putrefactione generatis.
Quotidie etiam Deus novas animas creat. Novum etiam fuit Incarnationis opus, de quo dicitur Ier.
31,22: Novum faciet Dominus super terram. Nova etiam sunt miraculosa opera, de quibus
dicitur Eccli. 36,6: Innova signa et immuta mirabilia. Innovabuntur etiam omnia in
glorificatione Sanctorum, secundum illud Apoc. 21,5: Et dixit qui sedebat in throno: Ecce nova
facio omnia. Completio ergo divinorum operum non debet attribui septimo diei. <P>
Sed contra est quod dicitur Gen. 2,2: Complevit Deus die septimo opus suum quod fecerat. <P>
Respondeo dicendum quod duplex est rei perfectio: prima, et secunda. Prima quidem perfectio
est, secundum quod res in sua substantia est perfecta. Quae quidem perfectio est forma totius,
quae ex integritate partium consurgit. Perfectio autem secunda est finis. Finis autem vel est
operatio, sicut finis citharistae est citharizare: vel est aliquid ad quod per operationem
pervenitur, sicut finis aedificatoris est domus, quam aedificando facit. Prima autem perfectio
est causa secundae: quia forma est principium operationis. <BR>
Ultima autem perfectio, quae est finis totius universi, est perfecta beatitudo sanctorum; quae
erit in ultima consummatione saeculi. Prima autem perfectio, quae est in integritate universi,
fuit in prima rerum institutione. Et haec deputatur septimo diei. <P>
Ad primum ergo dicendum quod, sicut dictum est, perfectio prima est causa secundae. Ad
beatitudinem autem consequendam duo requiruntur, natura et gratia. Ipsa ergo beatitudinis
perfectio erit in fine mundi, ut dictum est. Sed ista consummatio praecessit causaliter, quantum
ad naturam quidem, in prima rerum institutione: quantum ad gratiam vero, in incarnatione
Christi, quia gratia et veritas per Iesum Christum facta est, ut dicitur Io. 1,17. Sic igitur in
septima die fuit consummatio naturae; in incarnatione Christi, consummatio gratiae; in fine
mundi, consummatio gloriae. <P>
Ad secundum dicendum quod septima die Deus aliquid operatus est, non novam creaturam
condendo, sed creaturam administrando, et ad propriam operationem eam movendo: quod iam
aliqualiter pertinet ad inchoationem quandam secundae perfectionis. Et ideo consummatio
operum, secundum nostram translationem, attribuitur diei septimae. Sed secundum aliam
translationem, attribuitur diei sextae. Et utrumque potest stare. Quia consummatio quae est
secundum integritatem partium universi, competit sextae diei: consummatio quae est secundum
operationem partium, competit septimae. <BR>
Vel potest dici quod in motu continuo, quandiu aliquid potest moveri ulterius, non dicitur motus
perfectus ante quietem: quies enim demonstrat motum consummatum. Deus autem poterat plures
creaturas facere, praeter illas quas fecerat sex diebus. Unde hoc ipso quod cessavit novas
creaturas condere in septima die, dicitur opus suum consummasse. <P>
Ad tertium dicendum quod nihil postmodum a Deo factum est totaliter novum, quin aliqualiter in
operibus sex dierum praecesserit. Quaedam enim praeextiterunt materialiter: sicut quod Deus
de costa Adae formavit mulierem. Quaedam vero praeextiterunt in operibus sex dierum, non
solum materialiter, sed etiam causaliter: sicut individua quae nunc generantur, praecesserunt
in primis individuis suarum specierum. Species etiam novae, si quae apparent, praeextiterunt
in quibusdam activis virtutibus: sicut et animalia ex putrefactione generata producuntur ex
virtutibus stellarum et elementorum quas a principio acceperunt, etiam si novae species talium
animalium producantur. Animalia etiam quaedam secundum novam speciem aliquando oriuntur
ex commixtione animalium diversorum secundum speciem, sicut cum ex asino et equa generatur
mulus: et haec etiam praecesserunt causaliter in operibus sex dierum. Quaedam vero
praecesserunt secundum similitudinem; sicut animae quae nunc creantur. Et similiter
Incarnationis opus: quia, ut dicitur Phil. 2,7, Filius Dei est in similitudinem hominum factus.
Gloria etiam spiritualis secundum similitudinem praecessit in angelis: corporalis vero in caelo,
praecipue empyreo. Unde dicitur Eccle. 1,10: Nihil sub sole novum; iam enim praecessit in
saeculis quae fuerunt ante nos.<P>
<CENTER>ARTICULUS 2<BR>
<BR>
Utrum Deus septima die requievit ab omni opere suo<BR>
</CENTER><BR>
Ad secundum sic proceditur. Videtur quod Deus septima die non requievit ab omni suo opere.<P>
1. Dicitur enim Io. 5,17: Pater meus usque modo operatur, et ego operor. Non ergo septima die
requievit ab omni opere.<P>
2. Praeterea, requies motui opponitur; vel labori, qui interdum causatur ex motu. Sed Deus
immobiliter, et absque labore sua opera produxit. Non ergo dicendum est septima die a suo opere
requievisse.<P>
3. Si dicatur quod Deus requievit die septima, quia fecit hominem requiescere, contra: Requies
contraponitur eius operationi. Sed quod dicitur: Deus creavit vel fecit hoc vel illud, non
exponitur quod Deus hominem fecit creare aut facere. Ergo nec convenienter exponi potest, ut
dicatur Deus requievisse, quia fecit hominem requiescere.<P>
Sed contra est quod dicitur Gen. 2,2: Requievit Deus die septimo ab omni opere quod patrarat.<P>
Respondeo dicendum quod quies proprie opponitur motui; et per consequens labori, qui ex motu
consurgit. Quamvis autem motus proprie acceptus sit corporum, tamen nomen motus etiam ad
spiritualia derivatur dupliciter. Uno modo, secundum quod omnis operatio motus dicitur: sic
enim et divina bonitas quodammodo movetur et procedit in res, secundum quod se eis
communicat, ut Dionysius dicit, 2 cap. De div. nom.  Alio modo, desiderium in aliud tendens
quidam motus dicitur. Unde et requies dupliciter accipitur: uno modo, pro cessatione ab
operibus; alio modo, pro impletione desiderii.<BR>
Et utroque modo dicitur Deus requievisse die septima. Primo quidem, quia die septima cessavit
novas creaturas condere: nihil enim postea fecit, quod non aliquo modo praecesserit in primis
operibus, ut dictum est. Alio modo, secundum quod rebus conditis ipse non indigebat, sed seipso
fruendo beatus est. Unde post conditionem omnium operum, non dicitur quod in suis operibus
requievit, quasi eis ad suam beatitudinem indigens: sed ab eis requievit, utique in seipso, quia
ipse sufficit sibi et implet desiderium suum. Et quamvis ab aeterno in seipso requieverit, tamen
quod post opera condita in seipso requievit, hoc pertinet ad septimum diem. Et hoc est ab
operibus requiescere, ut Augustinus dicit, Super Gen. ad litt.<P>
Ad primum ergo dicendum quod Deus usque modo operatur, conservando et administrando
creaturam conditam: non autem novam creaturam condendo.<P>
Ad secundum dicendum quod requies non opponitur labori sive motui: sed productioni novarum
rerum, et desiderio in aliud tendenti ut dictum est.<P>
Ad tertium dicendum quod, sicut Deus in solo se requiescit, et se fruendo beatus est; ita et nos
per solam Dei fruitionem beati efficimur. Et sic etiam facit nos a suis et nostris operibus in
seipso requiescere. Est ergo conveniens expositio, ut dicatur Deus requievisse, quia nos
requiescere facit. Sed non est haec sola ponenda: sed alia expositio est principalior et prior.<P>
<CENTER>ARTICULUS 3<BR>
<BR>
Utrum benedictio et sanctificatio debeatur diei septimae <BR>
</CENTER><BR>
Ad tertium sic proceditur. Videtur quod benedictio et sanctificatio non debeatur diei septimae.<P>
1. Tempus enim aliquod consuevit dici benedictum aut sanctum, propter aliquod bonum quod in
illo tempore evenit; aut propter hoc quod aliquod malum vitatur. Sed Deo nihil accrescit aut
deperit, sive operetur, sive ab operando cesset. Non ergo specialis benedictio et sanctificatio
debetur diei septimae.<P>
2. Praeterea, benedictio a bonitate dicitur. Sed bonum est diffusivum et communicativum sui,
secundum Dionysium. Ergo magis debuerunt benedici dies in quibus creaturas produxit, quam
ille dies in quo a producendis creaturis cessavit.<P>
3. Praeterea, superius in singulis creaturis quaedam benedictio commemorata est, dum in
singulis operibus dictum est: Vidit Deus quod esset bonum. Non oportuit igitur quod post omnium
productionem, dies septima benediceretur. <P>
Sed contra est quod dicitur Gen. 2,3: Benedixit Deus diei septimo, et sanctificavit illum, quia in
illo cessaverat ob omni opere suo.<P>
Respondeo  dicendum quod, sicut supra dictum est, requies Dei in die septima dupliciter
accipitur. Primo quidem, quantum ad hoc, quod cessavit a novis operibus condendis, ita tamen
quod creaturam conditam conservat et administrat. Alio modo, secundum quod post opera
requievit in seipso. Quantum ergo ad primum, competit septimae diei benedictio. Quia, sicut
supra dictum est, benedictio ad multiplicationem pertinet: unde dictum est creaturis quas
benedixit: Crescite et multiplicamini. Multiplicatio autem rerum fit per administrationem
creaturae, secundum quam ex similibus similia generantur. Quantum vero ad secundum,
competit septimae diei sanctificatio. Maxime enim sanctificatio cuiuslibet attenditur in hoc quod
in Deo requiescit: unde et res Deo dedicatae sanctae dicuntur.<P>
Ad primum ergo dicendum quod non propter hoc dies septimus sanctificatur, quia Deo possit
aliquid accrescere vel decrescere: sed quia creaturis aliquid accrescit per multiplicationem et
quietem in Deo.<P>
Ad secundum dicendum quod in primis sex diebus productae sunt res in suis primis causis. Sed
postea ex illis primis causis res multiplicantur et conservantur: quod etiam ad bonitatem
divinam pertinet. Cuius etiam perfectio in hoc maxime ostenditur, quod in ipsa sola et ipse
requiescit, et nos requiescere possumus, ea fruentes.<P>
Ad tertium dicendum quod bonum quod in singulis diebus commemoratur, pertinet ad primam
naturae institutionem: benedictio autem diei septimae pertinet ad naturae propagationem.
<p class=border></P>

<p>
<table border=0 cellspacing=10 cellpadding=0 align=center>
<tr>
	<td><a href="/aquinas.html">St. Thomas Aquinas</A>
	<td><a href="/christian.html">Christian Latin</A>
	<td><a href="/index.html">The Latin Library</A>
	<td><a href="/classics.html">The Classics Page</A>
</TABLE>
</P>
</BODY></HTML>
</BODY></HTML>
