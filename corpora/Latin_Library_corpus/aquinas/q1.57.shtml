<HTML>
<HTML><HEAD>
<TITLE>St. Thomas Aquinas: Summa Theologica, Prima Pars Quaestio LIVII</TITLE>
</HEAD>
<BODY BACKGROUND="/paper.jpg" BGCOLOR="#FFFFFF">
<BASEFONT SIZE=4>
<BR>
<CENTER><FONT SIZE=5>SUMMMA THEOLOGICAE</FONT>
<P>
ANGELICI DOCTORIS SANCTI THOMAE AQUINATIS
<P>
PRIMA PARS
<P>QUAESTIO LVII
<P>De angelorum cognitione respectu rerum materialium
<P>in quinque articulos divisa</CENTER>
<FONT SIZE=4>
<P>
<HR>
<HR>
<P>
Deinde quaeritur de his materialibus quae ab angelis cognoscuntur.
<BR>Et circa hoc quaeruntur quinque.
<DL>
<DD>
Primo: utrum angeli cognoscant naturas rerum materialium.</Dd>

<DD>
Secundo: utrum cognoscant singularia.</Dd>

<DD>
Tertio: utrum cognoscant futura.</Dd>

<DD>
Quarto: utrum cognoscant cogitationes cordium.</Dd>

<DD>
Quinto: utrum cognoscant omnia mysteria gratiae.</Dd>
</DL>

<CENTER>ARTICULUS 1
<P>Utrum angeli cognoscant res materiales</CENTER>

<P>Ad primum sic proceditur. Videtur quod angeli non cognoscant res materiales.
<P>1. Intellectum enim est perfectio intelligente. Res autem materiales
non possunt esse perfectiones angelorum: cum sint infra ipsos. Ergo angeli
non cognoscunt res materiales.
<P>2. Praeterea, visio intellectualis est eorum quae sunt in anima per
sui essentiam, ut dicitur in Glossa. II ad Cor. 12,2. Sed res materiales
non possunt esse in anima hominis, vel in mente angeli, per suas essentias.
Ergo non possunt intellectuali visione cognosci: sed solum imaginaria,
qua apprehenduntur similitudines corporum; et sensibili, quae est de ipsis
corporibus. In angelis autem non est visio imaginaria et sensibilis, sed
solum intellectualis. Ergo angeli materialia cognoscere non possunt.
<P>3. Praeterea, res materiales non sunt intelligibiles in actu, sed sunt
cognoscibiles apprehensione sensus et imaginationis; quae non est in angelis.
Ergo angeli materialia non cognoscunt.
<P>Sed contra, quidquid potest inferior virtus, potest virtus superior.
Sed intellectus hominis, qui est ordine naturae infra intellectum angeli,
potest cognoscere res materiales. Ergo multo fortius intellectus angeli.
<P>Respondeo dicendum quod talis est ordo in rebus, quod superiora in entibus
sunt perfectiora inferioribus: et quod in inferioribus continetur deficienter
et partialiter et multipliciter, in superioribus continetur eminenter et
per quandam totalitatem et simplicitatem. Et ideo in Deo, sicut in summo
rerum vertice, omnia supersubstantialiter praeexistunt secundum ipsum suum
simplex esse, ut Dionysius dicit, in libro De div. nom. Angeli autem inter
ceteras creaturas sunt Deo propinquiores et similiores: unde et plura participant
ex bonitate divina, et perfectius, ut Dionysius dicit, 4 cap. Cael. hier.
Sic igitur omnia materialia in ipsis angelis praeexistunt, simplicius quidem
et immaterialius quam in ipsis rebus; multiplicius autem et imperfectius
quam in Deo.
<BR>Omne autem quod est in aliquo, est in eo per modum eius in quo est.
Angeli autem secundum suam naturam sunt intellectuales. Et ideo, sicut
Deus per suam essentiam materialia cognoscit; ita angeli ea cognoscunt
per hoc quod sunt in eis per suas intelligibiles species.
<P>Ad primum ergo dicendum quod intellectum est perfectio intelligentis
secundum speciem intelligibilem quam habet in intellectu. Et sic species
intelligibiles quae sunt in intellectu angeli, sunt perfectiones et actus
intellectus angelici.
<P>Ad secundum dicendum quod sensus non apprehendit essentias rerum, sed
exteriora accidentia tantum. Similiter neque imaginatio: sed apprehendit
solas similitudines corporum. Intellectus autem solus apprehendit essentias
rerum. Unde in III De anima, dicitur quod obiectum intellectus est quod
quid est, circa quod non errat, sicut neque sensus circa proprium sensibile.
Sic ergo essentiae rerum materialium sunt in intellectu hominis vel angeli,
ut intellectum est in intelligente, et non secundum esse suum reale. Quaedam
vero sunt quae sunt in intellectu vel in anima secundum utrumque esse.
Et utrorumque est visio intellectualis.
<P>Ad tertium dicendum quod, si angelus acciperet cognitionem rerum materialium
ab ipsis rebus materialibus, oporteret quod faceret eas intelligibilis
actu, abstrahendo eas. Non autem accipit cognitionem earum a rebus materialibus:
sed per species actu intelligibiles rerum sibi connaturales, rerum materialium
notitiam habet; sicut intellectus noster secundum species quas intelligibiles
facit abstrahendo.
<CENTER>
<P>ARTICULUS 2
<P>Utrum angelus cognoscat singularia</CENTER>

<P>Ad secundum sic proceditur. Videtur quod angelus singularia non cognoscat.
<P>1. Dicit enim Philosophus, in I Physic., quod sensus est singularium,
ratio vero (vel intellectus) universalium. In angelis autem non est vis
cognoscitiva nisi intellectiva, ut ex superioribus patet. Ergo singularia
non cognoscunt.
<P>2. Praeterea, omnis cognitio est per assimilationem aliquam cognoscentis
ad cognitum. Sed non videtur quod possit esse aliqua assimilatio angeli
ad singulare inquantum est singulare: cum angelus sit immaterialis, ut
supra dictum est, singularitatis vero principium sit materia. Ergo angelus
non potest cognoscere singularia.
<P>3. Praeterea, si angelus scit singularia, aut per species singulares,
aut per species universales. Non per singulares: quia sic oporteret quod
haberet species infinitas. Neque per universales: quia universale non est
sufficiens principium cognoscendi singulare inquantum est singulare, cum
in universali singularia non cognoscantur nisi in potentia. Ergo angelus
non cognoscit singularia.
<P>Sed contra, nullus potest custodire quod non cognoscit. Sed angeli custodiunt
homines singulares, secundum illud Psalmi 90,11: Angelis suis mandavit
de te, etc. Ergo angeli cognoscunt singularia.
<P>Respondeo dicendum quod quidam totaliter subtraxerunt angelis singularium
cognitionem. Sed hoc primo quidem derogat catholicae fidei, quae ponit
haec inferiora administrari per angelos, secundum illud Heb. 1,14: Omnes
sunt administratorii spiritus. Si autem singularium notitiam non haberent,
nullam providentiam habere possent de his quae in hoc mundo aguntur; cum
actus singularium sint. Et hoc est contra illud quod dicitur Eccle. 5,5:
Ne dicas coram angelo: Non est providentia. Secundo, etiam derogat philosophiae
documentis, secundum quae ponuntur angeli motores caelestium orbium, et
quod eos moveant secundum intellectum et voluntatem.
<BR>Et ideo alii dixerunt quod angelus habet quidem cognitionem singularium,
sed in causis universalibus, ad quas reducuntur particulares omnes effectus:
sicut si astrologus iudicet de aliqua eclipsi futura, per dispositiones
caelestium motuum. Sed haec positio praedicta inconvenientia non evadit:
quia sic cognoscere singulare in causis universalibus, non est cognoscere
ipsum ut est singulare, hoc est ut est hic et nunc. Astrologus enim cognoscens
eclipsim futuram per computationem caelestium motuum, scit eam in universali;
et non prout est hic et nunc nisi per sensum accipiat. Administratio autem
et providentia et motus sunt singularium, prout sunt hic et nunc.
<BR>Et ideo aliter dicendum est quod, sicut homo cognoscit diversis viribus
cognitivis omnia rerum genera, intellectu quidem universalia et immaterialia,
sensu autem singularia et corporalia; ita angelus per unam intellectivam
virtutem utraque cognoscit. Hoc enim rerum ordo habet, quod quanto aliquid
est superius, tanto habeat virtutem magis unitam et ad plura se extendentem:
sicut in ipso homine patet quod sensus communis, qui est superior quam
sensus proprius, licet sit unica potentia, omnia cognoscit quae quinque
sensibus exterioribus cognoscuntur, et quaedam alia quae nullus sensus
exterior cognoscit, scilicet differentiam albi et dulcis. Et simile etiam
est in aliis considerare. Unde cum angelus naturae ordine sit supra hominem,
inconveniens est dicere quod homo quacumque sua potentia cognoscat aliquid,
quod angelus per unam vim suam cognoscitivam, scilicet intellectum, non
cognoscat. Unde Aristoteles pro inconvenienti habet ut litem, quam nos
scimus, Deus ignoret; ut patet in I De anima, et in III Metaphys.
<BR>Modus autem quo intellectus angeli singularia cognoscit, ex hoc considerari
potest quod, sicut a Deo effluunt res ut subsistant in propriis naturis,
ita etiam ut sint in cognitione angelica. Manifestum est autem quod a Deo
effluit in rebus non soIum illud quod ad naturam universalem pertinet,
sed etiam ea quae sunt individuationis principia: est enim causa totius
substantiae rei, et quantum ad materiam et quantum ad formam. Et secundum
quod causat, sic et cognoscit: quia scientia eius est causa rei, ut supra
ostensum est. Sicut igitur Deus per essentiam suam, per quam omnia causat,
est similitudo omnium, et per eam omnia cognoscit non solum quantum ad
naturas universales, sed etiam quantum ad singularitatem; ita angeli per
species a Deo inditas, res cognoscunt non solum quantum ad naturam universalem,
sed etiam secundum earum singularitatem, inquantum sunt quaedam repraesentationes
multiplicatae illius unicae et simplicis essentiae.
<P>Ad primum ergo dicendum quod Philosophus loquitur de intellectu nostro,
qui non intelligit res nisi abstrahendo; et per ipsam abstractionem a materialibus
conditionibus, id quod abstrahitur, fit universale. Hic autem modus intelligendi
non convenit angelis, ut supra dictum est: et ideo non est eadem ratio.
<P>Ad secundum dicendum quod secundum suam naturam angeli non assimilantur
rebus materialibus sicut assimilatur aliquid alicui secundum convenientiam
in genere vel in specie, aut in accidente; sed sicut superius habet similitudinem
cum inferiori, ut sol cum igne. Et per hunc etiam modum in Deo est similitudo
omnium, et quantum ad formam et quantum ad materiam, inquantum in ipso
praeexistit ut in causa quidquid in rebus invenitur. Et eadem ratione species
intellectus angeli, quae sunt quaedam derivatae similitudines a divina
essentia, sunt similitudines rerum non solum quantum ad formam, sed etiam
quantum ad materiam.
<P>Ad tertium dicendum quod angeli cognoscunt singularia per formas universales,
quae tamen sunt similitudines rerum et quantum ad principia universalia,
et quantum ad individuationis principia. Quomodo autem per eandem speciem
possint multa cognosci, iam supra dictum est.
<CENTER>
<P>ARTICULUS 3
<P>Utrum angeli cognoscant futura</CENTER>

<P>Ad tertium sic proceditur. Videtur quod angeli cognoscant futura.
<P>1. Angeli enim potentiores sunt in cognoscendo quam homines. Sed homines
aliqui cognoscunt multa futura. Ergo multo fortius angeli.
<P>2. Praeterea, praesens et futurum sunt differentiae temporis. Sed intellectus
angeli est supra tempus: parificatur enim intelligentia aeternitati, idest
aevo, ut dicitur in libro De causis. Ergo quantum ad intellectum angeli,
non differunt praeteritum et futurum; sed indifferenter cognoscit utrumque.
<P>3. Praeterea, angelus non cognoscit per species acceptas a rebus, sed
per species innatas universales. Sed species universales aequaliter se
habent ad praesens, praeteritum et futurum. Ergo videtur quod angeli indifferenter
cognoscant praeterita et praesentia et futura.
<P>4. Praeterea, sicut aliquid dicitur distans secundum tempus, ita secundum
locum. Sed angeli cognoscunt distantia secundum locum. Ergo etiam cognoscunt
distantia secundum tempus futurum.
<P>Sed contra, id quod est proprium signum divinitatis, non convenit angelis.
Sed cognoscere futura est proprium signum divinitatis; secundum illud Isaiae
41,23: Annuntiate quae ventura sunt in futurum, et sciemus quod dii estis
vos. Ergo angeli non cognoscunt futura.
<P>Respondeo dicendum quod futurum dupliciter potest cognosci. Uno modo,
in causa sua. Et sic futura quae ex necessitate ex causis suis proveniunt,
per certam scientiam cognoscuntur, ut solum oriri cras. Quae vero ex suis
causis proveniunt ut in pluribus, cognoscuntur non per certitudinem, sed
per coniecturam; sicut medicus qui praecognoscit sanitatem infirmi. Et
iste modus cognoscendi futura adest angelis; et tanto magis quam nobis,
quanto magis rerum causas et universalius et perfectius cognoscunt; sicut
medici qui acutius vident causas, melius de futuro statu aegritudinis prognosticantur.
Quae vero proveniunt ex causis suis ut in paucioribus, penitus sunt ignota,
sicut casualia et fortuita.
<BR>Alio modo cognoscuntur futura in seipsis. Et sic solius Dei est futura
cognoscere, non solum quae ex necessitate proveniunt, vel ut in pluribus,
sed etiam casualia et fortuita: quia Deus videt omnia in sua aeternitate,
quae, cum sit simplex, toti tempori adest, et ipsum concludit. Et ideo
unus Dei intuitus fertur in omnia quae aguntur per totum tempus sicut in
praesentia, et videt omnia ut in seipsis sunt; sicut supra dictum est cum
de Dei scientia ageretur. Angelicus autem intellectus, et quilibet intellectus
creatus, deficit ab aeternitate divina. Unde non potest ab aliquo intellectu
creato cognosci futurum, ut est in suo esse.
<P>Ad primum ergo dicendum quod homines non cognoscunt futura nisi in causis
suis, vel Deo revelante. Et sic angeli multo subtilius futura cognoscunt,
<P>Ad secundum dicendum quod, licet intellectus angeli sit supra tempus
quo mensurantur corporales motus, est tamen in intellectu angeli tempus
secundum successionem intelligibilium conceptionum; secundum quod dicit
Augustinus, VIII Super Gen. ad litt., quod Deus movet spiritualem creaturam
per tempus. Et ita, cum sit successio in intellectu angeli, non omnia quae
aguntur per totum tempus, sunt ei praesentia.
<P>Ad tertium dicendum quod, licet species quae sunt in intellectu angeli,
quantum est de se, aequaliter se habeant ad praesentia, praeterita et futura;
tamen praesentia, praeterita et futura non aequaliter se habent ad rationes.
Quia ea quae praesentia sunt, habent naturam per quam assimilantur speciebus
quae sunt in mente angeli: et sic per eas cognosci possunt. Sed quae futura
sunt, nondum habent naturam per quam illis assimilentur: unde per eas cognosci
non possunt.
<P>Ad quartum dicendum quod distantia secundum locum sunt iam in rerum
natura, et participant aliquam speciem, cuius similitudo est in angelo:
quod non est verum de futuris, ut dictum est. Et ideo non est simile.
<CENTER>
<P>ARTICULUS 4
<P>Utrum angeli cognoscant cogitationes cordium</CENTER>

<P>Ad quartum sic proceditur. Videtur quod angeli cognoscant cogitationes
cordium.
<P>1. Dicit enim Gregorius, in Moralibus, super illud Iob 28,17: Non aequabitur
ei aurum vel vitrum, quod tunc, scilicet in beatitudine resurgentium, unus
erit perspicabilis alteri sicut ipse sibi, et cum uniuscuiusque intellectus
attenditur, simul conscientia penetratur. Sed resurgentes erunt similes
angelis, sicut habetur Mt. 22,30. Ergo unus angelus potest videre id quod
est in conscientia alterius.
<P>2. Praeterea, sicut se habent figurae ad corpora, ita se habent species
intelligibiles ad intellectum. Sed viso corpore, videtur eius figura. Ergo
visa substantia intellectuali, videtur species intelligibilis quae est
in ipsa. Ergo, cum angelus videat alium angelum, et etiam animam, videtur
quod possit videre cogitationem utriusque.
<P>3. Praeterea, ea quae sunt in intellectu nostro, sunt similiora angelo
quam ea quae sunt in phantasia: cum haec sint intellecta in actu, illa
vero in potentia tantum. Sed ea quae sunt in phantasia, possunt cognosci
ab angelo sicut corporalia: cum phantasia sit virtus corporis. Ergo videtur
quod angelus possit cognoscere cogitationes intellectus.
<P>Sed contra, quod est proprium Dei, non convenit angelis. Sed cognoscere
cogitationes cordium est proprium Dei: secundum illud Ier. 17,9-10: Pravum
est cor hominis et inscrutabile, quis cognoscet illud? Ego, Dominus, scrutans
corda. Ergo angeli non cognoscunt secreta cordium.
<P>Respondeo dicendum quod cogitatio cordis dupliciter potest cognosci.
Uno modo, in suo effectu. Et sic non solum ab angelo, sed etiam ab homine
cognosci potest; et tanto subtilius, quanto effectus huiusmodi fuerit magis
occultus. Cognoscitur enim cogitatio interdum non solum per actum exteriorem,
sed etiam per immutationem vultus: et etiam medici aliquas affectiones
animi per pulsum cognoscere possunt. Et multo magis angeli, vel etiam daemones,
quanto subtilius huiusmodi immutationes occultas corporales perpendunt.
Unde Augustinus dicit, in libro De divinatione daemonum, quod aliquando
hominum dispositiones, non solum voce prolatas, verum etiam cogitatione
conceptas, cum signa quaedam in corpore exprimuntur ex animo, tota facilitate
perdiscunt: quamvis in libro Retract. hoc dicat non esse asserendum quomodo
fiat.
<BR>Alio modo possunt cognosci cogitationes, prout sunt in intellectu;
et affectiones, prout sunt in voluntate. Et sic solus Deus cogitationes
cordium et affectiones voluntatum cognoscere potest. Cuius ratio est, quia
voluntas rationalis creaturae soli Deo subiacet; et ipse solus in eam operari
potest, qui est principale eius obiectum, ut ultimus finis; et hoc magis
infra patebit. Et ideo ea quae in voluntate sunt, vel quae ex voluntate
sola dependent, soli Deo sunt nota. Manifestum est autem quod ex sola voluntate
dependet quod aliquis actu aliqua consideret: quia cum aliquis habet habitum
scientiae, vel species intelligibiles in eo existentes, utitur eis cum
vult. Et ideo dicit Apostolus, I Cor. 2,11, quod quae sunt hominis, nemo
novit nisi spiritus hominis, qui in ipso est.
<P>Ad primum ergo dicendum quod modo cogitatio unius hominis non cognoscitur
ab alio, propter duplex impedimentum: scilicet propter grossitiem corporis,
et propter voluntatem claudentem sua secreta. Primum autem obstaculum tolletur
in resurrectione, nec est in angelis. Sed secundum impedimentum manebit
post resurrectionem, et est modo in angelis. Et tamen qualitatem mentis,
quantum ad quantitatem gratiae et gloriae, repraesentabit claritas corporis.
Et sic unus mentem alterius videre poterit.
<P>Ad secundum dicendum quod, etsi unus angelus, species intelligibiles
alterius videat, per hoc quod modus intelligibilium specierum, secundum
maiorem et minorem universalitatem, proportionatur nobilitati substantiarum;
non tamen sequitur quod unus cognoscat quomodo alius illis intelligibilibus
speciebus utitur actualiter considerando.
<P>Ad tertium dicendum quod appetitus brutalis non est dominus sui actus,
sed sequitur impressionem alterius causae corporalis vel spiritualis. Quia
igitur angeli cognoscunt res corporales et dispositiones earum, possunt
per haec cognoscere quod est in appetitu et in apprehensione phantastica
brutorum animalium; et etiam hominum, secundum quod in eis quandoque appetitus
sensitivus procedit in actum, sequens aliquam impressionem corporalem,
sicut in brutis semper est. Non tamen oportet quod angeli cognoscant motum
appetitus sensitivi et apprehensionem phantasticam hominis, secundum quod
moventur a voluntate et ratione: quia etiam inferior pars animae participat
aliqualiter rationem, sicut obediens imperanti, ut dicitur in I Ethic.
Nec tamen sequitur quod, si angelus cognoscit quod est in appetitu sensitivo
vel phantasia hominis, quod cognoscat id quod est in cogitatione vel voluntate:
quia intellectus vel voluntas non subiacet appetitui sensitivo et phantasiae,
sed potest eis diversimode uti.
<CENTER>
<P>ARTICULUS 5
<P>Utrum angeli cognoscant mysteria gratiae</CENTER>

<P>Ad quintum sic proceditur. Videtur quod angeli mysteria gratiae cognoscant.
<P>1. Quia inter omnia mysteria excellentius est mysterium incarnationis
Christi. Sed hoc angeli cognoverunt a principio: dicit enim Angustinus,
V Super Gen. ad litt., quod sic fuit hoc mysterium absconditum a saeculis
in Deo, ut tamen innotesceret principibus et potestatibus in caelestibus.
Et dicit Apostolus, I ad Tim. 3,16, quod apparuit angelis illud magnum
sacramentum pietatis. Ergo angeli mysteria gratiae cognoscunt.
<P>2. Praeterea, rationes omnium mysteriorum gratiae in divina sapientia
continentur. Sed angeli vident ipsam Dei sapientiam, quae est eius essentia.
Ergo angeli mysteria gratiae cognoscunt.
<P>3. Praeterea, prophetae per angelos instruuntur, ut patet per Dionysium,
4 cap. Angel. hier. Sed prophetae mysteria gratiae cognoverunt: dicitur
enim Amos 3,7: Non faciet Dominus verbum, nisi revelaverit secretum ad
servos suos, prophetas. Ergo angeli mysteria gratiae cognoscunt.
<P>Sed contra est quod nullus discit illud quod cognoscit. Sed angeli,
etiam supremi, quaerunt de divinis mysteriis gratiae, et ea discunt: dicitur
enim 7 cap. Cael. hier., quod sacra Scriptura inducit quasdam caelestes
essentias ad ipsum lesum quaestionem facientes, et addiscentes scientiam
divinae eius operationis pro nobis, et Iesum eas sine medio docentem; ut
patet Isaiae 63,1, ubi quaerentibus angelis, Quis est iste qui venit de
Edom?, respondit Iesus: Ego, qui loquor iustitiam. Ergo angeli non cognoscunt
mysteria gratiae.
<P>Respondeo dicendum quod in angelis est cognitio duplex. Una quidem naturalis,
secundum quam cognoscunt res tum per essentiam suam, tum etiam per species
innatas. Et hac cognitione mysteria gratiae angeli cognoscere non possunt.
Haec enim mysteria ex pura Dei voluntate dependent: si autem unus angelus
non potest cognoscere cogitationes alterius ex voluntate eius dependentes,
multo minus potest cognoscere ea quae ex sola Dei voluntate dependent.
Et sic argumentatur Apostolus, I Cor. 2,11: Quae sunt hominis, nemo novit,
nisi spiritus hominis, qui in ipso est. Ita et quae sunt Dei, nemo novit
nisi Spiritus Dei .
<BR>Est autem alia angelorum cognitio, quae eos beatos facit, qua vident
Verbum et res in Verbo. Et hac quidem visione cognoscunt mysteria gratiae,
non quidem omnia, nec aequaliter omnes, sed secundum quod Deus voluerit
eis revelare; secundum illud Apostoli, I Cor. 2,10: Nobis autem revelavit
Deus per Spiritum suum. Ita tamen quod superiores angeli, perspicacius
divinam sapientiam contemplantes, plura mysteria et altiora in ipsa Dei
visione cognoscunt, quae inferioribus manifestant, eos illuminando. Et
horum etiam mysteriorum quaedam a principio suae creationis cognoverunt;
quaedam vero postmodum, secundum quod eorum officiis congruit, edocentur.
<P>Ad primum ergo dicendum quod de mysterio incarnationis Christi dupliciter
contingit loqui. Uno modo, in generali: et sic omnibus revelatum est a
principio suae beatitudinis. Cuius ratio est, quia hoc est quoddam generale
principium, ad quod omnia eorum officia ordinantur: Omnes enim sunt administratorii
spiritus, ut dicitur Heb. 1,14, in ministerium missi propter eos qui haereditatem
capiunt salutis; quod quidem fit per incarnationis mysterium. Unde oportuit
de hoc mysterio omnes a principio communiter edoceri. Alio modo possumus
loqui de mysterio incarnationis quantum ad speciales conditiones. Et sic
non omnes angeli a principio de omnibus sunt edocti: immo quidam, etiam
superiores angeli, postmodum didicerunt, ut patet per auctoritatem Dionysii
inductam.
<P>Ad secundum dicendum quod, licet angeli beati divinam sapientiam contemplentur,
non tamen eam comprehendunt. Et ideo non oportet quod cognoscant quidquid
in ea latet.
<P>Ad tertium dicendum quod quidquid prophetae cognoverunt de mysteriis
gratiae per revelationem divinam, multo excellentius est angelis revelatum.
Et licet prophetis ea quae Deus facturus erat circa salutem humani generis,
in generali revelaverit; quaedam tamen specialia Apostoli circa hoc cognoverunt,
quae prophetae non cognoverant; secundum illud Eph. 3,4-5: Potestis, legentes,
intelligere prudentiam meam in mysterio Christi, quod aliis generationibus
non est agnitum, sicut nunc revelatum est sanctis apostolis eius. Inter
ipsos etiam prophetas, posteriores cognoverunt quod priores non cognoverant;
secundum illud Psalmi 118,100: Super senes intellexi. Et Gregorius dicit
quod per successiones temporum, crevit divinae cognitionis augmentum.
<p class=border></P>

<p>
<table border=0 cellspacing=10 cellpadding=0 align=center>
<tr>
	<td><a href="/aquinas.html">St. Thomas Aquinas</A>
	<td><a href="/christian.html">Christian Latin</A>
	<td><a href="/index.html">The Latin Library</A>
	<td><a href="/classics.html">The Classics Page</A>
</TABLE>
</P>
</BODY></HTML>
</BODY></HTML>
