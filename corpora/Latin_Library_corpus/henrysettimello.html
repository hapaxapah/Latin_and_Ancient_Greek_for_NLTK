<html>
	<head>
		<title>
			Henry of Settimello: Elegia
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>HENRY OF SETTIMELLO: ELEGIA<br>
<span style="font-size: 80%;">(fl. c. 1190?)</SPAN>
</p>

<p class=border></P>

<p>
<b>Liber I</B>
</p>

<p>
Quomodo sola sedet probitas! Flet et ingemit, aleph!<br>
facta velut vidua que prius uxor erat.<br>
Cui de te, fortuna, querar? Cui? Nescio. Quare,<br>
perfida, me cogis turpia probra pati?<br>
Gentibus obprobrium sum crebraque fabula vulgi;<br>
dedecus agnoscit tota platea meum.<br>
Me digito monstrant, subsannant dentibus omnes,<br>
ut monstrum monstror dedecorosus ego.<br>
Mordeor obprobriis: de me mala cantica cantat<br>
vulgus, et horrendus sum sibi psalmus ego.<br>
Fama per antiphrasin cantat multumque cachinnum<br>
de me ludificans impia turba movet.<br>
Concutit a tergo michi multa ciconia rostrum,<br>
hic aures asini fingit, et ille canem.<br>
Turba molendini, grex furni, concio templi<br>
in mea facundis vocibus acta sonant.<br>
Si me commendet Naso, si musa Maronis,<br>
si tuba Lucani, vix bona fama foret.<br>
Quem semel horrendis maculis infamia nigrat<br>
ad bene tergendum multa laborat aqua.<br>
Fata neronizant in me: michi triste prophetant<br>
Astra poli, michi dat tristia signa polus.<br>
O dolor, o pudor, o gravitas, o tristia fata!<br>
Sum miser et nulli sum miserandus ego.<br>
O bona prosperitas, ubi nunc es? Nunc mea versa est<br>
in luctum cithara, fit lacrimosa lira.<br>
O mala dulcedo, subito que sumpta venenas,<br>
queve recompensas mellea felle gravi!<br>
O felix qui non est usus prosperitate!<br>
Namvenit ex sola prosperitate dolor.<br>
Non sine felle suo dulcet fortuna nec albet<br>
absque nigredine, nec mons sine valle fuit.<br>
Cui multum mellis, multum dedit ipsa veneni;<br>
mel vomuit primum felleus ille sapor.<br>
Sic gravius cadit hic quem format forma gigantis<br>
quam nanus cuius parvula forma sedet.<br>
Ut plumbum, gravius pluma paleaque lapillus,<br>
sic gravius cadit hic qui bona multa tulit.<br>
Hic ego, qui fueram satur omni prosperitate,<br>
hoc verum fateor omnibus esse modis.<br>
Numinis ambiguos vultus deprendo, novercam<br>
sentio Fortunam, que modo mater erat.<br>
Sum miser et miseri nullus miserans miseretur:<br>
in peius veniunt omnia dira michi.<br>
Temperat assidue pro me Fortuna venenum,<br>
quo sitit illa caput mortificare meum.<br>
Nil agit. Infelix, perii! Nequit ergo nocere<br>
amplius: extincto vulnera nulla nocent.<br>
Heu, quid agam, quid agam? Plorabo. Sufficit istud?<br>
Non, quia fata michi deteriora parant.<br>
Quid tibi, magne, tuli, quid, Jupiter? Unde nocendi<br>
ista sitis? Celo fulmina nulla tuli,<br>
Nec petii thalamos Junonis, nec volui, nec<br>
seva giganteis fratribus arma dedi.<br>
Cur michi, seve, noces? Cur? Cur? Dic. Ç Nescio. Ç Nescis?<br>
Ergo quid innocuo, Jupiter alte, noces?<br>
Hic nimis insanum redolet, caret et Salomone,<br>
qui nocet innocuo quique nocere cupit.<br>
Namnimis iratus, nimis superbus et ultra,<br>
qui ferit insontem, crimine dante locum.<br>
Quid me persequeris igitur?Victoriaparva<br>
est miserum multis ledere possemalis.<br>
Desine. Quid mirum si Davum vincat Achilles<br>
et si Tersiten conterat Hector equo?<br>
Nam, quotiens miserum probus expugnare laborat,<br>
se misero similem nititur esse probus.<br>
Ad lacrimas redeo, quarum michi copia, quarum<br>
excursus salsis potibus ora bibunt.<br>
Est cibus anxietas, lacrime sunt pocula, pena<br>
panis, vina dolor, est mihi vita mori.<br>
Quod patior, pallor loquitur maciesque figurat;<br>
indicat exsanguis turpiter alba cutis;<br>
nam facies habitum mentis studiumque fatetur,<br>
mensque quod intus agit nuntiat illa foris;<br>
internique status liber est et pagina vultus;<br>
exterior macies intus amara legit.<br>
Heu miser, heu demens, heu cecus! Semina mundi<br>
iratos animos in mea fata trahunt:<br>
est mihi terra nocens, ignis gravis, unda nociva;<br>
aer tristitia perfidiore nocet.<br>
Sic mihi septenis nocet impia turba planetis:<br>
quilibet in nostra morte planeta furit.<br>
Saturnus falcem, fulmen fert Jupiter, arma<br>
Mars, sol fervorem, dira venena Venus,<br>
Mercurius virgam, cupidas fert Luna sagittas:<br>
septem septena concitat arma cohors.<br>
Quo fugiam, vel quid faciam?Morsundique claudit,<br>
ne fugiam, cunctas imperiosa vias.<br>
Ve michi, ve misero, ve prosperitate carenti!<br>
Ve cui scire datur quicquid in orbe nocet!<br>
Ex quo prima parens vetito ieiunia fregit,<br>
nullus in hoc misero tam fuit orbe miser:<br>
nec Titius lacerus, refugis nec Tantalus undis,<br>
nec male qui rexit lora paterna puer.<br>
Orbatus Niobes, Job vermes, sibila Cadmi,
</p>

<p>
hec collata michi prosperitate vigent.<br>
Ergo quis infelix patitur peiora? Quis ille<br>
Tristanus qui me tristia plura tulit?<br>
Obruor oceano, sevisque reverberor undis,<br>
nesciet hinc reditum mersa carina suum.<br>
Decidit in cautes incauta carina, procellas<br>
sustinet innumeras invidiosa ratis.<br>
Me si tanta pati natura volebat amara,<br>
ponere debuerat perfidiore loco:<br>
aut gelida Sithia, nimio vel solis in ortu,<br>
aut ubi soligeris concidit ardor equis,<br>
aut ubi perfidior quadrangulus orbis habetur,<br>
vel quo perpetuum torrida zona calet,<br>
aut aliquo peiore loco qui gente vacaret,<br>
quo minus obprobrii cognita fama foret.<br>
Dulcius est miseris aliena vivere terra<br>
quam propria, male qua singula probra patent.<br>
Malo meum sciri longinquis dedecus Indis<br>
quam quos vicinos efficit ipse locus.<br>
Hic inter notos sotios, miser, inter amicos,<br>
quod nugor querula fertilitate, premor.<br>
Omnibus invideo melioribus: invida semper<br>
mens tantum rodi pro meliore solet.<br>
Quot sub sole vigent, fateor me tot meliores:<br>
sim licet Arturus, qualis habebor ero.<br>
Omnibus invideo; nullus michi: mens dolet hinc quod<br>
reciproca caret hinc transitione dolor.<br>
Namcaret invidia miser, immo miserrimus ille<br>
qui nimis omnimoda prosperitate caret.<br>
Quid sim, quid fuerim, cuias, ubi, quid vocer, unde<br>
natus, homo vel humus nescio, mentis inops.<br>
Me domini, sotii noti, quod maius, amici,<br>
Ç pro scelus! Ç in medio deseruere mari.<br>
Dum Zephyrus flabat, multis comitabar amicis;<br>
nunc omnes Aquilo, turbine flante, fugat.<br>
Ut phylomena canens frondes sonitumque canorum,<br>
et nemus et silvas, frigore tacta, fugit,<br>
sic, hiemis casus horrendaque nubila vitans,<br>
omnis in adversis rebus amicus abest;<br>
delicias veris sequitur; sed tempora brume<br>
deserit, alato remige, falsus amor.<br>
Vultur edax, corvusqueniger, presagaque cornix<br>
ventris ad ingluviem semper adesse parant.<br>
Leccatrix mel musca, lupusque cadavera: sic nunc<br>
predam, non homines, gens parat ista sequi.<br>
Vilis amicitie species, quam quelibet aura,<br>
quam variis variat fluctibus orba dea.<br>
Si tales olim Eurialus Nisusque fuissent,<br>
non durasset eis ille perhennis amor.<br>
Verus amor miserum non dedignatur amicum:<br>
vera fides tantum nescit amena sequi.<br>
Participat flores et grandem grandinis iram<br>
inconcussa fero turbine vera fides.<br>
Taliter unanimes loquitur seriptura sodales<br>
quos strinxit vero vimine verus amor.<br>
Prevalet hoc solo mala sors, quod monstrat amicos,<br>
qui bene, qui male; sic monstrat utramque fidem.<br>
Ut fornax aurum, navem mare, mucro catenas,<br>
sic gravior corda casus amica probat.<br>
Namcitius sotiis sotiabitur unica phenix,<br>
atque lupi citius pace fruetur ovis;<br>
et prius Arthurus veniet vetus ille Britannis,<br>
quam ferat adversis falsus amicus opem.<br>
Job, collata meis, angustia vincitur, inde<br>
quod coniux fuit et trinus amicus ei;<br>
ast ego desertus non illam cerno, nec illos:<br>
me preter nichilum constat habere nichil.<br>
Si Codrus foret hic, essem nunc codrior illo:<br>
nam nichil hic habuit, ast ego plura nichil.<br>
Tot mea sunt quod non sine mereginaiaceret:<br>
si foret hoc verum: " Pauper ubique iacet. "<br>
Temporibus cunctis ieiunus prosperitatis,<br>
morte minante, minis asperiora gemo.<br>
Ver dedit inditium, febrem mala contulit estas,<br>
nutriit autumpnus, frigida pascit hiems;<br>
nocte dieque malum me sciphis potat amaris,<br>
ut vigeant in me gaudia nulla mei.<br>
Luce queror, lacrimas fundo, suspiria ructo,<br>
scindo genas, plango pectora, rumpo comas.<br>
Colloquium turbe tamen est solatia luce,<br>
et minuit penas lectio crebra meas.<br>
Nocturna longe minor est angustia lucis,<br>
que mea multimodo corda dolore ligat.<br>
Nocte furit Furiis nimium Furor impius in me,<br>
qui mea maiori vulnere corda forat.<br>
Nocte gemo, gemino gemitus cumulusque dolorum<br>
crescit, corque coquit crebra gehenna meum.<br>
Ve michi! Sermo meus mea fabula crebra dolenti,<br>
dum tali mecum voce dolendo loquor.<br>
Sevit et innumeris cor lanceat ira sagittis<br>
penarumque fero turbine turba furit.<br>
Volvor et evolvor; lectus, bene mollis, acutis<br>
urticat spinis tristia membra meus.<br>
Nunc nimis est altum, nimium nunc decidit, unquam<br>
pulvinar medium nescit habere modum.<br>
Nunc caput inclino, nunc elevo, parte sinistra<br>
nunc ruo, nune dextra, nunc cado nuncque levor,<br>
nunc hac, nunc illac, nunc sursum, nunc rotor infra,<br>
et modo volvo caput qua michi parte pedes.<br>
Non ita stare queo: surgo lectumque revolvo;<br>
sic modo volvo pedes qua michi parte caput.<br>
Nec sic esse queo: proprio maledico clienti<br>
quod male cum lecto me facit esse meo.<br>
Vocibus iratis insontem clamo ministrum:<br>
"Huc, miser Ugo, miser, huc, maledicte, veni.<br>
Quid facis, Ugo? Iaces? Lectus meus iste quid est hoc<br>
quod male cotidie sternitur? Unde locus?"<br>
Tunc ipsum colaphis et pugnis verbero duris<br>
et sibi quod patior verbere vendo malum<br>
Volvit et evolvit plumamque reverberat ulnis<br>
et modo que tulerat vindicat acta puer.<br>
Tunc iterum iaceo. Dormire puto. Nichil est quod<br>
uno momento firmiter esse queam.<br>
Sic solet arboreas Boreas evolvere frondes,<br>
sic rota mortales, sic aqua seva rotam.<br>
Nunc calor ignitus, nunc frigus membra gelatum,<br>
nunc, hostilis ei, sudor aquosus habet.<br>
Tunc gemo, tunc oculi lacrimas, sua pocula, potant,<br>
immo vomunt gemino fonte rigante genas.<br>
Si sopor irrepsit, quod rarum, sompnia ludunt<br>
multimodis animos motibus egra meos.<br>
Mergor in Oceano, tenuem taxillor in assum,<br>
armatos video currere sepe deos.<br>
Flumina parva fluunt, aret mare, corruit Athlas,<br>
et geminas fortes concutit orbis aves.<br>
Sum velut implumis quam rodit in ilice cadmus,<br>
que diro matrem carmine clamat avis.<br>
Sum velut esuriens qui sompniat aurea tecta<br>
usibus et vestes pauper habere suis.<br>
Sum velut expectans properantem rusticus amnem,<br>
qui cupit excursis pergere siccus aquis.<br>
Sum velut elusus quem detinet alea lusor,<br>
qui cum perdiderit perdere plura parat.<br>
Sum velut insanus qui, cum plus leditur, hic plus<br>
fustibus et iactu liberiore furit.<br>
Ha nimis infelix qui sustinet innumeranda,<br>
qui patitur numeris omnia plura suis.<br>
Tot mala, tot penas patior, quod, si quis arenam<br>
conferat in numero, cedet arena meis.<br>
Pagina sit celum, sint frondes scriba, sit unda<br>
incaustrum, mala non nostra referre queant.<br>
Tam gravibus ledor quod non peiora timesco:<br>
qui summe miser est, plus nequit esse miser.<br>
Sit maledicta dies, in qua concepit et in qua<br>
me mater peperit, sit maledicta dies.<br>
Sit maledicta dies qua suxi pectus et in qua<br>
in cunis vagii, sit maledicta dies.<br>
Sit maledicta dies vite: de ventre sepulcro<br>
me transmutasset, o Deus, illa dies!<br>
Cum dabat ubera mater, ne malatantaviderem,<br>
debuerat iugulis presecuisse caput;<br>
mortua nam melius ascondere membra sepulcro<br>
quam vivendo pati deteriora nece.<br>
Omnia coniurant in me: Pater alme, misertus<br>
succurras misero, spes mea, summe Pater.
</p>

<p class=shortborder></p>

<p>
<b>Liber II</B>
</p>

<p>
Plange, miser, palmis, Henrice miserrime, plange,<br>
et caput et dura pectora plange, miser.<br>
Me sibi privignum Rannusia, dira noverca,<br>
ardet in horrendis perpetuaremalis.<br>
Est Fortuna michi serpente neronior omni;<br>
nam serpens fugit, at sepius illa fugat.<br>
Quando michi tribuet sors prospera prosperitatem?<br>
Non hodie, nec cras, quod puto, forsan heri.<br>
Cum me blandifero respexerit alea vultu,<br>
Arne, retro properans fonte recurre tuo.<br>
Quam male fructificat que numquam floruit arbor!<br>
Spes quoque messis abit cum male germen obit.<br>
O pudor, o timor, o dolor, o mala tedia vite,<br>
o comes assiduus plusque furore furor!<br>
Quid faciam? Vos hoc mea dicite turba dolorum;<br>
nam vos auxilium consiliumque meum.<br>
O Deus, o quare subito Fortuna rotatu<br>
cuncta molendinat mobiliore rota?<br>
Sors mala, sors peior, sors pessima, sorsque maligna<br>
facturam turpi protheat arte tuam.<br>
Hanc, Pater, hanc animam, misero quam carcere trudis,<br>
hanc lacrimis plenam suscipe, redde polo.<br>
Alme parens, animam, quam pene turba flagellat,<br>
suscipe quam stigiis tritat Erinis aquis,<br>
quam ferit Alecto, quam Thesiphoneque fatigat,<br>
cui Fortuna nocet quave Megera furit.<br>
Ergo pium pietas te reddat, ut impia cesset<br>
Alecto, miserum que lacerare sitit.<br>
Tu quoque, vesani promptissima causa doloris,<br>
asculta et celerem, perfida, siste rotam.<br>
Verberibus preceps diris, fortuna, quid est hoc<br>
quod caput affligis, insidiosa, meum?<br>
Quo rapis, o fera, me? Cresum facis, impia, Codrum,<br>
Nestora Tersitem, turpius ausa nefas.<br>
Numquid ego Scarioth? Numquid sum Pontius, unde<br>
tam graviter meruitantaflagella pati?<br>
Stulta, quid insanis? Caput hoc, caput hoc quid acerbas?<br>
Pone modum sceleri, perfida, pone modum.<br>
Deficiunt alii, me solum sola fatigas?<br>
Sed videas quid agas, ultio rara perit.<br>
Prospice ne tua te penarum turba sagittet:<br>
nam ferit actorem sepe sagitta suum.<br>
Heu, quid agis, quid agis? Quid me, quid, perfida, perdis?<br>
Pone modum sceleri, perfida, pone modum.<br>
Dic mihi, quid feci? Responde, lingua dolosa,<br>
responde per eum qui super astra sedet.<br>
Si nobis, vesana, tui si copia detur,<br>
dilacerata feris turpiter esca fores.<br>
Quis furor? Unde furis? Quid me, furiosa, lacessis?<br>
Pone modum sceleri, perfida, pone modum."
</p>

<p>
Talibus orba suas dictis dea prebuit aures;<br>
hec ait et celerem circinat ipsa rotam:<br>
"Quid mea mordaci laceras vaga facta Camena;<br>
quem fore plus misero plusque dolente dedi?<br>
Nonne meo mundi clauduntur regna pugillo?<br>
Nonne meum regnum climata cuncta tremunt?<br>
Grecus et Ebreus, et Barbarus atque Latinus<br>
me timet, exhorret, me veneratur, amat.<br>
Nonne potestates mundi mundique minora<br>
imperio cogo subdere cuncta meo?<br>
Nuper Alamannus, Siculam delatus in oram,<br>
ludendo feri¡am perdidit ipse suam.<br>
Perdidit hic equites, rochos peditesque minores,<br>
perdidit alphinos: vix bene tutus abit.<br>
Meque Saladinus, nimium vexilla salutis<br>
expugnans, hostem sentiet esse suam.<br>
Quid referam veteres quorum fert fama ruinam?<br>
Mater Pompeio, deinde noverca fui.<br>
Ubera sic Dario, post verbera, mellea Cyro,<br>
fellea post, nutrix ingeniosa, dedi.<br>
Tu quem fama silet, quem noscit dedecus, iram<br>
obprobriis laceras, obprobriose, meam.<br>
Quidve minas agitas?Reuses pro crimine lese<br>
Maiestatis, et hoc tota propago luet.<br>
Prospice quid facias, nondum perit omne venenum,<br>
et mea vis nondum desinit esse mea."
</p>

<p>
"Que peiora potes, meretrix fortuna, noverca<br>
pessima, Medea dirior, Ydra ferox?<br>
Deveni ad nichilum: restans michi spiritus ossa<br>
non habet, in quo nil hec tua probra valent.<br>
Morte nocere putas? Foret hec michi vita salubris:<br>
duplicior mors est morte carere mihi.<br>
Quam letus, quacumque Deus donaverit hora,<br>
suscipiam! Post hanc stercus in ore tuo.<br>
Quid totiens varias sumis, furiosa, figuras?<br>
Nunc alacris rides, nunc lacrimosa gemis,<br>
Floridanunc, nunc sordida; nunc nigra, nunc rubicunda;<br>
Aurea nunc, nunc es sordida facta luto.<br>
Protheus esne? Vagusne movet tua viscera ventus,<br>
vel tua diabolus viscera crebra movet?<br>
Semper es inconstans, vaga mobilis, aspera, ceca,<br>
instabilis, levior, perfida, surda, fera."
</p>

<p>
Tunc et subridens: "O quanto pulvere noctis<br>
humane mentis lumina ceca latent!<br>
Nunquid obaudisti: "Sermones ponderet unus<br>
quisque suos: sapiens cogitat ante loqui?"<br>
Legibus indictis utor; si legibus, ergo<br>
iustis; si iustis, iure fit, ergo bene.<br>
Nonne sua licite sic quilibet utitur arte?<br>
Quod sibi sors dederit utitur omnis homo:<br>
miles equis, piscator aquis et clericus hymnis,<br>
nauta fretis, pugiles Marte, poeta metris.<br>
Rusticus asper arat, numerat mercator avarus,<br>
virgo legitflores, stultus amator amat.<br>
Ast ego, que dea sum, qua nulla potentior orbe,<br>
quem ligat Occeani circulus orbe suo,<br>
nonne meam licite, stultissime, prosequar artem?<br>
Sic opus est ut te precipitando rotem.<br>
Ergo vide quid agas. Sapiens deliberat ante<br>
quam faciat; sic tu premeditare, miser.<br>
Ha, genus humanum mea quantis asperat acta<br>
morsibus, atque meum dentibus occat opus!<br>
Si sibi divitias digitis porrexero laxis,<br>
laudibus extollor imperialis ego:<br>
tunc ego summa parens et tuncreginaverenda,<br>
tunc dea summa, deo preferor ipsa Iovi.<br>
Sed si forte meam retinentem clausero dextram,<br>
morsibus et stimulis mordeor ipsa feris:<br>
tunc ego periura, tunc turpis adultera dicor,<br>
tuncque sacerdotem me vitiasse ferunt.<br>
Tu modo; sed quare me dentibus asper acutis,<br>
infelix, laceras colloquiisque tuis?<br>
Arbitrio loqueris: nam iuris pondus abhorres<br>
et dedignaris de ratione loqui.<br>
Se docet iniustam causam partemque tueri<br>
qui solis probris certat iniqua loqui;<br>
sic solet ignavus, cum desunt verba, sophysta<br>
garrulus, ut videant, voce tonare, sui.<br>
Sic quoque, cum desunt tibi iura, recurris ad ipsam,<br>
quam bene novisti, garrulitatis opem.<br>
Ergo si qua tuis, quod non puto, mentibus herent<br>
iusta, refer; vel tu, quod magis oro, sile."
</p>

<p>
Tunc ego: "Vesanum, meretrix Rannusia, monstrum,<br>
num licet hoc solum verba referre michi?<br>
Tu facis et dicis: laceras me, perfida, factis,<br>
improperas post hec facta nefanda michi.<br>
Nunc scio de facto quod semper culpa redundat<br>
in miserum, qui non unde tuetur habet;<br>
lis quotiens oritur aquilas atque inter olores,<br>
culpa solet minimis semper iniqua dari;<br>
sic quotiens certant Acteon rexque ferarum,<br>
pessima qui minor est iura fovere ferunt.<br>
Et quotiens rabies sevit Germanica Tuscis,<br>
oppida testantur lenia, fracta, fidem.<br>
Tu quoque me. Sed si vim vi depellere possem,<br>
vel taceas, tua vel parcior ira foret.<br>
Cautius ergo tuas satyras, inimica deorum,<br>
insere, vel tibi que sunt recitanda vide:<br>
nam male castigat sotios quem crimen eadem<br>
labepremit pariter quam removere studet.<br>
Sic Paris Egidem, sie Lucius ille Cethegum,<br>
sic quoque retrogradum mater aquosa suum."<br>
Non igitur studeas alios dampnare quod in te est,<br>
ne cadat in barbam pena pudenda tuam.<br>
Namfatuum nimis est aliquem dampnare seipsum,<br>
quod tibi ne facias, litigiosa, cave.<br>
Tuleviset leva, tu preceps, tu furiosa,<br>
tu ratione carens nescis habere modum.<br>
Me feris inque furis, laceras me meve lacessis,<br>
et latus et latum destruis omne meum."
</p>

<p>
Tunc ea: "Non unum mecum lucrabere nummum,<br>
qui dominam queris dedecorare tuam.<br>
Namque suo servus domino luctando repugnans<br>
calcitrat in stimulum perfidus ipse suum.<br>
Discant mortales dominos proprios venerari:<br>
nam qui fraude nocet, fraudibus ille perit.<br>
Numquid Alexander, numquid tu Cesar es? Unde<br>
tantasuperbia, vel tantus, inique, furor?<br>
Tu quis es? Unde furis? Te scimus et unde fuisti,<br>
que sit origo tui quique fuere patres.<br>
Te decet horrendis versare ligonibus arva,<br>
quod genus agresti postulat arte tuum,<br>
Et quis es? Unde venis? Cro, cro! Vesane, recede<br>
et geme perpetuum perpetuumque late.<br>
Quicquid agas, quicquid dicas, quicquid patiaris,<br>
non facis ut retrahas quod mea dextra trahit.<br>
Sic ego primatum venerandaque sceptra tenebo,<br>
et pro velle meo mel tibi felque dabo.<br>
Tu formica brevis, mus parvus, nanus inanis;<br>
quid michi, quid facies, nane pudende? Nichil.<br>
Nil tua probra, minas, generalis yconoma rerum<br>
curo, sed in cathedra glorior ipsa mea.<br>
Non minus unguipotens volucres leo papiliones,<br>
nec Polis angustumTiburavara minus,<br>
nec minus archivolans tremulas generosa cicadas<br>
quam tua, vaniloquax, verba minasque tremam.<br>
Quid tua sanna potest? Si quis derisor, et ipse<br>
derisus turbis omnibus esse solet.<br>
Nictimene sonitu deridet nocte volucres;<br>
numquid eam lacerat cetera turba die?<br>
Sie qui derident alios ridentur et ipsi:<br>
nil magis in populis est generale nota.<br>
Ergo quiesce, miser: miser, ergo quiesce, quiesce!<br>
Namleve verba potes ferre, sed acta gravant."
</p>

<p>
Tunc ego: "Deliris stomachor, Rannusia, dictis,<br>
dum michi probra tuis obicis, orba, metris.<br>
Dum mea veriloquis recitas convitia verbis,<br>
nil gravius vero sevior ira tenet.<br>
Non opus est verbis, gladio qui percutit hostem:<br>
nam satis ad vulnus sufficit ensis atrox.<br>
Improperasne michi genus? Usuraria, monstrum,<br>
fronte capillata sed retro rasa caput.<br>
Simia non es, turpior es, turpissima rerum<br>
res es, nescio quid, quam nichil esse velim.<br>
Sim licet agresti tenuique propagine natus,<br>
non vacat omnimoda nobilitate genus:<br>
non presigne genus, nec clarum nomen avorum,<br>
sed probitas vera nobilitate viget.<br>
In tenui calamo latitat mel sepe suave,<br>
et modici fontis temperat unda sitim.<br>
Nil tremis. Unde locus? Bucifal sepissime muscis<br>
et formicarum sepe fit esca lupus.<br>
Nil adeo validum, quod non quandoque teratur<br>
hoc et ab invalido, sepe videre potes:<br>
vomer humo, lapis unda, pollice gemma, quid ultra?<br>
Sepe quod est solidum frangere molle solet.<br>
Non semper Marium, nec semper sepe rotatum<br>
volvis Apollonium: fortior alter erit,<br>
qui redimens mea probra fero pugnabit agone<br>
et tibi forsan atrox auferet ille caput."
</p>

<p>
Tunc ea: "Pacificis loquar ex ratione loquelis,<br>
si placet et mecum pacificare velis.<br>
Despicerer nimium si starem semper eodem,<br>
vel bona, vel mala, vel inter utrumque manens.<br>
Omne quod est crebrum nimio vilescit in usu;<br>
omne quod est rarum carius esse solet.<br>
Pulegio piper est generosum vilius Indis,<br>
vilior herbicolor cautibus iaspis ibi.<br>
Carior est grisea gelidis clamis aspera Gotis<br>
qua fera carnificis dextera nudat ovem.<br>
Bononie claro plus milite carus habetur<br>
durus et horrendus, Marte furente, pedes.<br>
Non adeo potes ipse queri: tibi sepe benigna,<br>
et quamvis nunquam prodiga, larga fui.<br>
Nunc ego, nunc tibi proposui clementior esse,<br>
si libet, et mecum pacificare velis."
</p>

<p>
"Absit, iniqua canis, me tecum pacificare,<br>
sed tibi pacificet, seva, brunellus iners;<br>
nam tibi nulla fides, nullus modus, ordine nullo<br>
vivis, et est socius pro ratione furor."
</p>

<p>
Tunc ea: "Iudicio non tecum stare recuso,<br>
ut videat lex hoc iustiniana scelus.<br>
Si bene dicis, habes quod abest, ius et rationem;<br>
si male, preceptis ergo quiesce meis."
</p>

<p>
"Ni melius quam iura scias, ignara, rotatus,<br>
staret quem giras orbis in orbe tuo<br>
Sistere iudicio furiosi lege vetantur;<br>
ergo tibi ius, cum sis furiosa, vetat."
</p>

<p>
Tunc ea: "Vade ferox; hostis meus esse memento."<br>
"Tu quoque vade; hostis esse memento mea."
</p>

<p class=shortborder></p>

<p>
<b>Liber III</B>
</p>

<p>
Cum mea lamentans eleica facta referrem,<br>
et eum Fortune verba inimica darem,<br>
ecce nitens proba, que salomonior est Salomone,<br>
ante meum mulier lumen amena stetit,<br>
quam facies helenat, variat quam forma vicissim:<br>
nunc celum, nunc plus, nunc capit illa solum.<br>
Hanc Fronesin dictam septena cohors comitatur;<br>
prebuit officium cuilibet illa suum.<br>
Prima fovet pueros, alia silogizat, amenat<br>
tertia colloquiis, perticat illa solum,<br>
hec abacum monstrat, alia philomenat, et altum<br>
erigit ad superos septima virgo caput.<br>
His predicta dea sedit comitata deabus,<br>
et quasi compatiens mis patientis ait:
</p>

<p>
"Que lethea tuus potavit pocula sensus?<br>
Quo tua dormitat mens peregrina loco?<br>
Certe cecus es et tua mens exorbitat: illud<br>
tantillum nescis, quod scola docta dedit.<br>
Heu quantum pateris! De sola mente dolesco,<br>
quod tuus hoc peregre tempore sensus abit.<br>
Si foret hic Ypocras et tota medela Salerni,<br>
morbida non vel vix mens tuasanaforet:<br>
nam nequit antiquum medicina repellere morbum,<br>
quodque diu crevit durat in esse diu.<br>
Heu, doleo super hoc, quod mentem perdis et omni<br>
brutescis sensu, bestia factus homo.<br>
Quid tibi cum lacrimis? Lacrimarum copia nullum<br>
participem voti debilis esse facit.<br>
Qui gemit ingeminat sua dampna, dolore dolorem<br>
ampliat et duplici funere vivus obit.<br>
Quid tibi et iniuste Fortune? Multaque semper<br>
passus es obprobriis vincula propter eam.<br>
Visipsam non esse vagam? natura repugnat,<br>
que dedit instabilem semper et esse vagam.<br>
Seminat in spinis nature iura retractans,<br>
garrula divelli rana palude nequit.<br>
Qui cupit auferre naturam seminat herbam,<br>
cuius in Arturi tempore fructus erit.<br>
Te nimis aura rotat nimiumque moveris amaris,<br>
et nimium stolidum te facit esse dolor.<br>
Non hominem redolens hominis denigrat honorem,<br>
qui nequit adversis prospera iuncta pati.<br>
Utitur ignare dulci, non usus amaro:<br>
namque per oppositum noscitur omne bonum.<br>
Disce gravanda pati: patientia temperat iram<br>
et duros animos mentis oliva domat.<br>
Nonne recordaris, veluti, stimulante tyrampno,<br>
moriger innocua Seneca morte perit?<br>
Nonne meus Severinus inani iure peremptus<br>
carcere Papie non patienda tulit?<br>
Nonne cupidineus metrosus Naso magister<br>
expulsus patria pauper et exul obit?<br>
Quid referam multos, quorum sine crimine vita<br>
verbera Fortune non patienda tulit?<br>
Silva capillorum numeratis cederet illis,<br>
quos necis immunes inclita vita dedit.<br>
Aspera ferre decet: maturant aspera mentem<br>
et bene matura plenius uva sapit.<br>
Per nimios estus gelidas transitur ad umbras,<br>
sicque per oppositum dulcia querit homo.<br>
Laurea pro pena, pro morte corona resultat:<br>
unde laborat homo, premiat inde labor.<br>
Quid facis, inmunde, mundique inmunda quid optas?<br>
Inmundus mundus que tibi munda dabit?<br>
Vivere, stulte, putasne per omnia secula? Per fe'!<br>
Factus es insanus credulitate tua.<br>
Insani sane capitis gravitate laborat<br>
qui putat hoc mundo vivere posse diu.<br>
Sensus abit tuus et tuus intellectus oberrat,<br>
et tua letheis mens peregrinat aquis.<br>
Dic, ubi sunt que te docuit Bononia quondam?<br>
Hec, ego, dic, ubi sunt que tibi sepe dedi?<br>
Te multum fovi, docui te, sepe rogavi,<br>
et mea secreta sepe videre dedi.<br>
Tu mea vitis eras, tu palmitis umbra novelli,<br>
tu fructus validam spem michi sepe dabas.<br>
Te rastris colui, te sepis vimine cinxi,<br>
et lapides ex te et cuncta nocenda tuli.<br>
Tempus adest fructus, vitis dedit ipsa labruscas,<br>
proquerosacrevit aspera spina diu.<br>
Heu, cadit in spinis quod ego in te semino semen,<br>
et mentem spina suffocat ipsa tuam!<br>
Quod loquor et moneo, quod semino, suscipit ipsa<br>
que male multiplicat semen arena suum.<br>
Tu nimium tuus es, nimis et tibi credis, inepte,<br>
et solus credis providus esse Cato:<br>
phylosophus nimis es nimiumque platonior ipso,<br>
ultra phylosophos mens tua sepe fluit.<br>
Absque labore sequi (pitagorica cornua cerne)<br>
virtutem dextro limite nemo potest.<br>
Est alia furca facilis descensus Averni,<br>
ut docet archiloqua voce poeta Maro.<br>
Non sine sudore probitatis scanditur arbor,<br>
nec sine sudore martiapalmavenit.<br>
Laudo te, sed in hoc non laudo quod ipsa caduca<br>
aufugisse citis gressibus orbe gemis.<br>
Pro dolor! Unde doles, dolor? Unde tilmes, dolor? Unde<br>
ploras? Que tua sunt, o miseranda cinis?<br>
Primitus in mundo tecum tua quanta tulisti?<br>
Nudus eras primo et postea nudus eris."
</p>

<p>
Tunc ego: "Mira refers. Quid et hoc est, vera sophya,<br>
quod dicis? Nimis est hic mihi sermo gravis.<br>
Quis modo tam mitis, tam dulcis tamque benignus,<br>
quem nimis hec ultra non ferat ira modum?<br>
Non ego, eum videam paleis postponere grana,<br>
cum superet molles nunc saliunca rosas,<br>
cum fructus hodie ante suos paret edereflores<br>
arbor abortivis prodigiosa comis,<br>
cum quod (grande nefas!) tolluntur ad alta nefandi<br>
et premitur vita deteriore probus.<br>
Dic michi, qui mores, que vita, quis ordo Neroni<br>
Urbis et orbis opes imperiumque dedit?<br>
Ecce (sed id taceo) multi, probitate vetante,<br>
nomen habent, quibus est nominis umbra pudor."
</p>

<p>
Tunc ea: "Deciperis, nec te ignorantia iuris<br>
excusat; nimis es, imperiose, rudis.<br>
Quam gravis hic labor et quam magna industria mentis<br>
noscere veraci cognitione probos!<br>
Sepe bonos mendax mentitur opinio pravos<br>
atque e converso promovet ipsa malos.<br>
Omnis que niveo volucris plumescit amictu,<br>
non est, si simulet, vera columba tamen.<br>
Sepe sub agnina latet hirtus pelle Lycaon,<br>
subque Catone pio perfidus ipse Nero.<br>
Econtra, bene scis, inter latet hispida mollis<br>
tegmina sanguineo tincta ruborerosa,<br>
tamque duces claros, Itacum prolemquePhilippi,<br>
membra per obscuros littera prisca refert.<br>
Multa vides igitur, faleris circumdata fictis,<br>
que se longe aliter quam videantur habent.<br>
Iniustos habuisse doles fastigia rerum:<br>
longa tibi status hic causa doloris erit.<br>
Quam sit ad alta trahi miserum mortalibus omen<br>
nescis; si scires hoc, siluisse velis.<br>
Promovet iniustos Fortuna volubilis, ut quos<br>
scandere precipites fecit, ad ima rotet;<br>
nam graviore ruit turris tumefacta ruina,<br>
et gravius pulsat alta cupressus humum.<br>
Mens hominum quantis errorum ceca tenebris<br>
mergitur, ut reputet sola nefanda bonum.<br>
Non felix qui non ubi crescat honore, sed hic qui<br>
non ubi decrescat, quo neque possit, habet.<br>
Ve tibi, ve, mortale genus, quod semper ad alta<br>
niteris ut lapsu perfidiore cadas!<br>
Hic gladios, hic pocula sevus et hostis et hospes<br>
temperat, interitus dira venena sui.<br>
Aspice, cui totiens Capitolia celsa triumphos<br>
obtulerant, famulum fata tulisse suum.<br>
Aspice quem Babilon cupido potavit in auro<br>
fataque quam tulerit Cesar acerba suis.<br>
Nonne ferox Macedum protectus ab hoste tyrampnus<br>
corda venenatus inter amica perit?<br>
Quid Darium referam, quid Cyrum, quidve Neronem?<br>
Namtenui semper stamine pendet honor.<br>
Ecce modernorum priscis exempla relictis:<br>
paupertate nichil tutius esse potest.<br>
Unicus ille leo, fidei vigor, unicus imo<br>
murus et hostilis unicus ille timor,<br>
dux ferus et nostre Corradus causa salutis,<br>
(Cur? Quia magnus erat.) proditione perit.<br>
Qui modo regnantes et fortes fregerat arces,<br>
cui genus et census robora dura dabant,<br>
nuper (ve misero!) sub paupertatis amictu<br>
captus et inclusus Anglicus acta luit.<br>
O cecum mortale genus, quid tutius ergo<br>
paupertate? Fere nil: nichil absque fere.<br>
Vade per Yspanos, et nigros vade per Indos,<br>
vade per insidias, vade per omne nemus,<br>
vade per hostiles cuneos turmasque latronum,<br>
dummodo sis verus, tutus, egenus, eris.<br>
Quid faciet vacuus coram latrone viator?<br>
Letus et intrepidus fundet ad astra melos.<br>
Quid rutili torques, quid prosunt ergo thiare,<br>
quid sceptrum, quid honos, quid loculusve satur?<br>
Quidve magistratus et quid pretiosa supellex?<br>
Paupertate nichil tutius esse potest."
</p>

<p>
Tunc ego: "Scire velim, si non nimis esset onustum:<br>
mundus an hic vene deterioris erit,<br>
an proprium, quod amo, scelus exuet an magis isto<br>
qui iacet infelix stabit in esse suo?<br>
Dic tamen Ç unde supra memini bene Ç cur retulisti:<br>
"inmundus mundus que tibi munda dabit"?"
</p>

<p>
Tunc ea: "Vix umbram gerit hoc: preludia rerum<br>
solvere propositum luciditate queunt.<br>
Nunquid ad argentum puro devenimus ab auro?<br>
alter ab argento cursus ad era fuit,<br>
tertius in ferrum fit cursus ab ere, quod et nunc<br>
decidit in, cursu deteriore, lutum.<br>
Deficiente luto, quid erit? Veniemus ad ipsum<br>
stercus et in tali feteat omnis homo.<br>
Ecce vides quantis putrescit sordibus iste<br>
mundus, et hoc ipsum nomen habere nequit.<br>
Omnia degenerant, peioribus omnia currunt<br>
cursibus, et, fracto remige, navis abit.<br>
Mundus amat, spernit, tenuat, secatur, abhorret:<br>
pessima, iustitiam, iura, nefanda, bonum.<br>
Mundus alit fraudes, refovet scelus, arcet honesta,<br>
recta fugit, violat federa, fera cupit.<br>
Ipsa, caput mundi, venalis curia pape<br>
prostat et infirmat cetera membra caput.<br>
Sacrum Ç cerne nefas nostroque pudentius evo Ç<br>
venditur in, turpi conditione, foro:<br>
crisma sacrum, sacer ordo, altaria sacra, sacrata<br>
dona; quid hec ultra? Venditur ipse Deus.<br>
O sacra, que sacras maculant commertia sedes!<br>
O sacra que faciunt celica templa forum!<br>
Tale, tuus mundus, si mundus iure vocatur,<br>
tale frequentatum sudat habere forum.<br>
Ecce Ç sed ista pudet Ç circumvaga turba, scolares<br>
sectantur propria venditione forum.<br>
Citra legis iter, pro, tam pretiosa propago<br>
venit servili conditione, dolor!<br>
Libertas vitiata fugit: nunquanque vocari<br>
ingenuum talem de ratione decet.<br>
Ecce, nefas! sese, stimulante cupidine, nupta<br>
vendit et innupte contingit illud idem.<br>
Si foret, ut quondam Lucretia, casta, crumena<br>
cum sibi porrigitur, cedet avara tibi.<br>
Penelope, vidue sue mercenaria vite,<br>
ad nummi sonitus audiet illa preces.<br>
Venditur, o dolor, omnificis sententia nummis,<br>
iudiciumque pium copia frangit opum.<br>
Deviat a vero corruptus munere iudex,<br>
falsilocumque facit ius piagazapium.<br>
Luxus edax livorque macer, cocus ardor habendi<br>
vastat opes, mordet optima, corda cremat.<br>
Pestis adulatrix Ç pro! Ç ficto risula vultu,<br>
cuncta potest, satrapis delitiosa comes.<br>
Ecce suo Pilades Ç scelus! Ç insidiatur Horesti,<br>
nuptaque sub proprium sannat iniqua virum.<br>
Clericus edoctus, miles rudis et leve vulgus<br>
negligit, horret, alit: iura, modesta, malum.<br>
Migrat in exilium virtus vitiumque triumphat,<br>
regnat et in populis grande tribunal habet.<br>
Nescio quo ceco lenita papavere dormit<br>
mensque Creatorem nescit iniqua suum.<br>
En iterum toto lingua crucifigitur orbe,<br>
en iterum patitur dira flagella Deus!<br>
Vespasiana manus iterum consurgat et omnem<br>
diruat Occeanum qui scelerata patrat.<br>
Factorem factura suum, stimulante tyrampno<br>
delicti, factis despicit orba suis.<br>
Inde fames venit, inde gravis discordia regnis,<br>
inde Cananeis preda cibusque sumus,<br>
inde premit gladius carnalis spiritualem,<br>
et vice conversa spiritualis eum.<br>
Hinc subitos Atropos predatrix occupat artus,<br>
nec sinit ut doleat peniteatque miser.<br>
Iure vides igitur quod recta ligatio nectit<br>
"inmundus mundus" hec duo verba simul."
</p>

<p class=shortborder></p>

<p>
<b>Liber IV</B>
</p>

<p>
"Hactenus unde dolor et que fomenta doloris<br>
vidimus, inventa perfiditatemali:<br>
nunc opus est, morbumlevisut medicina refrenet<br>
atque hostem faciat hostis abesse suum.<br>
Primitus insanas lacrimarum pelle procellas,<br>
quarum coniugio perditur omne bonum:<br>
nam dolor accumulat vires, ubi planctus abundat,<br>
tristitiamquemaliduplicat ipse sui.<br>
Si mala dat planctus, malus est hic ergo, necesse;<br>
si malus, ergo nocet; si nocet, ergo fuge.<br>
Contra merorem,capegaudia, velle refrena,<br>
atquemalifinem semper adesse puta.<br>
Grata superveniet que non sperabitur hora,<br>
que compensabit fellea prisca favis.<br>
Una serena dies multorum nubila pensat,<br>
et lutcum, tergit quod facit unda, solum.<br>
Fortunam dimitte vagam, permitte vagari,<br>
que nunquam stabili ludere fronte potest.<br>
Contra Fortunam sis constans, sis patiens, sis<br>
ferreus, adversi te neque frangat hiems.<br>
Fortuna ridente gemas, plorante ioceris:<br>
ipsa sit auspitium tempus in omne tuum.<br>
Cuncta rotat fortuna rota, qua cuncta rotantur;<br>
sic tenui magnus orbis in orbe perit.<br>
Firmus in adversis piger ad mala, tardus ad iram,<br>
promptus ad obsequium, triste ad omne nefas.<br>
Sis tibi discipulus aliisque magister, et intus<br>
sis tuus, extra sed totus alius eris.<br>
Virtutem pete sed vitium fuge, quod sit honestum<br>
quere, quod utile; quod turpe fugando fuge.<br>
Amplexanda tibi, cleri thesaurus, honestas<br>
et ratio, populis heu! modo rara comes.<br>
Ne viscosa manus oleoque nec uncta sit, immo,<br>
inter utrumque tenens, respuat omne nimis.<br>
Inter Democritum tristemque Demostena curre,<br>
inde statum libret virgo modesta tuum.<br>
Stillet in ore favus, sed mente resultet oliva,<br>
et non sit totus sensus in ore tuo.<br>
Respue multivagos, stabiles sectare, caduca<br>
pensa, peccantes argue, siste leves.<br>
Dicta minus sint, facta magis, sis parcus in hymnis,<br>
parcus in obprobriis, largus ad omne decus.<br>
Factaque si desint, non desint verba benigna:<br>
nam multos caros mellea lingua parit.<br>
Maiores sectare, pares venerare, minores<br>
instrue; vel iuvenes punge, vel unge senes.<br>
Ebrietatis honus fuge, sperne Cupidinis antrum:<br>
exulat hinc virtus hec ubi iura tenent.<br>
Sibila ne vulgi, nec dona retrograda cures;<br>
extra virtutem sit tua cura nichil.<br>
Si Petra sit glacies, quid ad hoc? Magis utilis esset<br>
paganus tibi quam Clagiver, uncus homo.<br>
Aurum plumbescit, quid ad hoc? Et nectar acescit;<br>
quodque Monarcha negat sepe tetrarcha facit.<br>
Ergo Dei primo confidas in bonitate,<br>
et tua virtutum iure secundet eam.<br>
Natura contentus eris; mala scandala vita,<br>
et tua consilium quelibet acta probent.<br>
Ad tempus lusor, nunquam delusor, amicus<br>
semper sis minus in corpore, mente magis.<br>
Sanctiloquos rimare libros, mansuesce rogatus;<br>
legibus insuda, nil nisi iusta refer.<br>
Paucis dedecus, omnibus obsequium, caveas ne<br>
frons rugosa neget quod manus ipsa facit.<br>
Qui decus oblatum rugosa fronte venenat,<br>
plus mihi diabolo displicet ille dator,<br>
Dona serenus homo carumque serenat amicum,<br>
atque datum facie duplicat ipse suum.<br>
Nil nisi quod dederis promittas; namque trutanam<br>
esse facit linguam sepe ciragra manus.<br>
Mallem te podagrum quam taliter esse ciragrum:<br>
invalidis pedibus auxiliantur equi.<br>
Quod donare velis, dones sine spe redeundi,<br>
ne quod aperta dedit, detrahat unca manus:<br>
nam dator ablator cancrum gradiendo figurat,<br>
quem cancrum faciat dedecus esse suum.<br>
Nec circa famulos te pessima consiliatrix<br>
concitet iratis vocibus ira gravis:<br>
maior enim virtus clementer habere clientes<br>
quam quos maiores efficit ipse gradus.<br>
Ne sis linguosus, nec in omni famine mutus,<br>
sed sola studeas utilitate loqui.<br>
In te cognoscas alios: magis utile nil est,<br>
et magis urbanum nullus in orbe potest.<br>
Ne sit amica tibi pregnans extensio ventris:<br>
nam nimis est miserum corpus hebere cibis.<br>
Nulla minor virtus sotium quam vincere mensa,<br>
et sacco ventris equiparare peram.<br>
Ipocrite vitium, Simonis contagia, que nunc<br>
clericus omnis amat, sint inimica tibi.<br>
Accusare cave, quem non accusat abusus,<br>
ne, male procedens, tu patiaris idem.<br>
Prospera non semper, nec queras semper amena:<br>
non semper dulcis lingitur ore favus.<br>
Non omni pratum festivant temporeflores,<br>
nec semper viridis purpurat herba solum.<br>
Utere discretis, quibus inclita vita sit, unde<br>
iam nisi discretum sumere nemo potest:<br>
namque bonis bona, sed de pravis prava trahuntur:<br>
dulcia de dulci palmite vina fluunt.<br>
Nonrosadat spinas, quamvit sit filia spine,<br>
nec viole pungunt, nec paradisus obest.<br>
Plus tibi sit carum mundum quam mundus, amicus<br>
quam sotius, quam sit sanguinis ipse gradus.<br>
Ne nimium stolide te credas credulitati:<br>
nam plus quam Scarioth traditat illa viros.<br>
Non magis Yconium Fredericum tradidit olim<br>
quam nunc credulitas suspitiosa suos.<br>
Plurima sustineas: iungo medicamina morbis,<br>
ut multum morbum multa medela fuget.<br>
Ut varias optant diversa negotia leges,<br>
sic varias fisicas invaletudo tremens.<br>
Hee succos, hee semen amant, hee cortice gaudent,<br>
his coma, radices, his medicina favet.<br>
Freneticos malve, colicos absinthia curant,<br>
empicus anetum, lac quoque spasmus amat.<br>
Sic non offitium celebrat quinarius unum<br>
sensus, sed propria quilibet arte viget.<br>
Ille colores, ille sonos, sapit ille sapores,<br>
alter odoratus; alter amena sapit.<br>
Tu quoque, quem nimio vitium deforme fatigat<br>
pondere, virtutum pocula plura bibas.<br>
Sit tibi cara tui victoria plus aliena,<br>
et te plus aliis vincere marte stude.<br>
Crede mihi, magis est virtute domare teipsum,<br>
quam vice Sansonis sternere mille viros.<br>
Quemlibet offitiis Ç ne queras quis sit Ç honora:<br>
nam multos claros letus amicat honor.<br>
Gressibus assiduis quisquis bene querit honorem<br>
reciprocis gradibus hunc quoque querit honor.<br>
Blandus adulator et proditor impius, equo<br>
semper, dum vivis, sint in amore tibi:<br>
nam naturali blanditor iure tenetur<br>
risibus et faleris proditor esse suis.<br>
Fistula dulce canit, michi si non, crede Gatoni,<br>
dum lira dulcisono carmine prodit aves.<br>
Nec nimis astutis vulpescat lingua loquelis:<br>
nam dubiam pariunt vulpida verba fidem.<br>
Neve tuum iactes alienum, deprecor, hymnum<br>
ne volucrum sinodo nuda cachinnet avis.<br>
Numquam cervicem sine cauda pingere temptes:<br>
nam sine fine suo primitiare nocet.<br>
Mutus ad obprobrium, surdusque ad murmura, cecus<br>
ad vanum, stolide claudus ad artis iter.<br>
Hymnificet de te tua non, sed vox aliena:<br>
nam bene festivos stercorat illa viros.<br>
Sit tibi plus inimica noverca superbia morum,<br>
quam que Christicolas gens Saladina necat.<br>
Sitque magis solito tibi gustus amoris amarus:<br>
nam scio, quod scio, quod tu fere stultus amas.<br>
Quid tibi cum ganea? Quid cum meretricis alumpno?<br>
Credis tu Paridi? Stultus es atqueParis.<br>
Spurius ille puer nullum suadebit honestum:<br>
natus adulterio, semper adulter erit.<br>
Quos heremitat amor, potius deremitat; et ipse<br>
fac amet Yppolitus, mente Priapus erit.<br>
Est fugiendus ob ista, fide ieiunus ab omni,<br>
qui nimis orbiculat deque crumenat, amor.<br>
Proscribas igitur gladiis et fustibus ipsum,<br>
et fugiendo fuga quem fuga sola fugat.<br>
Ne te pigritie consors dilatio tardet:<br>
ad bona nam cupiens omnia tarda putat.<br>
Nammora denigrat donum meritumque minorat;<br>
sed cita grandificat munera parva manus.<br>
Ne credas solos magnates esse timendos:<br>
est fidus socius, est et amicus amans.<br>
Maior honor Piladem carumque timere sodalem<br>
quam Sirie regem cesareosque duces.<br>
Invidians fugias morsusque sororis iniquos<br>
que rabido clarum dente caninat opus.<br>
Nec te pretereat humane sortis origo,<br>
terrea testa, luti gleba, miserque cinis.<br>
Heu, caro nostra, dolor, plus flore caduca caduco,<br>
qui parvo spatio fit puer atque senex!<br>
Quam fragilem textrix contexit aranea telam,<br>
tam fragili tegitur tegmine vita brevis.<br>
Quemlibet in propriis gradibus probitatis honora,<br>
optimitas tibi sit plus bonitate placens.<br>
Simplicitate fruens, hic scotica fercula miscet<br>
qui plus atque minus equat honore pari.<br>
Fermentat claros numerosa pecunia mores,<br>
que tibi si fuerit hospes, et hostis ego.<br>
Moribus excultus, sincerus mente, modestus<br>
actibus, exemplum voce, rigore gravis.<br>
Dura, modesta, probis; patiens, maturus, abundans:<br>
perfer, ama, tribuas; mente, vigore, manu.<br>
Contra ventosas rabies et fulminis ictus<br>
plus quercu solida lenis arundo potest.<br>
Prevalet in cunctis discreta modestia rebus,<br>
qua sine virtutum grande peribit opus:<br>
nam pravis dare, nil aliud quam prava fovere;<br>
unde probis tantum debet adesse manus.<br>
Sint licet obscuri, ne spernas corporis artus,<br>
in quibus ingenium plus brevitate potest.<br>
Lampadibus templum ditans, dulcore palatum,<br>
est brevis et fructu duplice servit apis.<br>
Est brevis accipiter, volucrum tamen obruit agmen,<br>
et fugat elatum vipera parva bovem.<br>
Sit tibi perpetuum spolians derisio dentes<br>
hostis, et insidie et dolus illud idem.<br>
Discretus, sapiens, urbanus, largus, honorus,<br>
providus, intentus, strenuus esto, vigil.<br>
Scripta legens veterum, rigidum sectare Catonem,<br>
morigerum Senecam, pacificumque Probum;<br>
Dulichium, Adrastum, Ciceronem, Nestora, Titum:<br>
pectore, consilio, more, loquendo, manu.<br>
Indue virtutum trabeam, mentemque trutanam<br>
exue, quere honum, despiciasque malum.<br>
Non Ypocras, non ipse suis Podalirius herbis,<br>
non (licet ingenium fundat Apollo suum)<br>
omnia verbosis memorent medicamina linguis;<br>
que si temptarem singula, tempus abit.<br>
Et michi Secaneos, ubi nostra palatia, muros<br>
(sic stat propositum mentis) adire libet.<br>
Ergo dicta tuis iungas medicamina morbis,<br>
et quecunque vides proficienda tibi.<br>
Litibus hostis, fraudibus hostis, criminis hostis,<br>
et que depravant omnibus hostis eris.<br>
Iuris amicus, honoris amicus, amicus honesti<br>
et que iustificant rebus amicus eris.<br>
Hec precepta libens vigili trahe morbidus aure,<br>
que permixta simul combibe, sanus eris.<br>
Et licet hec bona sint, multo potiora relinquo<br>
que non sunt humeris offitiosa tuis.<br>
Hec tibi sufficiant: non omnia possumus omnes;<br>
tu quod habere vales, suscipe: velle sine.<br>
Argento fruitur, rutilans cui deficit aurum,<br>
et violas carpit qui nequit ungue rosam."<br>
Tunc iter arripiens ait: "Hec, Henrice, reconde."<br>
Et finem verbis hunc dedit illa: "Vale."
</p>

<p>
O meus alter ego, probitatis alumpnus et hospes,<br>
Lognepres, Henricum mente resume tuum.<br>
Nulla remota via solidum partitur amorem,<br>
et quem partitur integritate caret.<br>
Nec mons, nec planum, nec pars spatiosa marina,<br>
disiungunt hos quos copulat unus amor.<br>
Lognepres, unde locus quod amor dimittat amorem?<br>
Talis ab oppositis dicitur esse locus.<br>
Ergo, ut vivat amor, concordia donat et unum<br>
Velle duos unum mentibus esse facit.<br>
Tuque, nec inmerito, cui nomen floris adheret,<br>
Florenti, famulum mente resume tuum.<br>
Pareo tibi, quia parco tuis, flos inclite, culpis,<br>
ni tua vivifices risibus acta tuis.<br>
Suscipe millenis citharam quam dirigo nervis,<br>
Orpheus ignota carminis arte rudis.<br>
Inclite, cui vivo, si vivo, provide presul<br>
Florentine, statum scito benigne meum.<br>
Sum passus gravia, graviora, gravissima, quarto<br>
passio, si velit ars, possit inesse gradu.<br>
Ergo vale, presul; sum vester, spiritus iste<br>
post mortem vester, credite, vester erit.<br>
Vivus et extinctus te semper amabo; sed esset<br>
viventis melior quam morientis amor.
</p>
<p class=border></P>
<p>
 <table border=0 cellspacing=15 cellpadding=0 align=CENTER>
<tr>
	<td><a href="medieval.html">Medieval Latin</A>
	<td><a href="index.html">The Latin Library</A>
	<td><a href="classics.html">The Classics Page</A>
</TABLE>
</P>
</BODY>
</HTML>