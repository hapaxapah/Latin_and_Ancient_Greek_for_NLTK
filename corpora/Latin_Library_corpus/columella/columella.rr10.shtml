<html>
	<head>
		<title>
			Columella: de Re Rustica X 
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>L. IUNIUS MODERATUS COLUMELLA<br>DE RE RUSTICA LIBER DECIMUS</p>

<p class=border></P>

<p>
<b>CEPURICUS DE CULTU HORTORUM</b>  
</P>

<p>
Faenoris tui, Silvine, quod stipulanti spoponderam tibi, reliquam pensiunculam percipe. Nam superioribus novem libris hac minus parte debitum, quod nunc persolvo, reddideram. Superest ergo cultus hortorum segnis ac neglectus quondam veteribus agricolis, nunc vel celeberrimus. Siquidem cum parcior apud priscos esset frugalitas, largior tamen pauperibus fuit usus epularum, lactis copia ferinaeque ac domesticarum pecudum carne velut aqua frumentoque summis atque humillimis victum tolerantibus.  
</P>

<p>
[2] Mox cum sequens et praecipue nostra aetas dapibus libidinosa pretia constituerit cenaeque non naturalibus desideriis sed censibus aestimentur, plebeia paupertas summota pretiosioribus cibis ad vulgares compellitur. [3] Quare cultus hortorum, quorum iam fructus magis in usu est, diligentius nobis, quam tradidere maiores, praecipiendus est, isque, sicut institueram, prorsa oratione prioribus subnecteretur exordiis, nisi propositum meum expugnasset frequens postulatio tua, quae praecepit, ut poeticis numeris explerem georgici carminis omissas partis, quas tamen et ipse Vergilius significaverat posteris se memorandas relinquere. Neque enim aliter istud nobis fuerat audendum quam ex voluntate vatis maxime venerandi; [4] cuius quasi numine instigante pigre sine dubio propter difficultatem operis, verumtamen non sine spe prosperi successus adgressi sumus tenuem admodum et paene viduatam corpore materiam, quae tam exilis est, ut in consummatione quidem totius operis adnumerari veluti particula possit laboris nostri, per se vero et quasi suis finibus terminata nullo modo speciose conspici. Nam etsi multa sunt eius quasi membra, de quibus aliquid possumus effari, tamen eadem tam exigua sunt, ut, quod aiunt Graeci, ex inconprehensibili parvitate harenae funis effici non possit. [5] Quare quicquid est istud, quod elucubravimus, adeo propriam sibi laudem non vindicat, ut boni consulat, si non sit dedecori prius editis a me scriptorum monumentis. Sed iam praefari desinamus. 
</P>

<p class=POETRY>
Hortorum quoque te cultus, Silvine, docebo,<br>
atque ea quae quondam spatiis exclusus iniquis,<br>
cum caneret laetas segetes et munera Bacchi,<br>
et te, magna Pales, necnon caelestia mella,<br>
Vergilius nobis post se memoranda reliquit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</SPAN><br>
Principio sedem numeroso praebeat horto<br>
pinguis ager putris glebae resolutaque terga<br>
qui gerit, et fossus gracilis imitatur harenas,<br>
atque habilis natura soli, quae gramine laeto<br>
parturit, et rutilas ebuli creat uvida bacas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</SPAN><br>
Nam neque sicca placet, nec quae stagnata palude<br>
perpetitur querulae semper convicia ranae.<br>
Tum quae sponte sua frondosas educat ulmos<br>
palmitibusque feris laetatur, et aspera silvis<br>
achradis, aut pruni lapidosis obruta pomis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</SPAN><br>
gaudet, et iniussi consternitur ubere mali;<br>
sed negat elleboros, et noxia carbasa suco,<br>
nec patitur taxos, nec strenua toxica sudat,<br>
quamvis semihominis vesano gramine feta<br>
mandragorae pariat flores maestamque cicutam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</SPAN><br>
nec manibus mitis ferulas nec cruribus aequa<br>
terga rubi spinisque ferat paliuron acutis.<br>
Vicini quoque sint amnes, quos incola durus<br>
attrahat auxilio semper sitientibus hortis,<br>
aut fons inlacrimet putei non sede profunda,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25</SPAN><br>
ne gravis hausuris tendentibus ilia vellat.<br>
Talis humus vel parietibus vel saepibus hirtis<br>
claudatur, ne sit pecori neu pervia furi.<br>
Neu tibi Daedaliae quaerantur munera dextrae,<br>
nec Polyclitea nec Phradmonis aut Ageladae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</SPAN><br>
arte laboretur, sed truncum forte dolatum<br>
arboris antiquae numen venerare Priapi<br>
terribilis membri, medio qui semper in horto<br>
inguinibus puero, praedoni falce minetur.<br>
Ergo age nunc cultus et tempora quaeque serendis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">35</SPAN><br>
seminibus, quae cura satis, quo sidere primum<br>
nascantur flores Paestique rosaria gemment,<br>
quo Bacchi genus aut aliena stirpe gravata<br>
mitis adoptatis curvetur frugibus arbos,<br>
Pierides tenui deducite carmine Musae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">40</SPAN><br>
Oceani sitiens cum iam Canis hauserit undas,<br>
et paribus Titan orbem libraverit horis,<br>
cum satur Autumnus quassans sua tempora pomis<br>
sordidus et musto spumantis exprimet uvas,<br>
tum mihi ferrato versetur robore palae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">45</SPAN><br>
dulcis humus, si iam pluviis defessa madebit.<br>
At si cruda manet caelo durata sereno,<br>
tum iussi veniant declivi tramite rivi,<br>
terra bibat fontis et hiantia compleat ora.<br>
Quod si nec caeli nec campi competit humor,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">50</SPAN><br>
ingeniumque loci vel Iuppiter abnegat imbrem,<br>
exspectetur hiemps dum Bacchi Gnosius ardor<br>
aequore caeruleo celetur vertice mundi,<br>
solis et adversos metuant Atlantides ortus.<br>
Atque ubi iam tuto necdum confisus Olympo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">55</SPAN><br>
sed trepidus profugit chelas et spicula Phoebus<br>
dira Nepae tergoque Croti festinat equino,<br>
nescia plebs generis matri ne parcite falsae.<br>
Ista Prometheae genetrix fuit altera cretae;<br>
altera nos enixa parens, quo tempore saevos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;60</SPAN><br>
tellurem ponto mersit Neptunus, et imum<br>
concutiens barathrum Lethaeas terruit undas.<br>
Tumque semel Stygium regem videre trementem<br>
Tartara, cum pelagi streperent sub pondere Manes.<br>
Nos fecunda manus viduo mortalibus orbe&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">65</SPAN><br>
progenerat, nos abruptae tum montibus altis<br>
Deucalioneae cautes peperere. Sed ecce<br>
durior aeternusque vocat labor: eia age segnis<br>
pellite nunc somnos, et curvi vomere dentis<br>
iam viridis lacerate comas, iam scindite amictus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">70</SPAN><br>
Tu gravibus rastris cunctantia perfode terga,<br>
tu penitus latis eradere viscera marris<br>
ne dubita, et summo ferventia cespite mixta<br>
ponere, quae canis iaceant urenda pruinis,<br>
verberibus gelidis iraeque obnoxia Cauri,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">75</SPAN><br>
alliget ut saevus Boreas Eurusque resolvat.<br>
Post ubi Riphaeae torpentia frigora brumae<br>
candidus aprica Zephyrus regelaverit aura<br>
sidereoque polo cedet Lyra mersa profundo,<br>
veris et adventum nidis cantabit hirundo,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">80</SPAN><br>
rudere tum pingui, solido vel stercore aselli,<br>
armentive fimo saturet ieiunia terrae<br>
ipse ferens holitor diruptos pondere qualos,<br>
pabula nec pudeat fisso praebere novali<br>
immundis quaecumque vomit latrina cloacis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">85</SPAN><br>
Densaque iam pluviis durataque summa pruinis<br>
aequora dulcis humi repetat mucrone bidentis.<br>
Mox bene cum glebis vivacem cespitis herbam<br>
contundat marrae vel fracti dente ligonis,<br>
putria maturi solvantur ut ubera campi.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">90</SPAN><br>
Tunc quoque trita solo splendentia sarcula sumat<br>
angustosque foros adverso limite ducens,<br>
rursus in obliquum distinguat tramite parvo.<br>
Verum ubi iam puro discrimine pectita tellus<br>
deposito squalore nitens sua semina poscet,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">95</SPAN><br>
pingite tunc varios, terrestria sidera, flores,<br>
candida leucoia, et flaventia lumina caltae,<br>
narcissique comas, et hiantis saeva leonis<br>
ora feri, calathisque virentia lilia canis,<br>
nec non vel niveos vel caeruleos hyacinthos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">100</SPAN><br>
Tum quae pallet humi, quae frondens purpurat auro,<br>
ponatur viola, et nimium rosa plena pudoris.<br>
Nunc medica panacem lacrima, sucoque salubri<br>
glaucea, et profugos vinctura papavera somnos<br>
spargite, quaeque viros acuunt armantque puellis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">105</SPAN><br>
iam Megaris veniant genitalia semina bulbi,<br>
et quae Sicca legit Getulis obruta glebis,<br>
et quae frugifero seritur vicina Priapo,<br>
excitet ut Veneri tardos eruca maritos.<br>
Iam breve chaerepolum et torpenti grata palato&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">110</SPAN><br>
intiba, iam teneris frondens lactucula fibris<br>
aliaque infractis spicis et olentia late<br>
ulpica quaeque fabis habilis fabrilia miscet.<br>
Iam siser Assyrioque venit quae semine radix<br>
sectaque praebetur madido sociata lupino,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">115</SPAN><br>
ut Pelusiaci proritet pocula zythi.<br>
Tempore non alio vili quoque salgama merce<br>
capparis et tristes inulae ferulaeque minaces<br>
plantantur, nec non serpentia gramina mentae<br>
et bene odorati flores sparguntur anethi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">120</SPAN><br>
rutaque Palladiae bacae iutura saporem<br>
seque lacessenti fletum factura sinapis,<br>
atque holeris pulli radix lacrimosaque caepa<br>
ponitur et lactis gustus quae condiat herba,<br>
deletura quidem fronti data signa fugarum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">125</SPAN><br>
vimque suam idcirco profitetur nomine Graio.<br>
Tum quoque conseritur, toto quae plurima terrae<br>
orbe virens pariter plebi regique superbo<br>
frigoribus caules et veri cymata mittit:<br>
quae pariunt veteres cesposo litore Cumae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">130</SPAN><br>
quae Marrucini, quae Signia monte Lepino,<br>
pinguis item Capua, et Caudinis faucibus horti,<br>
fontibus et Stabiae celebres et Vesuvia rura,<br>
doctaque Parthenope Sebethide roscida lympha,<br>
quae dulcis Pompeia palus vicina salinis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">135</SPAN><br>
Herculeis vitreoque Siler qui defluit amni,<br>
quae duri praebent cymosa stirpe Sabelli,<br>
et Turni lacus et pomosi Tiburis arva,<br>
Bruttia quae tellus et mater Aricia porri.<br>
Haec ubi credidimus resolutae semina terrae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">140</SPAN><br>
adsiduo gravidam cultu curaque fovemus,<br>
ut redeant nobis cumulato fenore messes.<br>
Et primum moneo largos inducere fontis,<br>
ne sitis exurat concepto semine partum.<br>
At cum feta suos nexus adaperta resolvit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">145</SPAN><br>
florida cum soboles materno pullulat arvo,<br>
primitiis plantae modicos tum praebeat imbres<br>
sedulus inrorans holitor ferroque bicorni<br>
pectat, et angentem sulcis exterminet herbam.<br>
At si dumosis positi sunt collibus horti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">150</SPAN><br>
nec summo nemoris labuntur vertice rivi,<br>
aggere praeposito cumulatis area glebis<br>
emineat, sicco ut consuescat pulvere planta,<br>
nec mutata loco sitiens exhorreat aestus.<br>
Mox ubi nubigenae Phrixi nec portitor Helles&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">155</SPAN><br>
signorum et pecorum princeps caput efferet undis,<br>
alma sinum tellus iam pandet adultaque poscens<br>
semina depositis cupiet se nubere plantis:<br>
invigilate, viri; tacito nam tempora gressu<br>
diffugiunt nulloque sono convertitur annus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">160</SPAN><br>
Flagitat ecce suos genetrix mitissima fetus,<br>
et, quos enixa est partus iam quaerit alendos<br>
privignasque rogat proles. Date nunc sua matri<br>
pignora, tempus adest; viridi redimite parentem<br>
progenie, tu cinge comas, tu dissere crinis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">165</SPAN><br>
Nunc apio viridi crispetur florida tellus,<br>
nunc capitis porri longo resoluta capillo<br>
laetetur mollemque sinum staphylinus inumbret.<br>
Nunc et odoratae peregrino munere plantae<br>
Sicaniis croceae descendant montibus Hyblae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">170</SPAN><br>
nataque iam veniant hilaro sampsucha Canopo,<br>
et lacrimas imitata tuas, Cinyreia virgo,<br>
sed melior stactis ponatur Achaia murra,<br>
et male damnati maesto qui sanguine surgunt<br>
Aeacii flores inmortalesque amaranti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">175</SPAN><br>
et quos mille parit dives natura colores<br>
disponat plantis holitor, quos semine sevit.<br>
Nunc veniat quamvis oculis inimica coramble,<br>
iamque salutari properet lactuca sapore,<br>
tristia quae relevat longi fastidia morbi.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">180</SPAN><br>
Altera crebra viret, fusco nitet altera crine,<br>
utraque Caecilii de nomine dicta Metelli;<br>
tertia, quae spisso sed puro vertice pallet,<br>
haec sua Cappadocae servat cognomina gentis.<br>
Et mea, quam generant Tartesi litore Gades,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">185</SPAN><br>
candida vibrato discrimine, candida thyrso est.<br>
Cypros item Paphio quam pingui nutrit in arvo,<br>
punicea depexa coma, sed lactea crure est.<br>
Quot facies, totidem sunt tempora quamque serendi.<br>
Caeciliam primo deponit Aquarius anno,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">190</SPAN><br>
Cappadocamque premit ferali mense Lupercus.<br>
Tuque tuis, Mavors, Tartessida pange kalendis,<br>
tuque tuis Paphien, Cythereia, pange kalendis;<br>
dum cupit et cupidae quaerit se iungere matri<br>
et mater facili mollissima subiacet arvo,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">195</SPAN><br>
ingenera; nunc sunt genitalia tempora mundi,<br>
nunc amor ad coitus properat, nunc spiritus orbis<br>
bacchatur Veneri stimulisque cupidinis actus<br>
ipse suos adamat partus et fetibus implet.<br>
Nunc pater aequoreus, nunc et regnator aquarum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">200</SPAN><br>
ille suam Tethyn, hic polluit Amphitriten,<br>
et iam caeruleo partus enixa marito<br>
utraque nunc reserat pontumque natantibus implet.<br>
Maximus ipse deum posito iam fulmine fallax<br>
Acrisioneos veteres imitatur amores,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">205</SPAN><br>
inque sinus matris violento depluit imbre.<br>
Nec genetrix nati nunc aspernatur amorem,<br>
et patitur nexus flammata cupidine tellus.<br>
Hinc maria, hinc montes, hinc totus denique mundus<br>
ver agit, hinc hominum pecudum volucrumque cupido&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">210</SPAN><br>
atque amor ignescit menti saevitque medullis,<br>
dum satiata Venus fecundos compleat artus,<br>
et generet varias soboles semperque frequentet<br>
prole nova mundum, vacuo ne torpeat aevo.<br>
Sed quid ego infreno volitare per aethera cursu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">215</SPAN><br>
passus equos audax sublimi tramite raptor?<br>
Ista canit, maiore deo quem Delphica laurus<br>
impulit ad rerum causas et sacra moventem<br>
orgia naturae secretaque foedera caeli<br>
exstimulat vatem per Dindyma casta Cybeles&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">220</SPAN><br>
perque Cithaeronem, Nyseia per iuga Bacchi,<br>
per sua Parnasi, per amica silentia Musis<br>
Pierii nemoris, Bacchea voce frementem<br>
Delie te Paean, et te Euhie Euhie Paean.<br>
Me mea Calliope cura leviore vagantem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">225</SPAN><br>
iam revocat parvoque iubet decurrere gyro,<br>
et secum gracili conectere carmina filo,<br>
quae canat inter opus Musa modulante putator<br>
pendulus arbustis, holitor viridantibus hortis.<br>
Quare age, quod sequitur, parvo discrimine sulci&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">230</SPAN><br>
spargantur caecis nasturcia dira colubris,<br>
indomito male sana cibo quas educat alvus,<br>
et satureia thymi referens thymbraeque saporem,<br>
et tenero cucumis fragilique cucurbita collo.<br>
Hispida ponatur cinara, quae dulcis Iaccho&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">235</SPAN><br>
potanti veniat nec Phoebo grata canenti.<br>
Haec modo purpureo surgit glomerata corymbo,<br>
murteolo modo crine viret deflexaque collo<br>
nunc adaperta manet, nunc pinea vertice pungit,<br>
nunc similis calatho spinisque minantibus horret,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">240</SPAN><br>
pallida nonnumquam tortos imitatur acanthos.<br>
Mox ubi sanguineis se floribus induit arbos<br>
Punica, quae rutilo mitescit tegmine grani,<br>
tempus aris satio famosaque tunc coriandra<br>
nascuntur gracilique melanthia grata cumino,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">245</SPAN><br>
et baca asparagi spinosa prosilit herba,<br>
et moloche, prono sequitur quae vertice solem,<br>
quaeque tuas audax imitatur, Nysie, vitis,<br>
nec metuit sentis; nam vepribus improba surgens<br>
achradas indomitasque bryonias alligat alnos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">250</SPAN><br>
Nomine tum Graio, ceu littera proxima primae<br>
pangitur in cera docti mucrone magistri,<br>
sic et humo pingui ferratae cuspidis ictu<br>
deprimitur folio viridis, pede candida beta.<br>
Quin et odoratis messis iam floribus instat,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">255</SPAN><br>
iam ver purpureum, iam versicoloribus anni<br>
fetibus alma parens pingi sua tempora gaudet.<br>
Iam Phrygiae loti gemmantia lumina promunt,<br>
et coniventis oculos violaria solvunt;<br>
oscitat et leo, et ingenuo confusa rubore&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">260</SPAN><br>
virgineas adaperta genas rosa praebet honores<br>
caelitibus templisque Sabaeum miscet odorem.<br>
Nunc vos Pegasidum comites Acheloidas oro<br>
Maenaliosque choros Dryadum nymphasque Napaeas,<br>
quae colitis nemus Amphrysi, quae Thessala Tempe,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">265</SPAN><br>
quae iuga Cyllenes et opaci rura Lycaei<br>
antraque Castaliis semper rorantia guttis,<br>
et quae Sicanii flores legistis Halaesi,<br>
cum Cereris proles vestris intenta choreis<br>
aequoris Hennaei vernantia lilia carpsit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">270</SPAN><br>
raptaque Lethaei coniunx mox facta tyranni<br>
sideribus tristis umbras et Tartara caelo<br>
praeposuit Ditemque Iovi letumque saluti<br>
et nunc inferno potitur Proserpina regno;<br>
vos quoque iam posito luctu maestoque timore&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">275</SPAN><br>
huc facili gressu teneras advertite plantas<br>
tellurisque comas sacris aptate canistris.<br>
Hinc nullae insidiae nymphis, non ulla rapina,<br>
casta Fides nobis colitur sanctique Penates.<br>
Omnia plena iocis, securo plena cachinno,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">280</SPAN><br>
plena mero laetisque virent convivia pratis.<br>
Nunc ver egelidum, nunc est mollissimus annus,<br>
dum Phoebus tener, ac tenera decumbere in herba<br>
suadet, et arguto fugientis gramine fontis<br>
nec rigidos potare iuvat, nec sole tepentis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">285</SPAN><br>
Iamque Dionaeis redimitur floribus hortus,<br>
iam rosa mitescit Sarrano clarior ostro.<br>
Nec tam nubifugo Borea Latonia Phoebe<br>
purpureo radiat vultu, nec Sirius ardor<br>
sic micat, aut rutilus Pyrois, aut ore corusco&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">290</SPAN><br>
Hesperus, Eoo remeat cum Lucifer ortu,<br>
nec tam sidereo fulget Thaumantias arcu,<br>
quam nitidis hilares conlucent fetibus horti.<br>
Quare age vel iubare exorto iam nocte suprema,<br>
vel dum Phoebus equos in gurgite mersat Hibero,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">295</SPAN><br>
sicubi odoratas praetexit amaracus umbras,<br>
carpite narcissique comas sterilisque balausti.<br>
Et tu, ne Corydonis opes despernat Alexis,<br>
formoso Nais puero formosior ipsa<br>
fer calathis violam et nigro permixta ligustro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">300</SPAN><br>
balsama cum casia nectens croceosque corymbos<br>
sparge mero Bacchi; nam Bacchus condit odores.<br>
Et vos, agrestes, duro qui pollice mollis<br>
demetitis flores, cano iam vimine textum<br>
sirpiculum ferrugineis cumulate hyacinthis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">305</SPAN><br>
Iam rosa distendat contorti stamina iunci,<br>
pressaque flammeola rumpatur fiscina calta,<br>
mercibus ut vernis dives Vortumnus abundet,<br>
et titubante gradu multo madefactus Iaccho<br>
aere sinus gerulus plenos gravis urbe reportet.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">310</SPAN><br>
Sed cum maturis flavebit messis aristis<br>
atque diem gemino Titan extenderit astro,<br>
hauserit et flammis Lernaei brachia Cancri,<br>
alia tunc caepis, Cereale papaver anetho<br>
iungite, dumque virent, nexos deferte maniplos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">315</SPAN><br>
et celebres Fortis Fortunae dicite laudes<br>
mercibus exactis hilarisque recurrite in hortos.<br>
Tunc quoque proscisso riguoque inspersa novali<br>
ocima comprimite et gravibus densate cylindris,<br>
exurat sata ne resoluti pulveris aestus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">320</SPAN><br>
parvulus aut pulex inrepens dente lacessat,<br>
neu formica rapax populari semina possit.<br>
Nec solum teneras audent erodere frondes<br>
implicitus conchae limax hirsutaque campe,<br>
sed cum iam valido pinguescit lurida caule&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">325</SPAN><br>
brassica cumque tument pallentia robora betae<br>
mercibus atque holitor gaudet securus adultis<br>
et iam maturis quaerit supponere falcem,<br>
saepe ferus duros iaculatur Iuppiter imbres,<br>
grandine dilapidans hominumque boumque labores;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">330</SPAN><br>
saepe etiam gravidis inrorat pestifer undis,<br>
e quibus infestae Baccho glaucisque salictis<br>
nascuntur volucres serpitque eruca per hortos,<br>
quos super ingrediens exurit semina morsu,<br>
quae capitis viduata comas spoliataque nudo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">335</SPAN><br>
vertice trunca iacent tristi consumpta veneno.<br>
Haec ne ruricolae paterentur monstra, salutis<br>
ipsa novas artis varia experientia rerum<br>
et labor ostendit miseris ususque magister<br>
tradidit agricolis ventos sedare furentis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">340</SPAN><br>
et tempestatem Tuscis avertere sacris.<br>
Hinc mala Rubigo viridis ne torreat herbas,<br>
sanguine lactentis catuli placatur et extis.<br>
Hinc caput Arcadici nudum cute fertur aselli<br>
Tyrrhenus fixisse Tages in limite ruris,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">345</SPAN><br>
utque Iovis magni prohiberet fulgura Tarchon,<br>
saepe suas sedes praecinxit vitibus albis.<br>
Hinc Amythaonius, docuit quem plurima Chiron,<br>
nocturnas crucibus volucres suspendit et altis<br>
culminibus vetuit feralia carmina flere.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">350</SPAN><br>
Sed ne dira novas segetes animalia carpant,<br>
profuit interdum medicantem semina pingui<br>
Palladia sine fruge salis conspargere amurca,<br>
innatave laris nigra satiare favilla.<br>
Profuit et plantis latices infundere amaros&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">355</SPAN><br>
marruvii multoque sedi contingere suco.<br>
At si nulla valet medicina repellere pestem,<br>
Dardaniae veniunt artes nudataque plantas<br>
femina, quae iustis tum demum operata iuvencae<br>
legibus obsceno manat pudibunda cruore,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">360</SPAN><br>
sed resoluta sinus, resoluto maesta capillo,<br>
ter circum areolas et saepem ducitur horti.<br>
Quem cum lustravit gradiens, mirabile visu,<br>
non aliter quam decussa pluit arbore nimbus<br>
vel teretis mali vel tectae cortice glandis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">365</SPAN><br>
volvitur in terram distorto corpore campe.<br>
Sic quondam magicis sopitum cantibus anguem<br>
vellere Phrixeo delapsum vidit Iolcos.<br>
Sed iam prototomos tempus decidere caules<br>
et Tartesiacos Paphiosque revellere thyrsos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">370</SPAN><br>
atque apio fasces et secto cingere porro.<br>
Iamque eruca salax fecundo provenit horto,<br>
lubrica iam lapathos, iam thamni sponte virescunt<br>
et scilla, hirsuto saepes nunc horrida rusco<br>
prodit et asparagi corruda simillima filo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">375</SPAN><br>
umidaque andrachle sitientis protegit antes<br>
et gravis atriplici consurgit longa phaselos.<br>
Tum modo dependens trichilis, modo more chelydri<br>
sole sub aestivo gelidas per graminis umbras<br>
intortus cucumis praegnasque cucurbita serpit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">380</SPAN><br>
Vna neque est illis facies: nam si tibi cordi<br>
longior est, gracili capitis quae vertice pendet,<br>
e tenui collo semen lege; sive globosi<br>
corporis atque utero nimium quae vasta tumescit,<br>
ventre leges medio; sobolem dabit illa capacem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">385</SPAN><br>
Naryciae picis aut Actaei mellis Hymetti<br>
aut habilem lymphis hamulam Bacchove lagoenam,<br>
tum pueros eadem fluviis innare docebit.<br>
Lividus at cucumis, gravida qui nascitur alvo<br>
hirtus et ut coluber nodoso gramine tectus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">390</SPAN><br>
ventre cubat flexo semper collectus in orbem,<br>
noxius exacuit morbos aestatis iniquae.<br>
fetidus hic suco, pingui quoque semine fartus.<br>
At qui sub trichila manantem repit ad undam<br>
labentemque sequens nimium tenuatur amore,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">395</SPAN><br>
candidus, effetae tremebundior ubere porcae,<br>
mollior infuso calathis modo lacte gelato,<br>
dulcis erit riguoque madescit luteus arvo<br>
et feret auxilium quondam mortalibus aegris.<br>
Cum canis Erigones flagrans Hyperionis aestu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">400</SPAN><br>
arboreos aperit fetus cumulataque moris<br>
candida sanguineo manat fiscella cruore,<br>
tunc praecox bifera descendit ab arbore ficus<br>
Armeniisque et cereolis prunisque Damasci<br>
stipantur calathi et pomis, quae barbara Persis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">405</SPAN><br>
miserat, ut fama est, patriis armata venenis.<br>
At nunc expositi parvo discrimine leti<br>
Ambrosios praebent sucos, oblita nocendi.<br>
Quin etiam eiusdem gentis de nomine dicta<br>
exiguo properant mitescere Persica malo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">410</SPAN><br>
Tempestiva madent quae maxima Gallia donat,<br>
frigoribus pigro veniunt Asiatica fetu.<br>
At gravis Arcturi sub sidere parturit arbos<br>
Livia, Chalcidicis et caunis aemula Chiis,<br>
purpureaeque Chelidoniae pinguesque Mariscae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">415</SPAN><br>
et callistruthis, roseo quae semine ridet,<br>
albaque, quae servat flavae cognomina cerae,<br>
scissa Libyssa simul, picto quoque Lydia tergo.<br>
Quin et Tardipedi sacris iam rite solutis<br>
nube nova seritur, caeli pendentibus undis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">420</SPAN><br>
gongylis, inlustri mittit quam Nursia campo,<br>
quaeque Amiterninis defertur bunias arvis.<br>
Sed iam maturis nos flagitat anxius uvis<br>
Euhius excultosque iubet claudamus ut hortos.<br>
Claudimus imperioque tuo paremus agrestes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">425</SPAN><br>
ac metimus laeti tua munera, dulcis Iacche,<br>
inter lascivos Satyros Panasque biformes,<br>
brachia iactantes vetulo marcentia vino.<br>
Et te Maenalium, te Bacchum teque Lyaeum<br>
Lenaeumque patrem canimus sub tecta vocantes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">430</SPAN><br>
ferveat ut lacus et multo completa Falerno<br>
exundent pingui spumantia dolia musto.<br>
Hactenus hortorum cultus, Silvine, docebam,<br>
siderei vatis referens praecepta Maronis,<br>
qui primus veteres ausus recludere fontis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">435</SPAN><br>
Ascraeum cecinit Romana per oppida carmen.
</p>
<p class=border></P>

<p>
<table border=0 cellspacing=15 cellpadding=0 align=Center>
<tr>
	<td><a href="/columella.html">Columella</A>
	<td><a href="/misc.html">The Miscellany</A>
	<td><a href="/index.html">The Latin Library</A>
	<td><a href="/classics.html">The Classics Page</A>
</TABLE>
</p>

</BODY></HTML>