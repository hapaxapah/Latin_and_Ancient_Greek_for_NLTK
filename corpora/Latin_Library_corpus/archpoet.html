<html>
	<head>
		<title>
			Archpoeta
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>ARCHIPOETA
<span style="font-size: 80%;">(12th century)</SPAN>
</p>

<p class=smallborder></P>

<p>
<table border=0 cellspacing=6 cellpadding=0 align=center>
    <tr>
	<td><a href="#1">I</A>
	<td><a href="#2">II</A>
	<td><a href="#3">III</A>
	<td><a href="#4">IV</A>
	<td><a href="#5">V</A>
	<td><a href="#6">VI</A>
	<td><a href="#7">VII</A>
	<td><a href="#8">VIII</A>
	<td><a href="#9">IX</A>
	<td><a href="#10">X</A>
</TABLE>
</p>

<p class=smallborder></P>

<p>
<b><a name="1">I</A></B>
</p>

<p>
lingua balbus, hebes ingenio,<br>
viris doctis sermonem facio.<br>
sed quod loquor, qui loqui nescio,<br>
necessitas est, non praesumptio.
</p>

<p>
nulli vestrum reor ambiguum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
viris bonis hoc esse congruum,<br>
ut subportet magnus exiguum,<br>
aegrum sanus et prudens fatuum.
</p>

<p>
ne sim reus et dignus odio,<br>
si lucernam ponam sub modio,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
quod de rebus humanis sentio,<br>
pia loqui iubet intentio.<br>
brevem vero sermonem facio,<br>
ne vos gravet longa narratio,<br>
ne dormitet lector prae taedio&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>
et &laquo;tu autem&raquo; dicat in medio.
</p>

<p>
ad aeternam beatitudinem<br>
lapsum deus revocans hominem<br>
verbum suum, suam imaginem<br>
misit ad nos per matrem virginem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20<</span>
</p>

<p>
est unita deitas homini,<br>
servo suo persona domini,<br>
morti vita, splendor caligini,<br>
miseria beatitudini.
</p>

<p>
scimus ista potentialiter&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25</span><br>
magis facta quam naturaliter,<br>
scrutantibus spiritualiter<br>
scire licet quare, non qualiter.
</p>

<p>
arte mira, miro consilio<br>
quaerens ovem bonus opilio&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</span><br>
vagantibus in hoc exilio<br>
locutus est nobis in filio.
</p>

<p>
sanctum suae mentis consilium<br>
patefecit mundo per filium,<br>
ut reiecto cultu sculptilium&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">35</span><br>
deum nosset error gentilium.
</p>

<p>
poetarum seductos fabulis<br>
veritatis instruxit regulis,<br>
signis multis atque miraculis<br>
fidem veram dedit incredulis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">40</span>
</p>

<p>
obmutescant humana somnia,<br>
nil occultum, iam patent omnia;<br>
revelavit fata latentia<br>
non sapiens, sed sapientia.
</p>

<p>
conticescat falsa temeritas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">45</span><br>
ubi palam loquitur veritas;<br>
quod divina probat auctoritas,<br>
non improbet humana falsitas.
</p>

<p>
huius mundi praeterit orbita;<br>
stricta ducit ad vitam semita.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">50</span><br>
qui scrutatur renum abscondita,<br>
trutinabit hominum merita.
</p>

<p>
iudex iustus, inspector cordium<br>
nos ad suum trahit iudicium<br>
redditurus ad pondus proprium&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">55</span><br>
bona bonis, malis contrarium.
</p>

<p>
in hac vira misere vivitur,<br>
vanitas est omne, quod cernitur.<br>
heri natus hodie moritur,<br>
finem habet omne, quod oritur.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">60</span>
</p>

<p>
sed qui dedit ad tempus vivere,<br>
vitam brevem potest producere;<br>
vitam potest de morte facere,<br>
qui mortuos iubet resurgere.
</p>

<p>
nos ad regna vocat caelestia,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">65</span><br>
ubi prorsus nulla miseria,<br>
sed voluptas et vera gaudia,<br>
quae sit deus ornnibus omnia.
</p>

<p>
puniamus virtute vitium,<br>
cuius caret fine supplicium.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">70</span><br>
terreat nos ignis incendium,<br>
foetor, fletus et stridor dentium.
</p>

<p>
sciens deus nos esse teneros<br>
et gehennae dolores asperos<br>
pia voce revocat miseros&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">75</span><br>
ovem suam ponens in humeros.
</p>

<p>
o pietas inaestimabilis!<br>
omnipotens incorruptibilis,<br>
creaturae misertus mobilis<br>
est pro nobis factus passibilis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">80</span>
</p>

<p>
est alapas passus et verbera,<br>
ludicrorum diversa genera,<br>
spura, spinas et praeter cetera<br>
crucis morte damnatus aspera.
</p>

<p>
cum creator in cruce patitur,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">85</span><br>
ferreus est, qui non conpatitur;<br>
cum salvator lancea pungitur,<br>
saxeus est, qui non conpungitur.
</p>

<p>
conpungamur intus in anima<br>
iram dei placantes lacrima!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">90</span><br>
dies irae, dies novissima<br>
cito venit, nimis est proxima.
</p>

<p>
ecce redit districtus arbiter,<br>
qui passus est misericorditer.<br>
redit quidem, sed iam minaciter;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">95</span><br>
coactus est, non potest aliter.<br>
mundus totus commotus acriter<br>
vindicabit auctorem graviter,<br>
et torquebit reos perenniter<br>
quamvis iuste, tamen crudeliter.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">100</span>
</p>

<p>
vos iudicis estis discipuli,<br>
in scriptura divina seduli,<br>
Christiani lucernae populi,<br>
contemptores praesentis saeculi.
</p>

<p>
vos non estis virgines fatuae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">105</span><br>
vestrae non sunt lampades vacuae,<br>
vasa vestra manant assidue<br>
caritatis oleo mutuae.
</p>

<p>
vos pascitis gregem dominicum<br>
erogantes divinum triticum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">110</span><br>
quibusdam plus, quibusdam modicum,<br>
prout quemque scitis famelicum.<br>
decus estis ecclesiasticum;<br>
cum venerit iudex in publicum,<br>
ut puniat omne maleficum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">115</span><br>
sedebitis in thronis iudicum.
</p>

<p>
verumtamen in mundi fluctibus,<br>
ubi nemo mundus a sordibus,<br>
quod dicitis in vestris cordibus,<br>
compungendum est in cubilibus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">120</span><br>
insistite piis operibus<br>
bene vestris utentes opibus;<br>
nam deo dat, qui dat inopibus:<br>
ipse deus est in pauperibus.
</p>

<p>
ut divina testatur pagina,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">125</span><br>
opes multae sunt iusto sarcina;<br>
summa virtus est elemosina,<br>
dici debet virtutum domina.
</p>

<p>
hanc commendo vobis prae ceteris;<br>
abscondatur in sinu pauperis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">130</span><br>
crede mihi: si quid deliqueris,<br>
per hanc deum placare poteris.
</p>

<p>
hanc conmendo vobis praecipue,<br>
haec est via vitae perpetuae,<br>
quod salvator ostendens congrue&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">135</span><br>
dixit: omni petenti tribue.
</p>

<p>
scitis ista, neque vos doceo,<br>
sed quod scitis, facere moneo.<br>
pro me loqui iam tandem debeo,<br>
non sum puer, aetatem habeo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">140</span><br>
vitam meam vobis enucleo,<br>
paupertatem meam non taceo:<br>
sic sum pauper et sic indigeo,<br>
quod tam siti quam fame pereo.
</p>

<p>
non sum nequam, nullum decipio:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">145</span><br>
uno tantum laboro vicio:<br>
nam libenter semper accipio<br>
et plus mihi quam fratri cupio.
</p>

<p>
si vendatur propter denarium<br>
indumentum, quod porto, varium,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">150</span><br>
grande mihi fiet opprobrium;<br>
malo diu pati ieiunium.<br>
largissimus largorum omnium<br>
praesul dedit hoc mihi pallium<br>
magis habens in caelis praemium&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">155</span><br>
quam Martinus, qui dedit medium.
</p>

<p>
nunc est opus, ut vestra copia<br>
sublevetur vatis inopia;<br>
dent nobiles dona nobilia:<br>
aurum, vestes et his similia.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">160</span>
</p>

<p>
ne pauperi sit excusatio,<br>
det quadrantem gazophylatio;<br>
haec viduae fuit oblatio,<br>
quam divina conmendat ratio.
</p>

<p>
viri digni fama perpetua,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">165</span><br>
prece vestra complector genua:<br>
ne recedam hinc manu vacua,<br>
fiat pro me collecta mutua.
</p>

<p>
mea vobis patet intentio;<br>
vos gravari sermone sentio;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">170</span><br>
unde finem sermonis facio,<br>
quem sic finit brevis oratio.
</p>

<p>
praestet vobis creator Eloy<br>
caritatis lecytum olei,<br>
spei vinum, frumentum fidei,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">175</span><br>
et post mortem ad vitam provehi.
</p>

<p>
nobis vero mundo fruentibus,<br>
vinum bonum saepe bibentibus,<br>
sine vino deficientibus<br>
nummos rnultos pro largis sumptibus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">180</span><br>
</p>

<p>
amen.
</p>

<p class=shortborder></p>

<p>
<b><a name="2">II</A></B></FONT>
</p>

<p>Fama tuba dante sonum <br>
excitata vox preconum <br>
clamat viris regionum <br>
advenire virum bonum, <br>
patrem pacis et patronum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
cui Vienna parat tronum. <br>
multitudo marchionum; <br>
turba strepens istrionum <br>
iam conformat tono tonum.<br>
genus omen balatronum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
intrat ante diem nonum;<br>
quisque sperat grande donum.
 </p>

<p>
Nomen vatis vel personam <br>
manifeste non exponam;<br>
sed quem fuga fecit Ionam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>
per figuram satis bonam<br>
Ione nomen ei ponam.
 </p>

<p>
Lacrimarum fluit rivus<br>
quas effundo fugitivus<br>
intra cetum semivivus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>
tuus quondam adoptivus;<br>
sed pluralis genitivus<br>
nequam nimis et lascivus <br>
mihi factus est nocivus.
</p>

<p>
Voluptate volens frui&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25</span><br>
conparabar brute sui<br>
nec cum sancto sanctus fui. <br>
unde timens iram tui<br>
sicut Ionas dei sui<br>
fugam petens fuga rui.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</span>
</p>

<p>
Ionam deprehensum sorte<br>
reum tempestatis orte,<br>
condempnatum a cohorte<br>
mox absorbent ceti porte.<br>
sic et ego dignus morte&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">35</span><br>
prave vivens et distorte <br>
cuius carnes sunt absorte<br>
(sed cor manet adhuc forte) <br>
reus tibi vereor te<br>
miserturum mihi forte.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">40</span>
</p>

<p>
Ecce Ionas tuus plorat,<br>
culpam suam non ignorat, <br>
pro qua cetus eum vorat: <br>
veniam vult et implorat, <br>
ut a peste qua laborat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">45</span><br>
solvas eum quem honorat<br>
tremit colit et adorat.
</p>

<p>
Si remittas hunc reatum<br>
et si ceto des mandatum, <br>
cetus cuius os est latum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">50</span><br>
more suo dans hiatum<br>
vomet vatem decalvatum<br>
et ad portum destinatum<br>
feret fame tenuatum,<br>
ut sit rursus vates vatum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">55</span><br>
scribens opus tibi gratum.<br>
te divine mentis fatum<br>
ad hoc iussit esse natum,<br>
ut decore probitatum<br>
et exemplis largitatum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">60</span><br>
reparares mundi statum.</p>

<p>
Hunc reatum si remittas, <br>
inter enses et sagittas<br>
tutus ibo quo me mittas, <br>
hederaum ferens vittas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">65</span>
</p>

<p>
Non timebo Ninivitas<br>
neque gentes infronitas; <br>
vincam vita patrum vitas <br>
vitans ea que tu vitas.<br>
poetria inauditas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">70</span><br>
scribam tibi, si me ditas.<br>
Ut iam loquar manifeste; <br>
paupertatis premor peste <br>
stultus ego qui penes te <br>
nummis equis victu veste&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">75</span><br>
dies omnes duxi feste;<br>
nunc insanus plus Oreste,<br>
male vivens et moleste,<br>
trutannizans inhoneste<br>
omne festum duco meste;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">80</span><br>
res non eget ista teste.  </p>

<p>
Pacis auctor, ultor litis,<br>
esto vati tuo mitis<br>
neque credas imperitis;<br>
genitivis iam sopitis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">85</span><br>
sanctior cum heremeits:<br>
quicquid in me malum scitis <br>
amputabo, si velitis. <br>
ne nos apprehendat sitis,<br>
ero palmes et tu vitis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">90</span>
</p>

<p class=shortborder></p>

<p>
<b><a name="3">III</A></B></FONT>
</p>

<p>
&laquo;omnia tempus habent&raquo;, et ego breve postulo tempus,<br>
ut possim paucos praesens tibi reddere versus:<br>
electo sacro, praesens in regmine macro.<br>
virgineo more non haec loquor absque rubore.<br>
vive, vir inmense, tibi concedit regimen se,
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
consilio cuius regitur validaque manu ius.<br>
pontificum flos es et maximus inter eos es.<br>
incolumis vivas, plus Nestore consilii vas.<br>
vir pie, vir iuste, precor, ut moneam precibus te,<br>
vir ratione vigens, dat honorem tota tibi gens.
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
amplecti minimos magni solet esse viri mos.<br>
cor miseris flecte, quoniam probitas decet haec te.<br>
pauperie plenos solita pietate fove nos.<br>
et transmontanos, vir transmontane, iuva nos.<br>
nulla mihi certe de vita spes nisi per te.
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>
frigore sive fame tolletur spiritus a me.<br>
asperitas brumae necat horriferumque gelu me.<br>
continuam tussim patior, tamquam phthisicus sim,<br>
sentio per pulsum, quod non a morte procul sum.<br>
esse probant inopes nos corpore cum reliquo pes.
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>
unde verecundo vultu tibi verba precum do,<br>
in tali veste non sto sine fronte penes te:<br>
liber ab interitu sis et memor esto mei tu.
</p>

<p class=shortborder></p>

<p>
<b><a name="4">IV</A></B></FONT>
</p>

<p>
Archicancellarie, vir discrete mentis,<br>
cuius cor non agitur levitatis ventis<br>
aut morem transgreditur viri sapientis,<br>
non est in me forsitan id, quod de me sentis.<br>
audi preces, domine, veniam petentis;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
exaudi suspiria gemitusque flentis<br>
et onus impositum ferre non valentis,<br>
quod probare potero multis argumentis.</p>

<p>
tuus in perpetuum servus et poeta<br>
ibo, si praeceperis, etiam trans freta,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
et, quodcumque iusseris, scribam mente laeta,<br>
sed angusti temporis me coartat meta.</p>

<p>
iubes angustissimo spatio dierum<br>
me tractare seriem augustarum rerum,<br>
quas neque Virgilium posse nec Homerum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>
annis quinque scribere constat esse verum.</p>

<p>
vis, ut infra circulum parvae septimanae<br>
bella scribam fortia breviter et nane,<br>
quae vix in quinquennio scriberes, Lucane,<br>
vel tu, vatum maxime, Maro Mantuane.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span></p>

<p>
vir virorum optime, parce tuo vati,<br>
qui se totum subicit tuae voluntati;<br>
precor, cum non audeam onus tantum pati,<br>
ut rigorem temperes ardui mandati.</p>

<p>
nosti, quod in homine non sit eius via;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25</span><br>
prophetiae spiritus fugit ab Elia,<br>
Elisaeum deserit saepe prophetia,<br>
nec me semper sequitur mea poetria.</p>

<p>
aliquando facio versus mille cito<br>
et tunc nulli cederem versuum perito,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</span><br>
sed post tempus modicum cerebro sopito<br>
versus a me fugiunt carminis oblito.</p>

<p>
quae semel emittitur, nescit vox reverti;<br>
scripta sua corrigunt etiam diserti.<br>
versus volunt corrigi denuoque verti,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">35</span><br>
ne risum segnities pariat inerti.</p>

<p>
loca vitant publica quidam poetarum<br>
et secretas eligunt sedes latebrarum,<br>
student, instant, vigilant nec laborant parum<br>
et vix tandem reddere possunt opus clarum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">40</span></p>

<p>
ieiunant et abstinent poetarum chori,<br>
vitant rixas publicas et tumultus fori<br>
et, ut opus faciant, quod non possint mori,<br>
moriuntur studio subditi labori.</p>

<p>
unicuique proprium dat natura munus:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">45</span><br>
ego numquam potui scribere ieiunus;<br>
me ieiunum vincere posset puer unus:<br>
sitim et ieiunium odi quasi funus.</p>

<p>
unicuique proprium dat natura donum:<br>
ego versus faciens bibo vinum bonum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">50</span><br>
et quod habent melius dolia cauponum;<br>
tale vinum generat copiam sermonum.</p>

<p>
tales versus facio, quale vinum bibo;<br>
nihil possum facere nisi sumpto cibo;<br>
nihil valent penitus, quae ieiunus scribo;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">55</span><br>
Nasonem post calicem carmine praeibo.</p>

<p>
mihi numquam spiritus prophetiae datur,<br>
nisi prius fuerit venter bene satur;<br>
dum in arca cerebri Bacchus dominatur,<br>
in me Phoebus irruit et miranda fatur.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">60</span></p>

<p>
scribere non valeo pauper et mendicus,<br>
quae gessit in Latio Caesar Fridericus,<br>
qualiter subactus est Tuscus inimicus,<br>
praeter te, qui Caesaris integer amicus.</p>

<p>
poeta pauperior omnibus poetis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">65</span><br>
nihil prorsus habeo, nisi quod videtis;<br>
unde saepe lugeo, quando vos ridetis;<br>
nec me meo vitio pauperem putetis.</p>

<p>
fodere non debeo, quia sum scholaris,<br>
ortus ex militibus proeliandi gnaris;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">70</span><br>
sed quia me terruit labor militaris,<br>
malui Virgilium sequi quam te, Paris.</p>

<p>
mendicare pudor est, mendicare nolo,<br>
fures multa possident, sed non absque dolo.<br>
quid ergo iam faciam, qui nec agros colo,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">75</span><br>
nec mendicus fieri nec fur esse volo?</p>

<p>
saepe de miseria meae paupertatis<br>
conqueror in carmine viris litteratis.<br>
laici non sapiunt ea, quae sunt vatis,<br>
et nil mihi tribuunt, quod est notum satis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">80</span></p>

<p>
a viris Teutonicis multa solent dari,<br>
digni sunt prae ceteris laude singulari.<br>
. . . . . . . . . . . . . . . . . . . . . . . . . . . . . .<br>
. . . . . . . . . . . . . . . . . . . . . . . . . . . . . .<br>
praesules Italiae, praesules avari,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">85</span><br>
potius idolatrae debent nominari;<br>
vix quadrantem tribuunt pauperi scholari:<br>
quis per dona talia poterit ditari?</p>

<p>
doleo, cum video leccatores multos<br>
penitus inutiles penitusque stultos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">90</span><br>
nulla prorsus animi ratione fultos<br>
sericis et variis indumentis cultos.</p>

<p>
vellem, soli milites eis ista darent,<br>
et de nobis praesules nostri cogitarent,<br>
non leonum spoliis asinos ornarent;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">95</span><br>
sed dum quaerunt gloriam, pietate carent.</p>

<p>
eia nunc pontifices pietatis mirae,<br>
cum poeta soleat foris esurire,<br>
mimi solent cameras vestras introire,<br>
qui nil sciunt facere praeter insanire.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">100</span></p>

<p>
pereat hypocrisis omnium parcorum!<br>
scimus, quod avarus est cultor idolorum.<br>
commendetur largitas praesulum largorum;<br>
electus Coloniae primus est eorum.</p>

<p>
in regni negotiis potens et peritus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">105</span><br>
a regni negotio nomen est sortitus;<br>
praecepti dominici memor, non oblitus<br>
tribuit hilariter, non velut invitus.</p>

<p>
unde fit, ut aliquid petere praesumam:<br>
nudus ego, metuens frigus atque brumam,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">110</span><br>
qui vellus non habeo nec in lecto plumam;<br>
tam libenter mihi det, quam libenter sumam.</p>

<p>
Archicancellarie, spes es mea solus;<br>
in te non est macula, non est in te dolus.<br>
longa tibi tempora det fatalis colus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">115</span><br>
cuius illustrabitur claritate polus.</p>

<p>
nummos, quos tu dederas, bene dispensavi:<br>
pauperem presbyterum hac aestate pavi,<br>
ut te deus protegat in labore gravi<br>
et coram te corruant inimici pravi.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">120</span></p>

<p>
largum habens dominum nolo parcus esse,<br>
nolo sine socio mea frui messe:<br>
nobilis est animi pluribus prodesse;<br>
largo numquam poterit animo deesse.</p>

<p>
secundum quod habeo, tribuo libenter&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">125</span><br>
neque panem comedo solus et latenter,<br>
et non sum, qui curias intrem imprudenter,<br>
sicut illi faciunt, quorum deus venter.</p>

<p>
Archicancellarie, spes et vita mea,<br>
in quo mens est Nestoris et vox Ulixea,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">130</span><br>
Christus tibi tribuat annos et trophaea<br>
et nobis facundiam, ut scribamus ea.
</p>

<p class=shortborder></p>

<p>
<b><a name="5">V</A></B></FONT>
</p>

<p>
nocte quadam sabbati somno iam refectus,<br>
cum mihi fastidio factus esset lectus,<br>
signo crucis muniens frontem, vultus, pectus<br>
indui me vestibus, quibus eram tectus.<br>
sic dum nec accumberem neque starem rectus, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
tantus odor naribus rneis est iniectus,<br>
quantum numquam protulit spica nardi nec thus<br>
neque liquor balsami recens et electus.
</p>

<p>
ortus erat Lucifer, stella matutina,<br>
cum perfusus undique luce repentina &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
sum raptus ad aethera quadum vi divina;<br>
ubi deus raptor est, dulcis est rapina.
</p>

<p>
repente sub pedibus hunc relinquo mundum<br>
et in orbem videor ingredi secundum,<br>
cuius admirabile lumen et iocundum &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>
non valet exprimere verbis os facundum.
</p>

<p>
non est ibi gemitus neque vox dolentis,<br>
ubi sanctus populus immortalis gentis<br>
liber a periculis, tutus a tormentis<br>
pace summa fruitur et quiete mentis. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span>
</p>

<p>
ibi pulchritudinem vidi domus dei,<br>
ipsum tamen oculi non videre mei;<br>
nam divinae tantus est splendor faciei,<br>
quod mirantur angeli, qui ministrant ei.
</p>

<p>
hic nec Aristotelem vidi nec Homerum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25</span><br>
tamen de sententiis nominum et rerum,<br>
de naturis generum atque specierum<br>
magnus mihi protulit Augustinus verum.
</p>

<p>
post haec ad archangelum loquens Michaelem,<br>
qui regit per angelos populum fidelem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</span><br>
ab eo sum monitus, ut secreta celem<br>
et caeli consilia nemini revelem.
</p>

<p>
unde quamvis cernerem de futuris multa,<br>
quae sunt intellectibus hominum sepulta,<br>
caeli tamen prodere vereor occulta.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">35</span><br>
tu vero ne timeas, praesul, sed exulta.
</p>

<p>
tibi deputatus est unus angelorum,<br>
super omnes alios os habens decorum,<br>
sicut tu virtutibus operum clarorum<br>
meritis praeradias omnium proborum. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">40</span>
</p>

<p>
huius ope proelia te vicisse scias,<br>
ut des deo gloriam nec superbus fias;<br>
tui dux itineris est per omnes vias<br>
pro tuis excessibus preces fundens pias.
</p>

<p>
per hunc regnum Siculi fiet tui iuris; &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">45</span><br>
ad radicem arboris ponitur securis:<br>
tyrannus extollitur et est sine curis,<br>
sed eius interitus venit instar furis.
</p>

<p>
nolo tibi denique nimium blandiri<br>
neque meo domino blandiens mentiri: &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">50</span><br>
nemo potest adeo mundus inveniri,<br>
ut sit sine macula mens et actus viri.
</p>

<p>
ille sanctus, inclitus, gemma sacerdotum,<br>
cuius nomen omnibus reor esse notum,<br>
qui suis miraculis replet orbem totum, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">55</span><br>
se dicit adversum te nimis esse motum.
</p>

<p>
cumque vellet conqueri de te coram deo,<br>
vix querelam distulit flexus fletu meo;<br>
flebam namque graviter, sicut saepe fleo,<br>
lacrimis indutias postulans ab eo. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">60</span>
</p>

<p>
fluebant ab oculis lacrimarum rivi,<br>
et quia compescere lacrimas nequivi,<br>
de terra ridentium lacrimans exivi,<br>
inventus in lectulo more semivivi.<br>
precor ergo, domine, flos praesentis aevi, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">65</span><br>
ut ad sancti gratiam redeas in brevi:<br>
res eius diripiunt quidam lupi saevi,<br>
quas tu restituere verbo potes levi.
</p>

<p>
quamvis incessabilis sarcina curarum<br>
mentem tuam distrahat nec fatiget parum, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">70</span><br>
scire tamen opus est, quid sit deo carum:<br>
iuvare viriliter res ecclesiarum.
</p>

<p>
fac ergo concordiam cum sancto Martino,<br>
qui pro te multotiens me potavit vino;<br>
quod haec pax sit melior quam cum Palatino, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">75</span><br>
novit quisquis agitur spiritu divino.
</p>

<p>
cum te vir sanctissimus vellet accusare,<br>
vix eum prohibui lacrimans amare.<br>
et quia sic volui pro te laborare,<br>
debes mihi magnum quid in hoc festo dare. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">80</span>
</p>

<p>
tussis indeficiens et defectus vocis<br>
cum ruinam nuntient obitus velocis,<br>
circumdant me gemitus in secretis locis,<br>
nec iam libet solitis delectari iocis.
</p>

<p>
quamvis tamen moriar et propinquem fini, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">85</span><br>
et me fata terreant obitus vicini,<br>
non possum diligere nomen Palatini,<br>
per quem facta carior est lagoena vini.
</p>

<p>
afflixit iniuriis populum et clerum;<br>
sed de tot iniuriis diversarum rerum &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">90</span><br>
ego non conquererer, ut iam loquar verum,<br>
nisi mihi carius venderetur merum.
</p>

<p>
ut tyrannis comitis exponatur ipsi,<br>
tales versus facio, quales numquam scripsi:<br>
omne vae, quod legitur in Apocalypsi, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">95</span><br>
ferat, nisi liberet vites ab eclipsi.
</p>

<p>
interim me dominus iuxta psalmum David<br>
regit et in pascuae claustro collocavit;<br>
hic mihi, non aliis vinum abundavit:<br>
abbas bonus pastor est et me bene pavit. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">100</span>
</p>

<p class=shortborder></p>

<p>
<b><a name="6">VI</A></B>
</p>

<p>
en habeo versus te praecipiente reversus;<br>
sit tibi frons laeta versus recitante poeta.<br>
laudibus aeternum nullus negat esse Salernum;<br>
illuc pro morbis totus circumfluit orbis,<br>
nec debet sperni, fateor, doctrina Salerni,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
quamvis exosa mihi sit gens illa dolosa.<br>
quid sim passus ibi, nequit ex toto modo scribi;<br>
iam febre vexatus nimioque dolore gravatus<br>
hic infirmabar, quod vivere posse negabar,<br>
et mihi dicebant medici, qui signa videbant:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
&laquo;ecce, poeta, peris, non vives, sed morieris.&raquo;<br>
sed febrem tandem medicina fugavit eandem;<br>
nostri languoris testis tibi sit color oris,<br>
in vultu pallor apparet adhuc, nisi fallor.<br>
dum sapiens fieri cupio medicusque videri,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>
insipiens factus sum mendicare coactus.<br>
nunc mendicorum socius sum, non medicorum,<br>
nudus et incultus cunctis appareo stultus;<br>
pro vili panno sum vilis parque trutanno.<br>
nec me nudavit ludus neque fur spoliavit:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>
pro solo victu sic sum spoliatus amictu,<br>
pro victu vestes consumpsi, dii mihi testes. </p>

<p>
dum redeo, didici populi totius ab ore,<br>
quod tua distribuas solo pietatis amore.<br>
per mundum redoles tanto bonitatis odore,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25</span><br>
Caesaris adiutor, speciali dignus honore. </p>

<p>
te pauper sequitur, te praedicat omnis egenus,<br>
idcirco quod sis hilaris dator atque serenus;<br>
tu miseris pater es multa dulcedine plenus;<br>
nulla quidem virtus est, a qua sis alienus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</span></p>

<p>
cum de praesulibus male quisque loquatur avaris,<br>
omnes extollunt te laudibus undique claris.<br>
tu cum trans Alpes famosus ut hic habearis,<br>
re famam superas, non a fama superaris. </p>

<p>
optime vir, cuius soror est et amica Minerva,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">35</span><br>
qua bene cuncta regis quamvis in gente proterva,<br>
sic da pauperibus, sic in caelis coacerva,<br>
ne totum dones aliis, vero mihi serva. </p>

<p>
vir pie, qui numquam bursam pro paupere nodas,<br>
quantum sis largus, largo mihi munere prodas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">40</span><br>
inde poeta tuus tibi scribam carmen et odas.<br>
sit finis verbi verbum laudabile: do, das.
</p>

<p class=shortborder></p>

<p>
<b><a name="7">VII</A></B></FONT>
</p>

<p>
Archicancellarie,<br>
viris maior ceteris,<br>
splendore prudentiae,<br>
qua prudentes praeteris,<br>
iubar es ecclesiae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 5</span><br>
sicut sol est aetheris.<br>
laudes tibi canimus,<br>
cuius luce iubaris<br>
illustratur animus<br>
Friderici Caesaris, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
quod libenter facimus,<br>
cum sis dator hilaris.<br>
pollens bonis moribus<br>
et nitore generis<br>
in humanis artibus &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>
et divinis litteris<br>
cum sis maior omnibus,<br>
nullo minor crederis.<br>
vir fortis et sapiens<br>
Fortunam non sequeris, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>
in adversis patiens,<br>
modestus in prosperis,<br>
cuncta bene faciens<br>
recta via graderis.<br>
Ulixe facundior &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25</span><br>
Tulliane loqueris,<br>
columba simplicior<br>
nulli fraudes ingeris,<br>
serpente callidior<br>
a nullo deciperis. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</span><br>
Alexandro fortior<br>
inimicos conteris,<br>
David mansuetior<br>
a cunctis diligeris,<br>
Martinoque largior &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">35</span><br>
das, quod iuste peteris.<br>
in regni negotio<br>
fit quodcumque praecipis,<br>
qui sine consilio<br>
nihil prorsus incipis;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 40</span><br>
viget tanto socio<br>
mens Romani principis.<br>
adhuc starent moenia<br>
Mediolanensium<br>
nec Caesar per proelia &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">45</span><br>
victor esset hostium,<br>
nisi dei gratia<br>
te dedisset socium.<br>
electum Coloniae<br>
claris dignum laudibus &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">50</span><br>
prae multa pauperie<br>
nudis laudo pedibus;<br>
conqueror hoc hodie<br>
coram sanctis omnibus.<br>
dum sanctorum omnium &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">55</span><br>
colitur celebritas,<br>
singuli colentium<br>
gerunt vestes inclutas,<br>
Archicancellarium<br>
vatem pulset nuditas. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">60</span><br>
poeta composuit<br>
rationem rhythmicam,<br>
at Irus imposuit<br>
melodiam musicam,<br>
unde bene meruit &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">65</span><br>
mantellum et tunicam.
</p>

<p class=shortborder></p>

<p>
<b><a name="8">VIII</A></B></FONT>
</p>

<p>
Praesul urbis Agrippinae,<br>
qui rigorem disciplinae<br>
bonitate temperas,<br>
nihil agens indiscrete,<br>
ne sit fama mendax de te, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
vita famam superas.
</p>

<p class=shortborder></p>

<p>
<b><a name="9">IX</A></B></FONT>
</p>

<p>
 salve mundi domine, Caesar noster ave!<br>
 cuius bonis omnibus iugum est suave;<br>
 quisquis contra calcitrat putans illud grave,<br>
 obstinati cordis est et cervicis pravae.<br>
 princeps terrae principum, Caesar Friderice, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
 cuius tuba titubant arces inimicae,<br>
 tibi colla subdimus tigres et formicae<br>
 et cum cedris Libani vepres et myricae.
</p>

<p>
nemo prudens ambigit te per dei nutum<br>
 super reges alios regem constitutum &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
 et in dei populo digne consecutum<br>
 tam vindictae gladium, quam tutelae scutum.<br>
 unde diu cogitans, quod non esset tutum<br>
 Caesari non reddere censum vel tributum,<br>
 vidua pauperior tibi do minutum, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>
 de cuius me laudibus pudet esse mutum.
</p>

<p>
tu foves et protegis magnos et minores,<br>
 magnis et minoribus tuae patent fores;<br>
 omnes ergo Caesari sumus debitores,<br>
 qui pro nostra requie sustinet labores. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>
 dent fruges agricolae, pisces piscatores,<br>
 auceps volatilia, feras venatores:<br>
 nos poetae pauperes, opum contemptores,<br>
 scribendo Caesareos canimus honores.
</p>

<p>
filius ecclesiae fidem sequor sanam, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25</span><br>
 contemno gentilium falsitatem vanam,<br>
 unde iam non invoco Phoebum vel Dianam<br>
 nec a Musis postulo linguam Tullianam.<br>
 Christi sensus imbuat mentem Christianam,<br>
 ut de Christo domini digna laude canam, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</span><br>
 qui potenter sustinens sarcinam mundanam<br>
 relevat in pristinum gradum rem Romanam.
</p>

<p>
scimus per desidiam regum Romanorum<br>
 ortas in imperio spinas impiorum<br>
 et sumpsisse cornua multos populorum, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">35</span><br>
 de quibus commemoro gentem Lombardorum.
</p>

<p>
quae dum turres erigit more Giganteo,<br>
 volens altis turribus obviare deo,<br>
 contumax et fulmine digna Cyclopeo<br>
 instituta principum sprevit ausu reo. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">40</FONT>
</p>

<p>
libertatis titulo volens gloriari,<br>
 nolens in Italia regem nominari,<br>
 indignata regulis legum coartari<br>
 extra legum terminos coepit evagari.
</p>

<p>
de tributo Caesaris nemo cogitabat, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">45</span><br>
 omnes erant Caesares, nemo censum dabat;<br>
 civitas Ambrosii velut Troia stabat,<br>
 deos parum, homines minus formidabat.
</p>

<p>
dives bonis omnibus et beata satis,<br>
 nisi quia voluit repugnare fatis, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">50</span><br>
 cuius esse debuit summa libertatis,<br>
 ut, quod erat Caesaris, daret ei gratis.
</p>

<p>
surrexit interea rex iubente deo,<br>
 metuendus hostibus tamquam ferus leo,<br>
 similis in proeliis Iudae Maccabaeo, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">55</span><br>
 de quo, quidquid loquerer, minus esset eo.
</p>

<p>
non est eius animus in curanda cute,<br>
 curam carnis comprimit animi virtute;<br>
 de communi cogitans populi salute<br>
 pravorum superbiam premit servitute. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">60</span>
</p>

<p>
quanta sit potencia vel laus Friderici,<br>
 cum sit patens omnibus, non est opus dici.<br>
 qui rebelles lancea fodiens ultrici,<br>
 repraesentat Carolum dextera victrici.
</p>

<p>
hic ergo considerans orbem conturbatum &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">65</span><br>
 potenter aggreditur opus deo gratum<br>
 et ut regnum revocet ad priorem statum,<br>
 repetit ex debito census civitatum.
</p>

<p>
prima suo domino paruit Pavia,<br>
 urbs bona, flos urbium, clara, potens pia; &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">70</span><br>
 digna foret laudibus et topographia,<br>
 nisi quod nunc utimur brevitatis via.
</p>

<p>
post Paviam ponitur urbs Novariensis,<br>
 cuius pro imperio dimicavit ensis<br>
 frangens et reverberans viribus immensis &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">75</span><br>
 impetum superbiae Mediolanensis.
</p>

<p>
carmine, Novaria, semper meo vives,<br>
 cuius sunt per omnia commendandi cives,<br>
 inter urbes alias eris laude dives,<br>
 donec desint Alpibus frigora vel nives. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">80</span><br>
 laetare, Novaria, numquam vetus fies,<br>
 meis te carminibus renovari scies:<br>
 famae tuae terminus nullus erit dies,<br>
 nunc est tibi reddita post laborem quies.
</p>

<p>
Mediolanensium dolor est immensus, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">85</span><br>
 prae dolore nimio conturbatur sensus.<br>
 civibus Ambrosii furor est accensus,<br>
 dum ab eis petitur ut a servis census.
</p>

<p>
interim praecipio tibi, Constantine:<br>
 iam depone dexteram, tuae cessent minae! &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">90</span><br>
 Mediolanensium tantae sunt ruinae,<br>
 quod in urbe media modo regnant spinae.<br>
 tantus erat populus atque locus ille,<br>
 si venisset Graecia tota cum Achille,<br>
 in qua tot sunt moenia, tot potentes villae, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">95</span><br>
 non eam subicere possent annis mille.
</p>

<p>
iussu tamen Caesaris obsidetur locus,<br>
 donec ita venditur esca sicut crocus.<br>
 in tanta penuria non est ibi iocus,<br>
 ludum tandem Caesaris terminavit rochus. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">100</span>
</p>

<p>
sonuit in auribus angulorum terrae<br>
 et in maris insulis huius fama gerrae;<br>
 quam si mihi liceat plenius referre,<br>
 hoc opus Aeneidi poteris praeferre.
</p>

<p>
modis mille scriberem bellicos conflictus, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">105</span><br>
 hostiles insidias et viriles ictus,<br>
 quantis minis impetit ensis hostem strictus,<br>
 qualiter progreditur castris rex invictus.<br>
 erant in Italia greges vespillonum,
</p>

<p>
semitas obsederat rabies praedonum, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">110</span><br>
 quorum cor ad scelera semper erat pronum,<br>
 quibus malum facere videbatur bonum.<br>
 Caesaris est gloria, Caesaris est donum,<br>
 quod iam patent omnibus viae regionum,<br>
 dum ventis exposita corpora latronum &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">115</span><br>
 surda flantis boreae captant aure sonum.
</p>

<p>
iterum describitur orbis ab Augusto,<br>
 redditur res publica statui vetusto;<br>
 pax terras ingreditur habitu venusto,<br>
 et iam non opprimitur iustus ab iniusto. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">120</span>
</p>

<p>
volat fama Caesaris velut velox equus;<br>
 hac audita trepidat imperator Graecus,<br>
 iam, quid agat nescius, iam timore caecus,<br>
 timet nomen Caesaris, ut leonem pecus.
</p>

<p>
iam tyranno Siculo Siculi detrectant; &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">125</span><br>
 Siculi te sitiunt, Caesar, et exspectant;<br>
 iam libenter Apuli tibi genu flectant,<br>
 mirantur, quid detinet, oculos humectant.
</p>

<p>
Archicancellarius viam praeparavit,<br>
 dilatavit semitas, vepres exstirpavit, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">130</span><br>
 ipso iugo Caesaris terram subiugavit;<br>
 et me de miseriae lacu liberavit.
</p>

<p>
imperator nobilis, age sicut agis!<br>
 sicut exaltatus es, exaltare magis!<br>
 fove tuos subditos, hostes caede plagis, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">135</span><br>
 super eos irruens ultione stragis.
</p>

<p class=shortborder></p>

<p>
<b><a name="10">X</A></B>
</p>

<p>
Estuans intrinsecus ira vehementi<br>
in amaritudine loquar mee menti:<br>
factus de materia levis elementi<br>
folio sum similis de quo ludunt venti.
</p>

<p>
Cum sit enim proprium viro sapienti<br>
supra petram onere sedem fundamenti,<br>
stultus ego comparor fluvio labenti<br>
sub eodem aere nunquam permanenti.
</p>

<p>
Feror ego veluti sine nauta navis,<br>
ut per vias aeris vaga fertur avis.<br>
non me tenent vincula, non me tenet clavis,<br>
quero mei similes et adiungor pravis.
</p>

<p>
Mihi cordis gravitas res videtur gravis,<br>
iocus est amabilis dulciorque favis;<br>
quicquid Venus imperat, labor est suavis;<br>
que nunquam in cordibus habitat ignavis.
</p>

<p>
Via lata gradior more iuventutis,<br>
inplico me viciis immemor virtutis,<br>
voluptatis avidus magis quam salutis,<br>
mortuus in anima curam gero cutis.
</p>

<p>
Presul discretissime, veniam te precor:<br>
morte bona morior, dulci nece necor;<br>
meum pectus sauciat puellarum decor,<br>
et quas tactu nequeo, saltem corde mechor.
</p>

<p>
Res est arduissima vincere naturam,<br>
in aspectu virginis mentem esse puram;<br>
iuvenes non possumus legem sequi dura<br>
leviumque corporum non habere curam.
</p>

<p>
Quis in igne positus igne non uratur?<br>
quis Papie demorans castus habeatur,<br>
ubi Venus digito iuvenes venatur,<br>
oculis illaqueat, facie predatur?
</p>

<p>
Si ponas Ypolitum hodie Papie,<br>
non erit Ypolitus in sequenti die:<br>
Veneris in thalamos ducunt omnes vie;<br>
non est in tot turribus turris Alethie.
</p>

<p>
Secundo redarguor etiam de ludo,<br>
sed cum ludus corpore me dimittit nudo,<br>
frigidus exterius mentis estu sudo;<br>
tunc versus et carmina meliora cudo.
</p>

<p>
Tercio capitulo memoro tabernam.<br>
illam nullo temore sprevi neque spernam,<br>
donec sanctos angelos venientes cernam<br>
cantantes pro mortuis "Requiem eternam."
</p>

<p>
Meum est propositum in taberna mori,<br>
ut sint vina proxima morientis ori.<br>
tunc cantabunt letius angelorum chori:<br>
"Sit deus propitius huic potatori."
</p>

<p>
Poculis accenditur animi lucerna;<br>
cor inbutum nectare volat ad superna.<br>
mihi sapit dulcius vinum de taberna<br>
quam quod aqua miscuit presulis pincerna.
</p>

<p>
Ecce mee proditor pravitatis fui,<br>
de qua me redarguunt servientes tui.<br>
sed eorum nullus est accusator sui,<br>
quamvis velint ludere seculoque frui.
</p>

<p>
Iam nunc in presentia presulis beati<br>
secundum dominici regulam mandati<br>
mittat in me lapidem neque parcat vati,<br>
cuius non est animus conscius peccati.
</p>

<p>
Sum locutus contra me quicquid de me novi<br>
et virus evomui quod tam diu fovi.<br>
vita vetus displicet, mores placent novi;<br>
homo videt faciem, sed cor patet Iovi.
</p>

<p>
Iam virtutes diligo, viciis irascor,<br>
renovatus animo spiritu renascor;<br>
quasi modo genitus novo lacte prascor,<br>
ne sit meum amplius vanitatis vas cor.
</p>

<p>
Electe Colonie, parce penitenti,<br>
fact, misericordiam veniam petenti<br>
et da penitenciam culpam confitenti:<br>
feram quicquid iusseris animo libenti.
</p>

<p>
Parcit enim subditis leo ex ferarum<br>
et est erga subditos immemor irarum,<br>
et vos idem facite, principes terrarum:<br>
quod caret dulcedine, nimis est amarum.
</p>
<p class=border></P>
<p>
<table border=0 cellspacing=15 cellpadding=0 align=CENTER>
<tr>
	<td><a href="medieval.html">Medieval Latin</A>
	<td><a href="index.html">The Latin Library</A>
	<td><a href="classics.html">The Classics Page</A>
</TABLE>
</P>
</BODY>
</HTML>