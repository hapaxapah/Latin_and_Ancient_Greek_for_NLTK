<!DOCTYPE HTML PUBLIC "-//W3C//DTD HTML 4.01//EN" "http://www.w3.org/TR/html4/strict.dtd">
<html>
	<head>
		<title>
			Juvenal V
		</title>

		<meta http-equiv="Content-Type" content="text/html; charset=utf-8">
		
		<link rel="shortcut icon" href="http://www.thelatinlibrary.com/icon.ico">
		
		<link rel="StyleSheet" href="http://www.thelatinlibrary.com/latinlibrary.css">
		<link rel="StyleSheet" href="http://www.thelatinlibrary.com/latinlibrary_print.css" media="print">
	</head>
	
<body>

<div class="page_wrapper">

<h1>D. IVNI IVVENALIS SATVRA V</h1>

<p class="poem">
Si te propositi nondum pudet atque eadem est mens,<BR>
ut bona summa putes aliena uiuere quadra,<BR>
si potes illa pati quae nec Sarmentus iniquas<BR>
Caesaris ad mensas nec uilis Gabba tulisset,<BR>
quamuis iurato metuam tibi credere testi.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR>
uentre nihil noui frugalius; hoc tamen ipsum<BR>
defecisse puta, quod inani sufficit aluo:<BR>
nulla crepido uacat? nusquam pons et tegetis pars<BR>
dimidia breuior? tantine iniuria cenae,<BR>
tam ieiuna fames, cum possit honestius illic&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>
et tremere et sordes farris mordere canini?<BR>
&nbsp;&nbsp;&nbsp;&nbsp;&nbsp;primo fige loco, quod tu discumbere iussus<BR>
mercedem solidam ueterum capis officiorum.<BR>
fructus amicitiae magnae cibus: inputat hunc rex,<BR>
et quamuis rarum tamen inputat. ergo duos post&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR>
si libuit menses neglectum adhibere clientem,<BR>
tertia ne uacuo cessaret culcita lecto,<BR>
'una simus' ait. uotorum summa. quid ultra<BR>
quaeris? habet Trebius propter quod rumpere somnum<BR>
debeat et ligulas dimittere, sollicitus ne&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT><BR>
tota salutatrix iam turba peregerit orbem,<BR>
sideribus dubiis aut illo tempore quo se<BR>
frigida circumagunt pigri serraca Bootae.<BR>
&nbsp;&nbsp;&nbsp;&nbsp;&nbsp;qualis cena tamen! uinum quod sucida nolit<BR>
lana pati: de conuiua Corybanta uidebis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>25</FONT><BR>
iurgia proludunt, sed mox et pocula torques<BR>
saucius et rubra deterges uulnera mappa,<BR>
inter uos quotiens libertorumque cohortem<BR>
pugna Saguntina feruet commissa lagona.<BR>
ipse capillato diffusum consule potat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>30</FONT><BR>
calcatamque tenet bellis socialibus uuam.<BR>
cardiaco numquam cyathum missurus amico<BR>
cras bibet Albanis aliquid de montibus aut de<BR>
Setinis, cuius patriam titulumque senectus<BR>
deleuit multa ueteris fuligine testae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>35</FONT><BR>
quale coronati Thrasea Heluidiusque bibebant<BR>
Brutorum et Cassi natalibus. ipse capaces<BR>
Heliadum crustas et inaequales berullo<BR>
Virro tenet phialas: tibi non committitur aurum,<BR>
uel, si quando datur, custos adfixus ibidem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>40</FONT><BR>
qui numeret gemmas, ungues obseruet acutos.<BR>
da ueniam: praeclara illi laudatur iaspis.<BR>
nam Virro, ut multi, gemmas ad pocula transfert<BR>
a digitis, quas in uaginae fronte solebat<BR>
ponere zelotypo iuuenis praelatus Iarbae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>45</FONT><BR>
tu Beneuentani sutoris nomen habentem<BR>
siccabis calicem nasorum quattuor ac iam<BR>
quassatum et rupto poscentem sulpura uitro.<BR>
si stomachus domini feruet uinoque ciboque,<BR>
frigidior Geticis petitur decocta pruinis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>50</FONT><BR>
non eadem uobis poni modo uina querebar?<BR>
uos aliam potatis aquam. tibi pocula cursor<BR>
Gaetulus dabit aut nigri manus ossea Mauri<BR>
et cui per mediam nolis occurrere noctem,<BR>
cliuosae ueheris dum per monumenta Latinae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>55</FONT><BR>
flos Asiae ante ipsum, pretio maiore paratus<BR>
quam fuit et Tulli census pugnacis et Anci<BR>
et, ne te teneam, Romanorum omnia regum<BR>
friuola. quod cum ita sit, tu Gaetulum Ganymedem<BR>
respice, cum sities. nescit tot milibus emptus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>60</FONT><BR>
pauperibus miscere puer, sed forma, sed aetas<BR>
digna supercilio. quando ad te peruenit ille?<BR>
quando rogatus adest calidae gelidaeque minister?<BR>
quippe indignatur ueteri parere clienti<BR>
quodque aliquid poscas et quod se stante recumbas. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>65</FONT><BR>
[maxima quaeque domus seruis est plena superbis.]<BR>
ecce alius quanto porrexit murmure panem<BR>
uix fractum, solidae iam mucida frusta farinae,<BR>
quae genuinum agitent, non admittentia morsum.<BR>
sed tener et niueus mollique siligine fictus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>70</FONT><BR>
seruatur domino. dextram cohibere memento;<BR>
salua sit artoptae reuerentia. finge tamen te<BR>
inprobulum, superest illic qui ponere cogat:<BR>
'uis tu consuetis, audax conuiua, canistris<BR>
impleri panisque tui nouisse colorem?'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>75</FONT><BR>
'scilicet hoc fuerat, propter quod saepe relicta<BR>
coniuge per montem aduersum gelidasque cucurri<BR>
Esquilias, fremeret saeua cum grandine uernus<BR>
Iuppiter et multo stillaret paenula nimbo.'<BR>
&nbsp;&nbsp;&nbsp;&nbsp;&nbsp;aspice quam longo distinguat pectore lancem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>80</FONT><BR>
quae fertur domino squilla, et quibus undique saepta<BR>
asparagis qua despiciat conuiuia cauda,<BR>
dum uenit excelsi manibus sublata ministri.<BR>
sed tibi dimidio constrictus cammarus ouo<BR>
ponitur exigua feralis cena patella.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>85</FONT><BR>
ipse Venafrano piscem perfundit, at hic qui<BR>
pallidus adfertur misero tibi caulis olebit<BR>
lanternam; illud enim uestris datur alueolis quod<BR>
canna Micipsarum prora subuexit acuta,<BR>
propter quod Romae cum Boccare nemo lauatur,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>90</FONT><BR>
quod tutos etiam facit a serpentibus atris.<BR>
mullus erit domini, quem misit Corsica uel quem<BR>
Tauromenitanae rupes, quando omne peractum est<BR>
et iam defecit nostrum mare, dum gula saeuit,<BR>
retibus adsiduis penitus scrutante macello&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>95</FONT><BR>
proxima, nec patimur Tyrrhenum crescere piscem.<BR>
instruit ergo focum prouincia, sumitur illinc<BR>
quod captator emat Laenas, Aurelia uendat.<BR>
Virroni muraena datur, quae maxima uenit<BR>
gurgite de Siculo; nam dum se continet Auster,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>100</FONT><BR>
dum sedet et siccat madidas in carcere pinnas,<BR>
contemnunt mediam temeraria lina Charybdim:<BR>
uos anguilla manet longae cognata colubrae<BR>
aut ~glacie aspersus~ maculis Tiberinus et ipse<BR>
uernula riparum, pinguis torrente cloaca&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>105</FONT><BR>
et solitus mediae cryptam penetrare Suburae.<BR>
&nbsp;&nbsp;&nbsp;&nbsp;&nbsp;ipsi pauca uelim, facilem si praebeat aurem.<BR>
nemo petit, modicis quae mittebantur amicis<BR>
a Seneca, quae Piso bonus, quae Cotta solebat<BR>
largiri; namque et titulis et fascibus olim&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>110</FONT><BR>
maior habebatur donandi gloria. solum<BR>
poscimus ut cenes ciuiliter. hoc face et esto,<BR>
esto, ut nunc multi, diues tibi, pauper amicis.<BR>
&nbsp;&nbsp;&nbsp;&nbsp;&nbsp;anseris ante ipsum magni iecur, anseribus par<BR>
altilis, et flaui dignus ferro Meleagri&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>115</FONT><BR>
spumat aper. post hunc tradentur tubera, si uer<BR>
tunc erit et facient optata tonitrua cenas<BR>
maiores. 'tibi habe frumentum' Alledius inquit,<BR>
'o Libye, disiunge boues, dum tubera mittas.'<BR>
structorem interea, ne qua indignatio desit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>120</FONT><BR>
saltantem spectes et chironomunta uolanti<BR>
cultello, donec peragat dictata magistri<BR>
omnia; nec minimo sane discrimine refert<BR>
quo gestu lepores et quo gallina secetur.<BR>
duceris planta uelut ictus ab Hercule Cacus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>125</FONT><BR>
et ponere foris, si quid temptaueris umquam<BR>
hiscere tamquam habeas tria nomina. quando propinat<BR>
Virro tibi sumitue tuis contacta labellis<BR>
pocula? quis uestrum temerarius usque adeo, quis<BR>
perditus, ut dicat regi 'bibe'? plurima sunt quae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>130</FONT><BR>
non audent homines pertusa dicere laena.<BR>
quadringenta tibi si quis deus aut similis dis<BR>
et melior fatis donaret homuncio, quantus<BR>
ex nihilo, quantus fieres Virronis amicus!<BR>
'da Trebio, pone ad Trebium. uis, frater, ab ipsis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>135</FONT><BR>
ilibus?' o nummi, uobis hunc praestat honorem,<BR>
uos estis frater. dominus tamen et domini rex<BR>
si uis tunc fieri, nullus tibi paruulus aula<BR>
luserit Aeneas nec filia dulcior illo.<BR>
[iucundum et carum sterilis facit uxor amicum.]&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>140</FONT><BR>
sed tua nunc Mycale pariat licet et pueros tres<BR>
in gremium patris fundat semel, ipse loquaci<BR>
gaudebit nido, uiridem thoraca iubebit<BR>
adferri minimasque nuces assemque rogatum,<BR>
ad mensam quotiens parasitus uenerit infans.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>145</font><BR>
&nbsp;&nbsp;&nbsp;&nbsp;&nbsp;uilibus ancipites fungi ponentur amicis,<BR>
boletus domino, sed quales Claudius edit<BR>
ante illum uxoris, post quem nihil amplius edit.<BR>
Virro sibi et reliquis Virronibus illa iubebit<BR>
poma dari, quorum solo pascaris odore,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>150</FONT><BR>
qualia perpetuus Phaeacum autumnus habebat,<BR>
credere quae possis subrepta sororibus Afris:<BR>
tu scabie frueris mali, quod in aggere rodit<BR>
qui tegitur parma et galea metuensque flagelli<BR>
discit ab hirsuta iaculum torquere capella.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>155</FONT><BR>
&nbsp;&nbsp;&nbsp;&nbsp;&nbsp;forsitan inpensae Virronem parcere credas.<BR>
hoc agit, ut doleas; nam quae comoedia, mimus<BR>
quis melior plorante gula? ergo omnia fiunt,<BR>
si nescis, ut per lacrimas effundere bilem<BR>
cogaris pressoque diu stridere molari.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>160</FONT><BR>
tu tibi liber homo et regis conuiua uideris:<BR>
captum te nidore suae putat ille culinae,<BR>
nec male coniectat; quis enim tam nudus, ut illum<BR>
bis ferat, Etruscum puero si contigit aurum<BR>
uel nodus tantum et signum de paupere loro?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>165</FONT><BR>
spes bene cenandi uos decipit. 'ecce dabit iam<BR>
semesum leporem atque aliquid de clunibus apri,<BR>
ad nos iam ueniet minor altilis.' inde parato<BR>
intactoque omnes et stricto pane tacetis.<BR>
ille sapit, qui te sic utitur. omnia ferre&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>170</FONT><BR>
si potes, et debes. pulsandum uertice raso<BR>
praebebis quandoque caput nec dura timebis<BR>
flagra pati, his epulis et tali dignus amico.
</P>
<div class="footer">
	<p>
		<a href="/juvenal.html">Juvenal</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</body>
</html>