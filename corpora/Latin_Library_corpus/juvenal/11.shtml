<!DOCTYPE HTML PUBLIC "-//W3C//DTD HTML 4.01//EN" "http://www.w3.org/TR/html4/strict.dtd">
<html>
	<head>
		<title>
			Juvenal XI
		</title>

		<meta http-equiv="Content-Type" content="text/html; charset=utf-8">
		
		<link rel="shortcut icon" href="http://www.thelatinlibrary.com/icon.ico">
		
		<link rel="StyleSheet" href="http://www.thelatinlibrary.com/latinlibrary.css">
		<link rel="StyleSheet" href="http://www.thelatinlibrary.com/latinlibrary_print.css" media="print">
	</head>
	
<body>

<div class="page_wrapper">

<h1>D. IVNI IVVENALIS SATVRA XI</h1>

<p class="poem">Atticus eximie si cenat, lautus habetur,<BR>
si Rutilus, demens. quid enim maiore cachinno<BR>
excipitur uolgi quam pauper Apicius? omnis<BR>
conuictus, thermae, stationes, omne theatrum<BR>
de Rutilo. nam dum ualida ac iuuenalia membra&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR>
sufficiunt galeae dumque ardent sanguine, fertur<BR>
non cogente quidem sed nec prohibente tribuno<BR>
scripturus leges et regia uerba lanistae.<BR>
multos porro uides, quos saepe elusus ad ipsum<BR>
creditor introitum solet expectare macelli,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>
et quibus in solo uiuendi causa palato est.<BR>
egregius cenat meliusque miserrimus horum<BR>
et cito casurus iam perlucente ruina.<BR>
interea gustus elementa per omnia quaerunt<BR>
numquam animo pretiis obstantibus; interius si&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR>
attendas, magis illa iuuant quae pluris ementur.<BR>
ergo haut difficile est perituram arcessere summam<BR>
lancibus oppositis uel matris imagine fracta,<BR>
et quadringentis nummis condire gulosum<BR>
fictile; sic ueniunt ad miscellanea ludi.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT><BR>
refert ergo quis haec eadem paret; in Rutilo nam<BR>
luxuria est, in Ventidio laudabile nomen<BR>
sumit et a censu famam trahit. illum ego iure<BR>
despiciam, qui scit quanto sublimior Atlas<BR>
omnibus in Libya sit montibus, hic tamen idem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>25</FONT><BR>
ignorat quantum ferrata distet ab arca<BR>
sacculus. e caelo descendit gn´yi seaut³n<BR>
figendum et memori tractandum pectore, siue<BR>
coniugium quaeras uel sacri in parte senatus<BR>
esse uelis; neque enim loricam poscit Achillis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>30</FONT><BR>
Thersites, in qua se traducebat Vlixes;<BR>
ancipitem seu tu magno discrimine causam<BR>
protegere adfectas, te consule, dic tibi qui sis,<BR>
orator uehemens an Curtius et Matho buccae.<BR>
noscenda est mensura sui spectandaque rebus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>35</FONT><BR>
in summis minimisque, etiam cum piscis emetur,<BR>
ne mullum cupias, cum sit tibi gobio tantum<BR>
in loculis. quis enim te deficiente crumina<BR>
et crescente gula manet exitus, aere paterno<BR>
ac rebus mersis in uentrem fenoris atque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>40</FONT><BR>
argenti grauis et pecorum agrorumque capacem?<BR>
talibus a dominis post cuncta nouissimus exit<BR>
anulus, et digito mendicat Pollio nudo.<BR>
non praematuri cineres nec funus acerbum<BR>
luxuriae sed morte magis metuenda senectus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>45</FONT><BR>
hi plerumque gradus: conducta pecunia Romae<BR>
et coram dominis consumitur; inde, ubi paulum<BR>
nescio quid superest et pallet fenoris auctor,<BR>
qui uertere solum, Baias et ad ostrea currunt.<BR>
cedere namque foro iam non est deterius quam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>50</FONT><BR>
Esquilias a feruenti migrare Subura.<BR>
ille dolor solus patriam fugientibus, illa<BR>
maestitia est, caruisse anno circensibus uno.<BR>
sanguinis in facie non haeret gutta, morantur<BR>
pauci ridiculum et fugientem ex urbe pudorem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>55</FONT><BR> 
&nbsp;&nbsp;&nbsp;&nbsp;&nbsp;experiere hodie numquid pulcherrima dictu,<BR>
Persice, non praestem uita et moribus et re,<BR>
si laudem siliquas occultus ganeo, pultes<BR>
coram aliis dictem puero sed in aure placentas.<BR>
nam cum sis conuiua mihi promissus, habebis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>60</FONT><BR>
Euandrum, uenies Tirynthius aut minor illo<BR>
hospes, et ipse tamen contingens sanguine caelum,<BR>
alter aquis, alter flammis ad sidera missus.<BR>
fercula nunc audi nullis ornata macellis.<BR>
de Tiburtino ueniet pinguissimus agro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>65</FONT><BR>
haedulus et toto grege mollior, inscius herbae<BR>
necdum ausus uirgas humilis mordere salicti,<BR>
qui plus lactis habet quam sanguinis, et montani<BR>
asparagi, posito quos legit uilica fuso.<BR>
grandia praeterea tortoque calentia feno&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>70</FONT><BR>
oua adsunt ipsis cum matribus, et seruatae<BR>
parte anni quales fuerant in uitibus uuae,<BR>
Signinum Syriumque pirum, de corbibus isdem<BR>
aemula Picenis et odoris mala recentis<BR>
nec metuenda tibi, siccatum frigore postquam &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>75</FONT><BR>
autumnum et crudi posuere pericula suci.<BR>
haec olim nostri iam luxuriosa senatus<BR>
cena fuit. Curius paruo quae legerat horto<BR>
ipse focis breuibus ponebat holuscula, quae nunc<BR>
squalidus in magna fastidit conpede fossor,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>80</FONT><BR>
qui meminit calidae sapiat quid uolua popinae.<BR>
sicci terga suis rara pendentia crate<BR>
moris erat quondam festis seruare diebus<BR>
et natalicium cognatis ponere lardum<BR>
accedente noua, si quam dabat hostia, carne.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>85</FONT><BR>
cognatorum aliquis titulo ter consulis atque<BR>
castrorum imperiis et dictatoris honore<BR>
functus ad has epulas solito maturius ibat<BR>
erectum domito referens a monte ligonem.<BR>
cum tremerent autem Fabios durumque Catonem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>90</FONT><BR>
et Scauros et Fabricium, rigidique seueros<BR>
censoris mores etiam collega timeret,<BR>
nemo inter curas et seria duxit habendum<BR>
qualis in Oceani fluctu testudo nataret,<BR>
clarum Troiugenis factura et nobile fulcrum;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>95</FONT><BR>
sed nudo latere et paruis frons aerea lectis<BR>
uile coronati caput ostendebat aselli,<BR>
ad quod lasciui ludebant ruris alumni.<BR>
[tales ergo cibi qualis domus atque supellex.]<BR>
tunc rudis et Graias mirari nescius artes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>100</FONT><BR>
urbibus euersis praedarum in parte reperta<BR>
magnorum artificum frangebat pocula miles,<BR>
ut phaleris gauderet ecus caelataque cassis<BR>
Romuleae simulacra ferae mansuescere iussae<BR>
imperii fato, geminos sub rupe Quirinos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>105</FONT><BR>
ac nudam effigiem in clipeo uenientis et hasta<BR>
pendentisque dei perituro ostenderet hosti.<BR>
ponebant igitur Tusco farrata catino:<BR>
argenti quod erat solis fulgebat in armis.<BR>
omnia tunc quibus inuideas, si liuidulus sis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>110</FONT><BR>
templorum quoque maiestas praesentior, et uox<BR>
nocte fere media mediamque audita per urbem<BR>
litore ab Oceani Gallis uenientibus et dis<BR>
officium uatis peragentibus. his monuit nos,<BR>
hanc rebus Latiis curam praestare solebat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>115</FONT><BR>
fictilis et nullo uiolatus Iuppiter auro.<BR>
illa domi natas nostraque ex arbore mensas<BR>
tempora uiderunt; hos lignum stabat ad usus,<BR>
annosam si forte nucem deiecerat eurus.<BR>
at nunc diuitibus cenandi nulla uoluptas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>120</FONT><BR>
nil rhombus, nil damma sapit, putere uidentur<BR>
unguenta atque rosae, latos nisi sustinet orbis<BR>
grande ebur et magno sublimis pardus hiatu<BR>
dentibus ex illis quos mittit porta Syenes<BR>
et Mauri celeres et Mauro obscurior Indus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>125</FONT><BR>
et quos deposuit Nabataeo belua saltu<BR>
iam nimios capitique graues. hinc surgit orexis,<BR>
hinc stomacho uires; nam pes argenteus illis,<BR>
anulus in digito quod ferreus. ergo superbum<BR>
conuiuam caueo, qui me sibi comparat et res&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>130</FONT><BR>
despicit exiguas. adeo nulla uncia nobis<BR>
est eboris, nec tessellae nec calculus ex hac<BR>
materia, quin ipsa manubria cultellorum<BR>
ossea. non tamen his ulla umquam obsonia fiunt<BR>
rancidula aut ideo peior gallina secatur.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>135</FONT><BR>
sed nec structor erit cui cedere debeat omnis<BR>
pergula, discipulus Trypheri doctoris, apud quem<BR>
sumine cum magno lepus atque aper et pygargus<BR>
et Scythicae uolucres et phoenicopterus ingens<BR>
et Gaetulus oryx hebeti lautissima ferro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>140</FONT><BR>
caeditur et tota sonat ulmea cena Subura.<BR>
nec frustum capreae subducere nec latus Afrae<BR>
nouit auis noster, tirunculus ac rudis omni<BR>
tempore et exiguae furtis inbutus ofellae.<BR>
plebeios calices et paucis assibus emptos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>145</FONT><BR>
porriget incultus puer atque a frigore tutus,<BR>
non Phryx aut Lycius [non a mangone petitus<BR>
quisquam erit et magno]: cum posces, posce Latine.<BR>
idem habitus cunctis, tonsi rectique capilli<BR>
atque hodie tantum propter conuiuia pexi.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>150</FONT><BR>
pastoris duri hic filius, ille bubulci.<BR>
suspirat longo non uisam tempore matrem<BR>
et casulam et notos tristis desiderat haedos<BR>
ingenui uoltus puer ingenuique pudoris,<BR>
qualis esse decet quos ardens purpura uestit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>155</FONT><BR>
nec pupillares defert in balnea raucus<BR>
testiculos, nec uellendas iam praebuit alas,<BR>
crassa nec opposito pauidus tegit inguina guto.<BR>
hic tibi uina dabit diffusa in montibus illis<BR>
a quibus ipse uenit, quorum sub uertice lusit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>160</FONT><BR>
[namque una atque eadem est uini patria atque ministri.]<BR>
forsitan expectes ut Gaditana canoro<BR>
incipiant prurire choro plausuque probatae<BR>
ad terram tremulo descendant clune puellae,<BR>
[spectant hoc nuptae iuxta recubante marito&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>165</FONT><BR>
quod pudeat narrare aliquem praesentibus ipsis.]<BR>
inritamentum ueneris languentis et acres<BR>
diuitis urticae [maior tamen ista uoluptas<BR>
alterius sexus]; magis ille extenditur, et mox<BR>
auribus atque oculis concepta urina mouetur.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>170</FONT><BR>
non capit has nugas humilis domus. audiat ille<BR>
testarum crepitus cum uerbis, nudum olido stans<BR>
fornice mancipium quibus abstinet, ille fruatur<BR>
uocibus obscenis omnique libidinis arte,<BR>
qui Lacedaemonium pytismate lubricat orbem;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>175</FONT><BR>
namque ibi fortunae ueniam damus. alea turpis,<BR>
turpe et adulterium mediocribus: haec eadem illi<BR>
omnia cum faciunt, hilares nitidique uocantur.<BR>
nostra dabunt alios hodie conuiuia ludos:<BR>
conditor Iliados cantabitur atque Maronis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>180</FONT><BR>
altisoni dubiam facientia carmina palmam.<BR>
quid refert, tales uersus qua uoce legantur?<BR> 
&nbsp;&nbsp;&nbsp;&nbsp;&nbsp;sed nunc dilatis auerte negotia curis<BR>
et gratam requiem dona tibi, quando licebit<BR>
per totum cessare diem. non fenoris ulla&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>185</FONT><BR>
mentio nec, prima si luce egressa reuerti<BR>
nocte solet, tacito bilem tibi contrahat uxor<BR>
umida suspectis referens multicia rugis<BR>
uexatasque comas et uoltum auremque calentem.<BR>
protinus ante meum quidquid dolet exue limen,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>190</FONT><BR>
pone domum et seruos et quidquid frangitur illis<BR>
aut perit, ingratos ante omnia pone sodalis.<BR>
interea Megalesiacae spectacula mappae<BR>
Idaeum sollemne colunt, similisque triumpho<BR>
praeda caballorum praetor sedet ac, mihi pace&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>195</FONT><BR>
inmensae nimiaeque licet si dicere plebis,<BR>
totam hodie Romam circus capit, et fragor aurem<BR>
percutit, euentum uiridis quo colligo panni.<BR>
nam si deficeret, maestam attonitamque uideres<BR>
hanc urbem ueluti Cannarum in puluere uictis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>200</FONT><BR>
consulibus. spectent iuuenes, quos clamor et audax<BR>
sponsio, quos cultae decet adsedisse puellae:<BR>
nostra bibat uernum contracta cuticula solem<BR>
effugiatque togam. iam nunc in balnea salua<BR>
fronte licet uadas, quamquam solida hora supersit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>205</FONT><BR>
ad sextam. facere hoc non possis quinque diebus<BR>
continuis, quia sunt talis quoque taedia uitae<BR>
magna: uoluptates commendat rarior usus.
</P>
<div class="footer">
	<p>
		<a href="/juvenal.html">Juvenal</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</body>
</html>