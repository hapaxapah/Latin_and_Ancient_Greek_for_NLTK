<!DOCTYPE HTML PUBLIC "-//W3C//DTD HTML 4.01//EN" "http://www.w3.org/TR/html4/strict.dtd">
<html>
	<head>
		<title>
			Juvenal I
		</title>

		<meta http-equiv="Content-Type" content="text/html; charset=utf-8">
		
		<link rel="shortcut icon" href="http://www.thelatinlibrary.com/icon.ico">
		
		<link rel="StyleSheet" href="http://www.thelatinlibrary.com/latinlibrary.css">
		<link rel="StyleSheet" href="http://www.thelatinlibrary.com/latinlibrary_print.css" media="print">
	</head>
	
<body>

<div class="page_wrapper">

<h1>D. IVNI IVVENALIS SATVRA I</h1>

<p class="poem">
Semper ego auditor tantum? numquamne reponam<BR>
uexatus totiens rauci Theseide Cordi?<BR>
inpune ergo mihi recitauerit ille togatas,<BR>
hic elegos? inpune diem consumpserit ingens<BR>
Telephus aut summi plena iam margine libri&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</font><BR>
scriptus et in tergo necdum finitus Orestes?<BR>
nota magis nulli domus est sua quam mihi lucus<BR>
Martis et Aeoliis uicinum rupibus antrum<BR>
Vulcani; quid agant uenti, quas torqueat umbras<BR>
Aeacus, unde alius furtiuae deuehat aurum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>10</font><BR>
pelliculae, quantas iaculetur Monychus ornos,<BR>
Frontonis platani conuolsaque marmora clamant<BR>
semper et adsiduo ruptae lectore columnae.<BR>
expectes eadem a summo minimoque poeta.<BR>
et nos ergo manum ferulae subduximus, et nos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>15</font><BR>
consilium dedimus Sullae, priuatus ut altum<BR>
dormiret. stulta est clementia, cum tot ubique<BR>
uatibus occurras, periturae parcere chartae.<BR>
cur tamen hoc potius libeat decurrere campo,<BR>
per quem magnus equos Auruncae flexit alumnus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>20</font><BR>
si uacat ac placidi rationem admittitis, edam.<BR>
cum tener uxorem ducat spado, Meuia Tuscum<BR>
figat aprum et nuda teneat uenabula mamma,<BR>
patricios omnis opibus cum prouocet unus<BR>
quo tondente grauis iuueni mihi barba sonabat,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>25</font><BR>
cum pars Niliacae plebis, cum uerna Canopi<BR>
Crispinus Tyrias umero reuocante lacernas<BR>
uentilet aestiuum digitis sudantibus aurum<BR>
nec sufferre queat maioris pondera gemmae,<BR>
difficile est saturam non scribere. nam quis iniquae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>30</font><BR>
tam patiens urbis, tam ferreus, ut teneat se,<BR>
causidici noua cum ueniat lectica Mathonis<BR>
plena ipso, post hunc magni delator amici<BR>
et cito rapturus de nobilitate comesa<BR>
quod superest, quem Massa timet, quem munere&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>35</font><BR>
palpat Carus et a trepido Thymele summissa Latino;<BR>
cum te summoueant qui testamenta merentur<BR>
noctibus, in caelum quos euehit optima summi<BR>
nunc uia processus, uetulae uesica beatae?<BR>
unciolam Proculeius habet, sed Gillo deuncem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>40</font><BR>
partes quisque suas ad mensuram inguinis heres.<BR>
accipiat sane mercedem sanguinis et sic<BR>
palleat ut nudis pressit qui calcibus anguem<BR>
aut Lugudunensem rhetor dicturus ad aram.<BR>
quid referam quanta siccum iecur ardeat ira,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>45</font><BR>
cum populum gregibus comitum premit hic spoliator<BR>
pupilli prostantis et hic damnatus inani<BR>
iudicio? quid enim saluis infamia nummis?<BR>
exul ab octaua Marius bibit et fruitur dis<BR>
iratis, at tu uictrix, prouincia, ploras.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>50</font><BR>
haec ego non credam Venusina digna lucerna?<BR>
haec ego non agitem? sed quid magis? Heracleas<BR>
aut Diomedeas aut mugitum labyrinthi<BR>
et mare percussum puero fabrumque uolantem,<BR>
cum leno accipiat moechi bona, si capiendi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>55</font><BR>
ius nullum uxori, doctus spectare lacunar,<BR>
doctus et ad calicem uigilanti stertere naso;<BR>
cum fas esse putet curam sperare cohortis<BR>
qui bona donauit praesepibus et caret omni<BR>
maiorum censu, dum peruolat axe citato&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>60</font><BR>
Flaminiam puer Automedon? nam lora tenebat<BR>
ipse, lacernatae cum se iactaret amicae.<BR>
nonne libet medio ceras inplere capaces<BR>
quadriuio, cum iam sexta ceruice feratur<BR>
hinc atque inde patens ac nuda paene cathedra&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>65</font><BR>
et multum referens de Maecenate supino<BR>
signator falsi, qui se lautum atque beatum<BR>
exiguis tabulis et gemma fecerit uda?<BR>
occurrit matrona potens, quae molle Calenum<BR>
porrectura uiro miscet sitiente rubetam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>70</font><BR>
instituitque rudes melior Lucusta propinquas<BR>
per famam et populum nigros efferre maritos.<BR>
aude aliquid breuibus Gyaris et carcere dignum,<BR>
si uis esse aliquid. probitas laudatur et alget;<BR>
criminibus debent hortos, praetoria, mensas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>75</font><BR>
argentum uetus et stantem extrapocula caprum.<BR>
quem patitur dormire nurus corruptor auarae,<BR>
quem sponsae turpes et praetextatus adulter?<BR>
si natura negat, facit indignatio uersum<BR>
qualemcumque potest, quales ego uel Cluuienus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>80</font><BR>
ex quo Deucalion nimbis tollentibus aequor<BR>
nauigio montem ascendit sortesque poposcit<BR>
paulatimque anima caluerunt mollia saxa<BR>
et maribus nudas ostendit Pyrrha puellas,<BR>
quidquid agunt homines, uotum, timor, ira, uoluptas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>85</font><BR>
gaudia, discursus, nostri farrago libelli est.<BR>
et quando uberior uitiorum copia? quando<BR>
maior auaritiae patuit sinus? alea quando<BR>
hos animos? neque enim loculis comitantibus itur<BR>
ad casum tabulae, posita sed luditur arca.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>90</font><BR>
proelia quanta illic dispensatore uidebis<BR>
armigero! simplexne furor sestertia centum<BR>
perdere et horrenti tunicam non reddere seruo?<BR>
quis totidem erexit uillas, quis fercula septem<BR>
secreto cenauit auus? nunc sportula primo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>95</font><BR>
limine parua sedet turbae rapienda togatae.<BR>
ille tamen faciem prius inspicit et trepidat ne<BR>
suppositus uenias ac falso nomine poscas:<BR>
agnitus accipies. iubet a praecone uocari<BR>
ipsos Troiugenas, nam uexant limen et ipsi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>100</font><BR>
nobiscum. 'da praetori, da deinde tribuno.'<BR>
sed libertinus prior est. 'prior' inquit 'ego adsum.<BR>
cur timeam dubitemur locum defendere, quamuis<BR>
natus ad Euphraten, molles quod in aure fenestrae<BR>
arguerint, licet ipse negem? sed quinque tabernae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>105</font><BR>
quadringenta parant. quid confert purpura maior<BR>
optandum, si Laurenti custodit in agro<BR>
conductas Coruinus ouis, ego possideo plus<BR>
Pallante et Licinis?' expectent ergo tribuni,<BR>
uincant diuitiae, sacro ne cedat honori&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>110</font><BR>
nuper in hanc urbem pedibus qui uenerat albis,<BR>
quandoquidem inter nos sanctissima diuitiarum<BR>
maiestas, etsi funesta Pecunia templo<BR>
nondum habitat, nullas nummorum ereximus aras,<BR>
ut colitur Pax atque Fides, Victoria, Virtus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>115</font><BR>
quaeque salutato crepitat Concordia nido.<BR>
sed cum summus honor finito conputet anno,<BR>
sportula quid referat, quantum rationibus addat,<BR>
quid facient comites quibus hinc toga, calceus hinc est<BR>
et panis fumusque domi? densissima centum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>120</font><BR>
quadrantes lectica petit, sequiturque maritum<BR>
languida uel praegnas et circumducitur uxor.<BR>
hic petit absenti nota iam callidus arte<BR>
ostendens uacuam et clausam pro coniuge sellam.<BR>
'Galla mea est' inquit, 'citius dimitte. moraris?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>125</font><BR>
profer, Galla, caput. noli uexare, quiescet.'<BR>
ipse dies pulchro distinguitur ordine rerum:<BR>
sportula, deinde forum iurisque peritus Apollo<BR>
atque triumphales, inter quas ausus habere<BR>
nescio quis titulos Aegyptius atque Arabarches,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>130</font><BR>
cuius ad effigiem non tantum meiiere fas est.<BR>
uestibulis abeunt ueteres lassique clientes<BR>
uotaque deponunt, quamquam longissima cenae<BR>
spes homini; caulis miseris atque ignis emendus.<BR>
optima siluarum interea pelagique uorabit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>135</font><BR>
rex horum uacuisque toris tantum ipse iacebit.<BR>
nam de tot pulchris et latis orbibus et tam<BR>
antiquis una comedunt patrimonia mensa.<BR>
nullus iam parasitus erit. sed quis ferat istas<BR>
luxuriae sordes? quanta est gula quae sibi totos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>140</font><BR>
ponit apros, animal propter conuiuia natum!<BR>
poena tamen praesens, cum tu deponis amictus<BR>
turgidus et crudum pauonem in balnea portas.<BR>
hinc subitae mortes atque intestata senectus.<BR>
it noua nec tristis per cunctas fabula cenas;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>145</font><BR>
ducitur iratis plaudendum funus amicis.<BR>
nil erit ulterius quod nostris moribus addat<BR>
posteritas, eadem facient cupientque minores,<BR>
omne in praecipiti uitium stetit. utere uelis,<BR>
totos pande sinus. dices hic forsitan 'unde&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>150</font><BR>
ingenium par materiae? unde illa priorum<BR>
scribendi quodcumque animo flagrante liberet<BR>
simplicitas? &quot;cuius non audeo dicere nomen?<BR>
quid refert dictis ignoscat Mucius an non?&quot;<BR>
pone Tigillinum, taeda lucebis in illa&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>155</font><BR>
qua stantes ardent qui fixo gutture fumant,<BR>
et latum media sulcum deducit harena.'<BR>
qui dedit ergo tribus patruis aconita, uehatur<BR>
pensilibus plumis atque illinc despiciat nos?<BR>
'cum ueniet contra, digito compesce labellum:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>160</font><BR>
accusator erit qui uerbum dixerit &quot;hic est.&quot;<BR>
securus licet Aenean Rutulumque ferocem<BR>
committas, nulli grauis est percussus Achilles<BR>
aut multum quaesitus Hylas urnamque secutus:<BR>
ense uelut stricto quotiens Lucilius ardens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>165</font><BR>
infremuit, rubet auditor cui frigida mens est<BR>
criminibus, tacita sudant praecordia culpa.<BR>
inde ira et lacrimae. tecum prius ergo uoluta<BR>
haec animo ante tubas: galeatum sero duelli<BR>
paenitet.' experiar quid concedatur in illos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>170</font><BR>
quorum Flaminia tegitur cinis atque Latina.
</p>
<div class="footer">
	<p>
		<a href="/juvenal.html">Juvenal</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</body>
</html>