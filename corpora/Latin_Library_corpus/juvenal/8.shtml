<!DOCTYPE HTML PUBLIC "-//W3C//DTD HTML 4.01//EN" "http://www.w3.org/TR/html4/strict.dtd">
<html>
	<head>
		<title>
			Juvenal VIII
		</title>

		<meta http-equiv="Content-Type" content="text/html; charset=utf-8">
		
		<link rel="shortcut icon" href="http://www.thelatinlibrary.com/icon.ico">
		
		<link rel="StyleSheet" href="http://www.thelatinlibrary.com/latinlibrary.css">
		<link rel="StyleSheet" href="http://www.thelatinlibrary.com/latinlibrary_print.css" media="print">
	</head>
	
<body>

<div class="page_wrapper">

<h1>D. IVNI IVVENALIS SATVRA VIII</h1>

<p class="poem">
Stemmata quid faciunt? quid prodest, Pontice, longo<BR>
sanguine censeri, pictos ostendere uultus<BR>
maiorum et stantis in curribus Aemilianos<BR>
et Curios iam dimidios umeroque minorem<BR>
Coruinum et Galbam auriculis nasoque carentem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR>
[quis fructus generis tabula iactare capaci<BR>
Coruinum, posthac multa contingere uirga<BR>
fumosos equitum cum dictatore magistros,]<BR>
si coram Lepidis male uiuitur? effigies quo<BR>
tot bellatorum, si luditur alea pernox&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>
ante Numantinos, si dormire incipis ortu<BR>
luciferi, quo signa duces et castra mouebant?<BR>
cur Allobrogicis et magna gaudeat ara<BR>
natus in Herculeo Fabius lare, si cupidus, si<BR>
uanus et Euganea quantumuis mollior agna,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR>
si tenerum attritus Catinensi pumice lumbum<BR>
squalentis traducit auos emptorque ueneni<BR>
frangenda miseram funestat imagine gentem?<BR>
tota licet ueteres exornent undique cerae<BR>
atria, nobilitas sola est atque unica uirtus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT><BR>
Paulus uel Cossus uel Drusus moribus esto,<BR>
hos ante effigies maiorum pone tuorum,<BR>
praecedant ipsas illi te consule uirgas.<BR>
prima mihi debes animi bona. sanctus haberi<BR>
iustitiaeque tenax factis dictisque mereris?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>25</FONT><BR>
agnosco procerem; salue Gaetulice, seu tu<BR>
Silanus: quocumque alto de sanguine rarus<BR>
ciuis et egregius patriae contingis ouanti,<BR>
exclamare libet populus quod clamat Osiri<BR>
inuento. quis enim generosum dixerit hunc qui&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>30</FONT><BR>
indignus genere et praeclaro nomine tantum<BR>
insignis? nanum cuiusdam Atlanta uocamus,<BR>
Aethiopem Cycnum, prauam extortamque puellam<BR>
Europen; canibus pigris scabieque uetusta<BR>
leuibus et siccae lambentibus ora lucernae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>35</FONT><BR>
nomen erit pardus, tigris, leo, si quid adhuc est<BR>
quod fremat in terris uiolentius. ergo cauebis<BR>
et metues ne tu sic Creticus aut Camerinus. <BR>
&nbsp;&nbsp;&nbsp;&nbsp;&nbsp;his ego quem monui? tecum mihi sermo, Rubelli<BR>
Blande. tumes alto Drusorum stemmate, tamquam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>40</FONT><BR>
feceris ipse aliquid propter quod nobilis esses,<BR>
ut te conciperet quae sanguine fulget Iuli,<BR>
non quae uentoso conducta sub aggere texit.<BR>
'uos humiles' inquis 'uolgi pars ultima nostri,<BR>
quorum nemo queat patriam monstrare parentis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>45</FONT><BR>
ast ego Cecropides.' uiuas et originis huius<BR>
gaudia longa feras. tamen ima plebe Quiritem<BR>
facundum inuenies, solet hic defendere causas<BR>
nobilis indocti; ueniet de plebe togata<BR>
qui iuris nodos et legum aenigmata soluat;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>50</FONT><BR>
hinc petit Euphraten iuuenis domitique Bataui<BR>
custodes aquilas armis industrius; at tu<BR>
nil nisi Cecropides truncoque simillimus Hermae.<BR>
nullo quippe alio uincis discrimine quam quod<BR>
illi marmoreum caput est, tua uiuit imago.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>55</FONT><BR>
dic mihi, Teucrorum proles, animalia muta<BR>
quis generosa putet nisi fortia. nempe uolucrem<BR>
sic laudamus equum, facili cui plurima palma<BR>
feruet et exultat rauco uictoria circo;<BR>
nobilis hic, quocumque uenit de gramine, cuius&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>60</FONT><BR>
clara fuga ante alios et primus in aequore puluis.<BR>
sed uenale pecus Coryphaei posteritas et<BR>
Hirpini, si rara iugo uictoria sedit.<BR>
nil ibi maiorum respectus, gratia nulla<BR>
umbrarum; dominos pretiis mutare iubentur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>65</FONT><BR>
exiguis, trito ducunt epiraedia collo<BR>
segnipedes dignique molam uersare nepotes.<BR>
ergo ut miremur te, non tua, priuum aliquid da<BR>
quod possim titulis incidere praeter honores<BR>
quos illis damus ac dedimus, quibus omnia debes.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>70</FONT><BR>
&nbsp;&nbsp;&nbsp;&nbsp;&nbsp;haec satis ad iuuenem quem nobis fama superbum<BR>
tradit et inflatum plenumque Nerone propinquo;<BR>
rarus enim ferme sensus communis in illa<BR>
fortuna. sed te censeri laude tuorum,<BR>
Pontice, noluerim sic ut nihil ipse futurae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>75</FONT><BR>
laudis agas. miserum est aliorum incumbere famae,<BR>
ne conlapsa ruant subductis tecta columnis.<BR>
stratus humi palmes uiduas desiderat ulmos.<BR>
esto bonus miles, tutor bonus, arbiter idem<BR>
integer; ambiguae si quando citabere testis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>80</FONT><BR>
incertaeque rei, Phalaris licet imperet ut sis<BR>
falsus et admoto dictet periuria tauro,<BR>
summum crede nefas animam praeferre pudori<BR>
et propter uitam uiuendi perdere causas.<BR>
dignus morte perit, cenet licet ostrea centum &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>85</FONT><BR>
Gaurana et Cosmi toto mergatur aeno.<BR>
expectata diu tandem prouincia cum te<BR>
rectorem accipiet, pone irae frena modumque,<BR>
pone et auaritiae, miserere inopum sociorum:<BR>
ossa uides rerum uacuis exucta medullis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>90</FONT><BR>
respice quid moneant leges, quid curia mandet,<BR>
praemia quanta bonos maneant, quam fulmine iusto<BR>
et Capito et Tutor ruerint damnante senatu,<BR>
piratae Cilicum. sed quid damnatio confert?<BR>
praeconem, Chaerippe, tuis circumspice pannis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>95</FONT><BR>
cum Pansa eripiat quidquid tibi Natta reliquit,<BR>
iamque tace; furor est post omnia perdere naulum.<BR>
non idem gemitus olim neque uulnus erat par<BR>
damnorum sociis florentibus et modo uictis.<BR>
plena domus tunc omnis, et ingens stabat aceruos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>100</FONT><BR>
nummorum, Spartana chlamys, conchylia Coa,<BR>
et cum Parrhasii tabulis signisque Myronis<BR>
Phidiacum uiuebat ebur, nec non Polycliti<BR>
multus ubique labor, rarae sine Mentore mensae.<BR>
inde ~Dolabella atque hinc~ Antonius, inde&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>105</FONT><BR>
sacrilegus Verres referebant nauibus altis<BR>
occulta spolia et plures de pace triumphos.<BR>
nunc sociis iuga pauca boum, grex paruus equarum,<BR>
et pater armenti capto eripietur agello,<BR>
ipsi deinde Lares, si quod spectabile signum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>110</FONT><BR>
[si quis in aedicula deus unicus; haec etenim sunt<BR>
pro summis, nam sunt haec maxima. despicias tu]<BR>
forsitan inbellis Rhodios unctamque Corinthon<BR>
despicias merito: quid resinata iuuentus<BR>
cruraque totius facient tibi leuia gentis?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>115</FONT><BR>
horrida uitanda est Hispania, Gallicus axis<BR>
Illyricumque latus; parce et messoribus illis<BR>
qui saturant urbem circo scenaeque uacantem;<BR>
quanta autem inde feres tam dirae praemia culpae,<BR>
cum tenuis nuper Marius discinxerit Afros?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>120</FONT><BR>
curandum in primis ne magna iniuria fiat<BR>
fortibus et miseris. tollas licet omne quod usquam est<BR>
auri atque argenti, scutum gladiumque relinques.<BR>
[et iaculum et galeam; spoliatis arma supersunt.]<BR>
quod modo proposui, non est sententia, uerum est;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>125</FONT><BR>
credite me uobis folium recitare Sibyllae.<BR>
si tibi sancta cohors comitum, si nemo tribunal<BR>
uendit acersecomes, si nullum in coniuge crimen<BR>
nec per conuentus et cuncta per oppida curuis<BR>
unguibus ire parat nummos raptura Celaeno,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>130</FONT><BR>
tum licet a Pico numeres genus, altaque si te<BR>
nomina delectant omnem Titanida pugnam<BR>
inter maiores ipsumque Promethea ponas.<BR>
[de quocumque uoles proauom tibi sumito libro.]<BR>
quod si praecipitem rapit ambitio atque libido,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>135</FONT><BR>
si frangis uirgas sociorum in sanguine, si te<BR>
delectant hebetes lasso lictore secures,<BR>
incipit ipsorum contra te stare parentum<BR>
nobilitas claramque facem praeferre pudendis.<BR>
omne animi uitium tanto conspectius in se&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>140</FONT><BR>
crimen habet, quanto maior qui peccat habetur.<BR>
quo mihi te, solitum falsas signare tabellas,<BR>
in templis quae fecit auus statuamque parentis<BR>
ante triumphalem? quo, si nocturnus adulter<BR>
tempora Santonico uelas adoperta cucullo?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>145</FONT><BR>
&nbsp;&nbsp;&nbsp;&nbsp;&nbsp;praeter maiorum cineres atque ossa uolucri<BR>
carpento rapitur pinguis Lateranus, et ipse,<BR>
ipse rotam adstringit sufflamine mulio consul,<BR>
nocte quidem, sed Luna uidet, sed sidera testes<BR>
intendunt oculos. finitum tempus honoris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>150</FONT><BR>
cum fuerit, clara Lateranus luce flagellum<BR>
sumet et occursum numquam trepidabit amici<BR>
iam senis ac uirga prior adnuet atque maniplos<BR>
soluet et infundet iumentis hordea lassis.<BR>
interea, dum lanatas robumque iuuencum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>155</FONT><BR>
more Numae caedit, Iouis ante altaria iurat<BR>
solam Eponam et facies olida ad praesepia pictas.<BR>
sed cum peruigiles placet instaurare popinas,<BR>
obuius adsiduo Syrophoenix udus amomo<BR>
currit, Idymaeae Syrophoenix incola portae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>160</FONT><BR>
hospitis adfectu dominum regemque salutat,<BR>
et cum uenali Cyane succincta lagona.<BR>
defensor culpae dicet mihi 'fecimus et nos<BR>
haec iuuenes.' esto, desisti nempe nec ultra<BR>
fouisti errorem. breue sit quod turpiter audes, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>165</FONT><BR>
quaedam cum prima resecentur crimina barba.<BR>
indulge ueniam pueris: Lateranus ad illos<BR>
thermarum calices inscriptaque lintea uadit<BR>
maturus bello Armeniae Syriaeque tuendis<BR>
amnibus et Rheno atque Histro. praestare Neronem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>170</FONT><BR>
securum ualet haec aetas. mitte Ostia, Caesar,<BR>
mitte, sed in magna legatum quaere popina:<BR>
inuenies aliquo cum percussore iacentem,<BR>
permixtum nautis et furibus ac fugitiuis,<BR>
inter carnifices et fabros sandapilarum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>175</FONT><BR>
et resupinati cessantia tympana galli.<BR>
aequa ibi libertas, communia pocula, lectus<BR>
non alius cuiquam, nec mensa remotior ulli.<BR>
quid facias talem sortitus, Pontice, seruum?<BR>
nempe in Lucanos aut Tusca ergastula mittas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>180</FONT><BR>
at uos, Troiugenae, uobis ignoscitis et quae<BR>
turpia cerdoni Volesos Brutumque decebunt. <BR>
&nbsp;&nbsp;&nbsp;&nbsp;&nbsp;quid si numquam adeo foedis adeoque pudendis<BR>
utimur exemplis, ut non peiora supersint?<BR>
consumptis opibus uocem, Damasippe, locasti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>185</FONT><BR>
sipario, clamosum ageres ut Phasma Catulli.<BR>
Laureolum uelox etiam bene Lentulus egit,<BR>
iudice me dignus uera cruce. nec tamen ipsi<BR>
ignoscas populo; populi frons durior huius,<BR>
qui sedet et spectat triscurria patriciorum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>190</FONT><BR>
planipedes audit Fabios, ridere potest qui<BR>
Mamercorum alapas. quanti sua funera uendant<BR>
quid refert? uendunt nullo cogente Nerone,<BR>
nec dubitant celsi praetoris uendere ludis.<BR>
finge tamen gladios inde atque hinc pulpita poni,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>195</FONT><BR>
quid satius? mortem sic quisquam exhorruit, ut sit<BR>
zelotypus Thymeles, stupidi collega Corinthi?<BR>
res haut mira tamen citharoedo principe mimus<BR>
nobilis. haec ultra quid erit nisi ludus? et illic<BR>
dedecus urbis habes, nec murmillonis in armis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>200</FONT><BR>
nec clipeo Gracchum pugnantem aut falce supina;<BR>
damnat enim talis habitus [sed damnat et odit,<BR>
nec galea faciem abscondit]: mouet ecce tridentem.<BR>
postquam uibrata pendentia retia dextra<BR>
nequiquam effudit, nudum ad spectacula uoltum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>205</FONT><BR>
erigit et tota fugit agnoscendus harena.<BR>
credamus tunicae, de faucibus aurea cum se<BR>
porrigat et longo iactetur spira galero.<BR>
ergo ignominiam grauiorem pertulit omni<BR>
uolnere cum Graccho iussus pugnare secutor.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>210</FONT><BR>
&nbsp;&nbsp;&nbsp;&nbsp;&nbsp;libera si dentur populo suffragia, quis tam<BR>
perditus ut dubitet Senecam praeferre Neroni?<BR>
cuius supplicio non debuit una parari<BR>
simia nec serpens unus nec culleus unus.<BR>
par Agamemnonidae crimen, sed causa facit rem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>215</FONT><BR>
dissimilem. quippe ille deis auctoribus ultor<BR>
patris erat caesi media inter pocula, sed nec<BR>
Electrae iugulo se polluit aut Spartani<BR>
sanguine coniugii, nullis aconita propinquis<BR>
miscuit, in scena numquam cantauit Orestes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>220</FONT><BR>
Troica non scripsit. quid enim Verginius armis<BR>
debuit ulcisci magis aut cum Vindice Galba,<BR>
quod Nero tam saeua crudaque tyrannide fecit?<BR>
haec opera atque hae sunt generosi principis artes,<BR>
gaudentis foedo peregrina ad pulpita cantu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>225</FONT><BR>
prostitui Graiaeque apium meruisse coronae.<BR>
maiorum effigies habeant insignia uocis,<BR>
ante pedes Domiti longum tu pone Thyestae<BR>
syrma uel Antigones seu personam Melanippes,<BR>
et de marmoreo citharam suspende colosso.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>230</FONT><BR>
&nbsp;&nbsp;&nbsp;&nbsp;&nbsp;quid, Catilina, tuis natalibus atque Cethegi<BR>
inueniet quisquam sublimius? arma tamen uos<BR>
nocturna et flammas domibus templisque paratis,<BR>
ut bracatorum pueri Senonumque minores,<BR>
ausi quod liceat tunica punire molesta.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>235</FONT><BR>
sed uigilat consul uexillaque uestra coercet.<BR>
hic nouus Arpinas, ignobilis et modo Romae<BR>
municipalis eques, galeatum ponit ubique<BR>
praesidium attonitis et in omni monte laborat.<BR>
tantum igitur muros intra toga contulit illi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>240</FONT><BR>
nominis ac tituli, quantum ~in~ Leucade, quantum<BR>
Thessaliae campis Octauius abstulit udo<BR>
caedibus adsiduis gladio; sed Roma parentem,<BR>
Roma patrem patriae Ciceronem libera dixit.<BR>
Arpinas alius Volscorum in monte solebat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>245</FONT><BR>
poscere mercedes alieno lassus aratro;<BR>
nodosam post haec frangebat uertice uitem,<BR>
si lentus pigra muniret castra dolabra.<BR>
hic tamen et Cimbros et summa pericula rerum<BR>
excipit et solus trepidantem protegit urbem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>250</FONT><BR>
atque ideo, postquam ad Cimbros stragemque uolabant<BR>
qui numquam attigerant maiora cadauera corui,<BR>
nobilis ornatur lauro collega secunda.<BR>
plebeiae Deciorum animae, plebeia fuerunt<BR>
nomina; pro totis legionibus hi tamen et pro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>255</FONT><BR>
omnibus auxiliis atque omni pube Latina<BR>
sufficiunt dis infernis Terraeque parenti.<BR>
[pluris enim Decii quam quae seruantur ab illis.]<BR>
ancilla natus trabeam et diadema Quirini<BR>
et fascis meruit, regum ultimus ille bonorum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>260</FONT><BR>
prodita laxabant portarum claustra tyrannis<BR>
exulibus iuuenes ipsius consulis et quos<BR>
magnum aliquid dubia pro libertate deceret,<BR>
quod miraretur cum Coclite Mucius et quae<BR>
imperii finis Tiberinum uirgo natauit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>265</FONT><BR>
occulta ad patres produxit crimina seruus<BR>
matronis lugendus; at illos uerbera iustis<BR>
adficiunt poenis et legum prima securis. <BR>
&nbsp;&nbsp;&nbsp;&nbsp;&nbsp;malo pater tibi sit Thersites, dummodo tu sis<BR>
Aeacidae similis Volcaniaque arma capessas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>270</FONT><BR>
quam te Thersitae similem producat Achilles.<BR>
et tamen, ut longe repetas longeque reuoluas<BR>
nomen, ab infami gentem deducis asylo;<BR>
maiorum primus, quisquis fuit ille, tuorum<BR>
aut pastor fuit aut illud quod dicere nolo.
</P>
<div class="footer">
	<p>
		<a href="/juvenal.html">Juvenal</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</body>
</html>