<!DOCTYPE HTML PUBLIC "-//W3C//DTD HTML 4.01//EN" "http://www.w3.org/TR/html4/strict.dtd">
<html>
	<head>
		<title>
			Juvenal X
		</title>

		<meta http-equiv="Content-Type" content="text/html; charset=utf-8">
		
		<link rel="shortcut icon" href="http://www.thelatinlibrary.com/icon.ico">
		
		<link rel="StyleSheet" href="http://www.thelatinlibrary.com/latinlibrary.css">
		<link rel="StyleSheet" href="http://www.thelatinlibrary.com/latinlibrary_print.css" media="print">
	</head>
	
<body>

<div class="page_wrapper">

<h1>D. IVNI IVVENALIS SATVRA X</h1>

<p class="poem">
Omnibus in terris, quae sunt a Gadibus usque<BR>
Auroram et Gangen, pauci dinoscere possunt<BR>
uera bona atque illis multum diuersa, remota<BR>
erroris nebula. quid enim ratione timemus<BR>
aut cupimus? quid tam dextro pede concipis ut te&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR> 
conatus non paeniteat uotique peracti?<BR>
euertere domos totas optantibus ipsis<BR>
di faciles. nocitura toga, nocitura petuntur<BR>
militia; torrens dicendi copia multis<BR>
et sua mortifera est facundia; uiribus ille&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR> 
confisus periit admirandisque lacertis;<BR>
sed pluris nimia congesta pecunia cura<BR>
strangulat et cuncta exuperans patrimonia census<BR>
quanto delphinis ballaena Britannica maior.<BR>
temporibus diris igitur iussuque Neronis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR> 
Longinum et magnos Senecae praediuitis hortos<BR>
clausit et egregias Lateranorum obsidet aedes<BR>
tota cohors: rarus uenit in cenacula miles.<BR>
pauca licet portes argenti uascula puri<BR>
nocte iter ingressus, gladium contumque timebis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT><BR> 
et mota ad lunam trepidabis harundinis umbra:<BR>
cantabit uacuus coram latrone uiator.<BR>
prima fere uota et cunctis notissima templis<BR>
diuitiae, crescant ut opes, ut maxima toto<BR>
nostra sit arca foro. sed nulla aconita bibuntur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>25</FONT><BR> 
fictilibus; tunc illa time cum pocula sumes<BR>
gemmata et lato Setinum ardebit in auro.<BR>
iamne igitur laudas quod de sapientibus alter<BR>
ridebat, quotiens a limine mouerat unum<BR>
protuleratque pedem, flebat contrarius auctor?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>30</FONT><BR> 
sed facilis cuiuis rigidi censura cachinni:<BR>
mirandum est unde ille oculis suffecerit umor.<BR>
perpetuo risu pulmonem agitare solebat<BR>
Democritus, quamquam non essent urbibus illis<BR>
praetextae, trabeae, fasces, lectica, tribunal.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>35</FONT><BR> 
quid si uidisset praetorem curribus altis<BR>
extantem et medii sublimem puluere circi<BR>
in tunica Iouis et pictae Sarrana ferentem<BR>
ex umeris aulaea togae magnaeque coronae<BR>
tantum orbem, quanto ceruix non sufficit ulla?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>40</FONT><BR> 
quippe tenet sudans hanc publicus et, sibi consul<BR>
ne placeat, curru seruus portatur eodem.<BR>
da nunc et uolucrem, sceptro quae surgit eburno,<BR>
illinc cornicines, hinc praecedentia longi<BR>
agminis officia et niueos ad frena Quirites,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>45</FONT><BR> 
defossa in loculos quos sportula fecit amicos.<BR>
tum quoque materiam risus inuenit ad omnis<BR>
occursus hominum, cuius prudentia monstrat<BR>
summos posse uiros et magna exempla daturos<BR>
ueruecum in patria crassoque sub aere nasci.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>50</FONT><BR> 
ridebat curas nec non et gaudia uolgi,<BR>
interdum et lacrimas, cum Fortunae ipse minaci<BR>
mandaret laqueum mediumque ostenderet unguem.<BR>
&nbsp;&nbsp;&nbsp;&nbsp;&nbsp;ergo superuacua aut quae perniciosa petuntur?<BR>
propter quae fas est genua incerare deorum?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>55</FONT><BR> 
&nbsp;&nbsp;&nbsp;&nbsp;&nbsp;quosdam praecipitat subiecta potentia magnae<BR>
inuidiae, mergit longa atque insignis honorum<BR>
pagina. descendunt statuae restemque secuntur,<BR>
ipsas deinde rotas bigarum inpacta securis<BR>
caedit et inmeritis franguntur crura caballis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>60</FONT><BR> 
iam strident ignes, iam follibus atque caminis<BR>
ardet adoratum populo caput et crepat ingens<BR>
Seianus, deinde ex facie toto orbe secunda<BR>
fiunt urceoli, pelues, sartago, matellae.<BR>
pone domi laurus, duc in Capitolia magnum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>65</FONT><BR> 
cretatumque bouem: Seianus ducitur unco<BR>
spectandus, gaudent omnes. 'quae labra, quis illi<BR>
uultus erat! numquam, si quid mihi credis, amaui<BR>
hunc hominem. sed quo cecidit sub crimine? quisnam<BR>
delator quibus indicibus, quo teste probauit?'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>70</FONT><BR> 
'nil horum; uerbosa et grandis epistula uenit<BR>
a Capreis.' 'bene habet, nil plus interrogo.' sed quid<BR>
turba Remi? sequitur fortunam, ut semper, et odit<BR>
damnatos. idem populus, si Nortia Tusco<BR>
fauisset, si oppressa foret secura senectus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>75</FONT><BR> 
principis, hac ipsa Seianum diceret hora<BR>
Augustum. iam pridem, ex quo suffragia nulli<BR>
uendimus, effudit curas; nam qui dabat olim<BR>
imperium, fasces, legiones, omnia, nunc se<BR>
continet atque duas tantum res anxius optat,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>80</FONT><BR> 
panem et circenses. 'perituros audio multos.'<BR>
'nil dubium, magna est fornacula.' 'pallidulus mi<BR>
Bruttidius meus ad Martis fuit obuius aram;<BR>
quam timeo, uictus ne poenas exigat Aiax<BR>
ut male defensus. curramus praecipites et,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>85</FONT><BR> 
dum iacet in ripa, calcemus Caesaris hostem.<BR>
sed uideant serui, ne quis neget et pauidum in ius<BR>
ceruice obstricta dominum trahat.' hi sermones<BR>
tunc de Seiano, secreta haec murmura uolgi.<BR>
uisne salutari sicut Seianus, habere&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>90</FONT><BR> 
tantundem atque illi summas donare curules,<BR>
illum exercitibus praeponere, tutor haberi<BR>
principis angusta Caprearum in rupe sedentis<BR>
cum grege Chaldaeo? uis certe pila, cohortis,<BR>
egregios equites et castra domestica; quidni &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>95</FONT><BR> 
haec cupias? et qui nolunt occidere quemquam<BR>
posse uolunt. sed quae praeclara et prospera tanti,<BR>
ut rebus laetis par sit mensura malorum?<BR>
huius qui trahitur praetextam sumere mauis<BR>
an Fidenarum Gabiorumque esse potestas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>100</FONT><BR> 
et de mensura ius dicere, uasa minora<BR>
frangere pannosus uacuis aedilis Vlubris?<BR>
ergo quid optandum foret ignorasse fateris<BR>
Seianum; nam qui nimios optabat honores<BR>
et nimias poscebat opes, numerosa parabat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>105</FONT><BR> 
excelsae turris tabulata, unde altior esset<BR>
casus et inpulsae praeceps inmane ruinae.<BR>
quid Crassos, quid Pompeios euertit et illum,<BR>
ad sua qui domitos deduxit flagra Quirites?<BR>
summus nempe locus nulla non arte petitus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>110</FONT><BR> 
magnaque numinibus uota exaudita malignis.<BR>
ad generum Cereris sine caede ac uulnere pauci<BR>
descendunt reges et sicca morte tyranni.<BR>
&nbsp;&nbsp;&nbsp;&nbsp;&nbsp;eloquium ac famam Demosthenis aut Ciceronis<BR>
incipit optare et totis quinquatribus optat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>115</FONT><BR> 
quisquis adhuc uno parcam colit asse Mineruam,<BR>
quem sequitur custos angustae uernula capsae.<BR>
eloquio sed uterque perit orator, utrumque<BR>
largus et exundans leto dedit ingenii fons.<BR>
ingenio manus est et ceruix caesa, nec umquam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>120</FONT><BR> 
sanguine causidici maduerunt rostra pusilli.<BR>
'o fortunatam natam me consule Romam:'<BR>
Antoni gladios potuit contemnere si sic<BR>
omnia dixisset. ridenda poemata malo<BR>
quam te, conspicuae diuina Philippica famae, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>125</FONT><BR> 
uolueris a prima quae proxima. saeuus et illum<BR>
exitus eripuit, quem mirabantur Athenae<BR>
torrentem et pleni moderantem frena theatri.<BR>
dis ille aduersis genitus fatoque sinistro,<BR>
quem pater ardentis massae fuligine lippus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>130</FONT><BR> 
a carbone et forcipibus gladiosque paranti<BR>
incude et luteo Volcano ad rhetora misit.<BR>
&nbsp;&nbsp;&nbsp;&nbsp;&nbsp;bellorum exuuiae, truncis adfixa tropaeis<BR>
lorica et fracta de casside buccula pendens<BR>
et curtum temone iugum uictaeque triremis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>135</FONT><BR> 
aplustre et summo tristis captiuos in arcu<BR>
humanis maiora bonis creduntur. ad hoc se<BR>
Romanus Graiusque et barbarus induperator<BR>
erexit, causas discriminis atque laboris<BR>
inde habuit: tanto maior famae sitis est quam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>140</FONT><BR> 
uirtutis. quis enim uirtutem amplectitur ipsam,<BR>
praemia si tollas? patriam tamen obruit olim<BR>
gloria paucorum et laudis titulique cupido<BR>
haesuri saxis cinerum custodibus, ad quae<BR>
discutienda ualent sterilis mala robora fici,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>145</FONT><BR> 
quandoquidem data sunt ipsis quoque fata sepulcris.<BR>
expende Hannibalem: quot libras in duce summo<BR>
inuenies? hic est quem non capit Africa Mauro<BR>
percussa oceano Niloque admota tepenti<BR>
rursus ad Aethiopum populos aliosque elephantos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>150</FONT><BR> 
additur imperiis Hispania, Pyrenaeum<BR>
transilit. opposuit natura Alpemque niuemque:<BR>
diducit scopulos et montem rumpit aceto.<BR>
iam tenet Italiam, tamen ultra pergere tendit.<BR>
'acti' inquit 'nihil est, nisi Poeno milite portas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>155</FONT><BR> 
frangimus et media uexillum pono Subura.'<BR>
o qualis facies et quali digna tabella,<BR>
cum Gaetula ducem portaret belua luscum!<BR>
exitus ergo quis est? o gloria! uincitur idem<BR>
nempe et in exilium praeceps fugit atque ibi magnus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>160</FONT><BR> 
mirandusque cliens sedet ad praetoria regis,<BR>
donec Bithyno libeat uigilare tyranno.<BR>
finem animae, quae res humanas miscuit olim,<BR>
non gladii, non saxa dabunt nec tela, sed ille<BR>
Cannarum uindex et tanti sanguinis ultor&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>165</FONT><BR> 
anulus. i, demens, et saeuas curre per Alpes<BR>
ut pueris placeas et declamatio fias.<BR>
unus Pellaeo iuueni non sufficit orbis,<BR>
aestuat infelix angusto limite mundi<BR>
ut Gyarae clausus scopulis paruaque Seripho;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>170</FONT><BR> 
cum tamen a figulis munitam intrauerit urbem,<BR>
sarcophago contentus erit. mors sola fatetur<BR>
quantula sint hominum corpuscula. creditur olim<BR>
uelificatus Athos et quidquid Graecia mendax<BR>
audet in historia, constratum classibus isdem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>175</FONT><BR> 
suppositumque rotis solidum mare; credimus altos<BR>
defecisse amnes epotaque flumina Medo<BR>
prandente et madidis cantat quae Sostratus alis.<BR>
ille tamen qualis rediit Salamine relicta,<BR>
in Corum atque Eurum solitus saeuire flagellis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>180</FONT><BR> 
barbarus Aeolio numquam hoc in carcere passos,<BR>
ipsum conpedibus qui uinxerat Ennosigaeum<BR>
(mitius id sane, quod non et stigmate dignum<BR>
credidit. huic quisquam uellet seruire deorum?)&#151;<BR>
sed qualis rediit? nempe una naue, cruentis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>185</FONT><BR> 
fluctibus ac tarda per densa cadauera prora.<BR>
has totiens optata exegit gloria poenas.<BR>
&nbsp;&nbsp;&nbsp;&nbsp;&nbsp;'da spatium uitae, multos da, Iuppiter, annos.'<BR>
hoc recto uoltu, solum hoc et pallidus optas.<BR>
sed quam continuis et quantis longa senectus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>190</FONT><BR> 
plena malis! deformem et taetrum ante omnia uultum<BR>
dissimilemque sui, deformem pro cute pellem<BR>
pendentisque genas et talis aspice rugas<BR>
quales, umbriferos ubi pandit Thabraca saltus,<BR>
in uetula scalpit iam mater simia bucca.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>195</FONT><BR> 
plurima sunt iuuenum discrimina, pulchrior ille<BR>
hoc atque +ille+ alio, multum hic robustior illo:<BR>
una senum facies, cum uoce trementia membra<BR>
et iam leue caput madidique infantia nasi;<BR>
frangendus misero gingiua panis inermi.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>200</FONT><BR> 
usque adeo grauis uxori natisque sibique,<BR>
ut captatori moueat fastidia Cosso.<BR>
non eadem uini atque cibi torpente palato<BR>
gaudia; nam coitus iam longa obliuio, uel si<BR>
coneris, iacet exiguus cum ramice neruus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>205</FONT><BR> 
et, quamuis tota palpetur nocte, iacebit.<BR>
anne aliquid sperare potest haec inguinis aegri<BR>
canities? quid quod merito suspecta libido est<BR>
quae uenerem adfectat sine uiribus? aspice partis<BR>
nunc damnum alterius. nam quae cantante uoluptas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>210</FONT><BR> 
sit licet eximius, citharoedo siue Seleuco<BR>
et quibus aurata mos est fulgere lacerna?<BR>
quid refert, magni sedeat qua parte theatri<BR>
qui uix cornicines exaudiet atque tubarum<BR>
concentus? clamore opus est ut sentiat auris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>215</FONT><BR> 
quem dicat uenisse puer, quot nuntiet horas.<BR>
praeterea minimus gelido iam in corpore sanguis<BR>
febre calet sola, circumsilit agmine facto<BR>
morborum omne genus, quorum si nomina quaeras,<BR>
promptius expediam quot amauerit Oppia moechos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>220</FONT><BR> 
quot Themison aegros autumno occiderit uno,<BR>
quot Basilus socios, quot circumscripserit Hirrus<BR>
pupillos, quot longa uiros exorbeat uno<BR>
Maura die, quot discipulos inclinet Hamillus;<BR>
percurram citius quot uillas possideat nunc&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>225</FONT><BR> 
quo tondente grauis iuueni mihi barba sonabat.<BR>
ille umero, hic lumbis, hic coxa debilis; ambos<BR>
perdidit ille oculos et luscis inuidet; huius<BR>
pallida labra cibum accipiunt digitis alienis,<BR>
ipse ad conspectum cenae diducere rictum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>230</FONT><BR> 
suetus hiat tantum ceu pullus hirundinis, ad quem<BR>
ore uolat pleno mater ieiuna. sed omni<BR>
membrorum damno maior dementia, quae nec<BR>
nomina seruorum nec uoltum agnoscit amici<BR>
cum quo praeterita cenauit nocte, nec illos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>235</FONT><BR> 
quos genuit, quos eduxit. nam codice saeuo<BR>
heredes uetat esse suos, bona tota feruntur<BR>
ad Phialen; tantum artificis ualet halitus oris,<BR>
quod steterat multis in carcere fornicis annis.<BR>
ut uigeant sensus animi, ducenda tamen sunt&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>240</FONT><BR> 
funera natorum, rogus aspiciendus amatae<BR>
coniugis et fratris plenaeque sororibus urnae.<BR>
haec data poena diu uiuentibus, ut renouata<BR>
semper clade domus multis in luctibus inque<BR>
perpetuo maerore et nigra ueste senescant.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>245</FONT><BR> 
rex Pylius, magno si quicquam credis Homero,<BR>
exemplum uitae fuit a cornice secundae.<BR>
felix nimirum, qui tot per saecula mortem<BR>
distulit atque suos iam dextra conputat annos,<BR>
quique nouum totiens mustum bibit. oro parumper&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>250</FONT><BR> 
attendas quantum de legibus ipse queratur<BR>
fatorum et nimio de stamine, cum uidet acris<BR>
Antilochi barbam ardentem, cum quaerit ab omni,<BR>
quisquis adest, socio cur haec in tempora duret,<BR>
quod facinus dignum tam longo admiserit aeuo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>255</FONT><BR> 
haec eadem Peleus, raptum cum luget Achillem,<BR>
atque alius, cui fas Ithacum lugere natantem.<BR>
incolumi Troia Priamus uenisset ad umbras<BR>
Assaraci magnis sollemnibus Hectore funus<BR>
portante ac reliquis fratrum ceruicibus inter&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>260</FONT><BR> 
Iliadum lacrimas, ut primos edere planctus<BR>
Cassandra inciperet scissaque Polyxena palla,<BR>
si foret extinctus diuerso tempore, quo non<BR>
coeperat audaces Paris aedificare carinas.<BR>
longa dies igitur quid contulit? omnia uidit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>265</FONT><BR> 
euersa et flammis Asiam ferroque cadentem.<BR>
tunc miles tremulus posita tulit arma tiara<BR>
et ruit ante aram summi Iouis ut uetulus bos,<BR>
qui domini cultris tenue et miserabile collum<BR>
praebet ab ingrato iam fastiditus aratro.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>270</FONT><BR> 
exitus ille utcumque hominis, sed torua canino<BR>
latrauit rictu quae post hunc uixerat uxor.<BR>
festino ad nostros et regem transeo Ponti<BR>
et Croesum, quem uox iusti facunda Solonis<BR>
respicere ad longae iussit spatia ultima uitae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>275</FONT><BR> 
exilium et carcer Minturnarumque paludes<BR>
et mendicatus uicta Carthagine panis<BR>
hinc causas habuere; quid illo ciue tulisset<BR>
natura in terris, quid Roma beatius umquam,<BR>
si circumducto captiuorum agmine et omni&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>280</FONT><BR> 
bellorum pompa animam exhalasset opimam,<BR>
cum de Teutonico uellet descendere curru?<BR>
prouida Pompeio dederat Campania febres<BR>
optandas, sed multae urbes et publica uota<BR>
uicerunt; igitur Fortuna ipsius et urbis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>285</FONT><BR> 
seruatum uicto caput abstulit. hoc cruciatu<BR>
Lentulus, hac poena caruit ceciditque Cethegus<BR>
integer et iacuit Catilina cadauere toto.<BR>
&nbsp;&nbsp;&nbsp;&nbsp;&nbsp;formam optat modico pueris, maiore puellis<BR>
murmure, cum Veneris fanum uidet, anxia mater&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>290</FONT><BR> 
usque ad delicias uotorum. 'cur tamen' inquit<BR>
'corripias? pulchra gaudet Latona Diana.'<BR>
sed uetat optari faciem Lucretia qualem<BR>
ipsa habuit, cuperet Rutilae Verginia gibbum<BR>
accipere +atque suum+ Rutilae dare. filius autem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>295</FONT><BR> 
corporis egregii miseros trepidosque parentes<BR>
semper habet: rara est adeo concordia formae<BR>
atque pudicitiae. sanctos licet horrida mores<BR>
tradiderit domus ac ueteres imitata Sabinos,<BR>
praeterea castum ingenium uoltumque modesto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>300</FONT><BR> 
sanguine feruentem tribuat natura benigna<BR>
larga manu (quid enim puero conferre potest plus<BR>
custode et cura natura potentior omni?),<BR>
non licet esse uiro; nam prodiga corruptoris<BR>
improbitas ipsos audet temptare parentes:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>305</FONT><BR> 
tanta in muneribus fiducia. nullus ephebum<BR>
deformem saeua castrauit in arce tyrannus,<BR>
nec praetextatum rapuit Nero loripedem nec<BR>
strumosum atque utero pariter gibboque tumentem.<BR>
i nunc et iuuenis specie laetare tui, quem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>310</FONT><BR> 
maiora expectant discrimina. fiet adulter<BR>
publicus et poenas metuet quascumque mariti<BR>
+irati+ debet, nec erit felicior astro<BR>
Martis, ut in laqueos numquam incidat. exigit autem<BR>
interdum ille dolor plus quam lex ulla dolori&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>315</FONT><BR> 
concessit: necat hic ferro, secat ille cruentis<BR>
uerberibus, quosdam moechos et mugilis intrat.<BR>
sed tuus Endymion dilectae fiet adulter<BR>
matronae. mox cum dederit Seruilia nummos<BR>
fiet et illius quam non amat, exuet omnem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>320</FONT><BR> 
corporis ornatum; quid enim ulla negauerit udis<BR>
inguinibus, siue est haec Oppia siue Catulla?<BR>
deterior totos habet illic femina mores.<BR>
'sed casto quid forma nocet?' quid profuit immo<BR>
Hippolyto graue propositum, quid Bellerophonti?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>325</FONT><BR> 
erubuit +nempe haec+ ceu fastidita repulso<BR>
nec Stheneboea minus quam Cressa excanduit, et se<BR>
concussere ambae. mulier saeuissima tunc est<BR>
cum stimulos odio pudor admouet. elige quidnam<BR>
suadendum esse putes cui nubere Caesaris uxor&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>330</FONT><BR> 
destinat. optimus hic et formonsissimus idem<BR>
gentis patriciae rapitur miser extinguendus<BR>
Messalinae oculis; dudum sedet illa parato<BR>
flammeolo Tyriusque palam genialis in hortis<BR>
sternitur et ritu decies centena dabuntur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>335</FONT><BR> 
antiquo, ueniet cum signatoribus auspex.<BR>
haec tu secreta et paucis commissa putabas?<BR>
non nisi legitime uolt nubere. quid placeat dic.<BR>
ni parere uelis, pereundum erit ante lucernas;<BR>
si scelus admittas, dabitur mora paruula, dum res&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>340</FONT><BR> 
nota urbi et populo contingat principis aurem.<BR>
dedecus ille domus sciet ultimus. interea tu<BR>
obsequere imperio, si tanti uita dierum<BR>
paucorum. quidquid leuius meliusque putaris,<BR>
praebenda est gladio pulchra haec et candida ceruix.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>345</FONT><BR> 
&nbsp;&nbsp;&nbsp;&nbsp;&nbsp;nil ergo optabunt homines? si consilium uis,<BR>
permittes ipsis expendere numinibus quid<BR>
conueniat nobis rebusque sit utile nostris;<BR>
nam pro iucundis aptissima quaeque dabunt di.<BR>
carior est illis homo quam sibi. nos animorum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>350</FONT><BR> 
inpulsu et caeca magnaque cupidine ducti<BR>
coniugium petimus partumque uxoris, at illis<BR>
notum qui pueri qualisque futura sit uxor.<BR>
ut tamen et poscas aliquid uoueasque sacellis<BR>
exta et candiduli diuina tomacula porci,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>355</FONT><BR> 
orandum est ut sit mens sana in corpore sano.<BR>
fortem posce animum mortis terrore carentem,<BR>
qui spatium uitae extremum inter munera ponat<BR>
naturae, qui ferre queat quoscumque labores,<BR>
nesciat irasci, cupiat nihil et potiores&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>360</FONT><BR> 
Herculis aerumnas credat saeuosque labores<BR>
et uenere et cenis et pluma Sardanapalli.<BR>
monstro quod ipse tibi possis dare; semita certe<BR>
tranquillae per uirtutem patet unica uitae.<BR>
nullum numen habes, si sit prudentia: nos te,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>365</FONT><BR> 
nos facimus, Fortuna, deam caeloque locamus.
</P>
<div class="footer">
	<p>
		<a href="/juvenal.html">Juvenal</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</body>
</html>