<html>
	<head>
		<title>
			John Milton: In Quintum Novembris
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>JOHN MILTON
<br>
IN QUINTUM NOVEMBRIS<br>
Anno Aetatis 17
</p>

<p class=border></p>

<p>
Iam pius extrema veniens Iacobus ab arcto<br>
Teucrigenas populos, lateque patentia regna<br>
Albionum tenuit, iamque inviolabile foedus<br>
Sceptra Caledoniis coniunxerat Anglica Scotis,<br>
Pacificusque novo felix divesque sedebat&nbsp;&nbsp;&nbsp;&nbsp&nbsp;&nbsp;&nbsp;&nbsp;&nbsp;&nbsp;&nbsp;&nbsp&nbsp;&nbsp;&nbsp;&nbsp;<span style="font-size: 80%;">5</SPAN><br>
In solio, occultique doli securus et hostis:<br>
Cum ferus ignifluo regnans Acheronte tyrannus,<br>
Eumenidum pater, aethero vagus exul Olympo,<br>
Forte per immensum terrarum erraverat orbem,<br>
Dinumerans sceleris socios, vernasque fideles, &nbsp;&nbsp;&nbsp;&nbsp&nbsp;&nbsp;&nbsp;&nbsp;&nbsp;&nbsp;&nbsp;&nbsp&nbsp;&nbsp;&nbsp;&nbsp;<span style="font-size: 80%;">10</SPAN><br>
Participes regni post funera moesta futuros.<br>
Hic tempestates medio ciet aere diras,<br>
Illic unanimes odium struit inter amicos,<br>
Armat et invictas in mutua viscera gentes,<br>
Regnaque olivifera vertit florentia pace, &nbsp;&nbsp;&nbsp;&nbsp&nbsp;&nbsp;&nbsp;&nbsp;&nbsp;&nbsp;&nbsp;&nbsp&nbsp;&nbsp;&nbsp;&nbsp;<span style="font-size: 80%;">15</SPAN><br>
Et quoscunque videt purae virtutis amantes,<br>
Hos cupit adiicere imperio, fraudumque magister<br>
Tentat inaccessum sceleri corrumpere pectus,<br>
Insidiasque locat tacitas, cassesque latentes<br>
Tendit, ut incautos rapiat, ceu Caspia tigris &nbsp;&nbsp;&nbsp;&nbsp&nbsp;&nbsp;&nbsp;&nbsp;&nbsp;&nbsp;&nbsp;&nbsp&nbsp;&nbsp;&nbsp;&nbsp;<span style="font-size: 80%;">20</SPAN><br>
Insequitur trepidam deserta per avia praedam<br>
Nocte sub illuni, et somno nictantibus astris.<br>
Talibus infestat populos Summanus et urbes<br>
Cinctus caeruleae fumanti turbine flammae.<br>
Iamque flentisonis albentia rupibus arva &nbsp;&nbsp;&nbsp;&nbsp&nbsp;&nbsp;&nbsp;&nbsp;&nbsp;&nbsp;&nbsp;&nbsp&nbsp;&nbsp;&nbsp;&nbsp;<span style="font-size: 80%;">25</SPAN><br>
Apparent, et terra deo dilecta marino,<br>
Cui nomen dederat quondam Neptunia proles<br>
Amphitryoniaden qui non dubitavit atrocem<br>
Aequore tranato furiali poscere bello,<br>
Ante expugnatae crudelia saecula Troiae.&nbsp;&nbsp;&nbsp;&nbsp&nbsp;&nbsp;&nbsp;&nbsp;&nbsp;&nbsp;&nbsp;&nbsp&nbsp;&nbsp;&nbsp;&nbsp;<span style="font-size: 80%;">30</SPAN><br>
&nbsp;&nbsp;&nbsp;&nbsp;At simul hanc opibusque et festa pace beatam<br>
Aspicit, et pingues donis Cerealibus agros,<br>
Quodque magis doluit, venerantem numina veri<br>
Sancta Dei populum, tandem suspiria rupit<br>
Tartareos ignes et luridum olentia sulphur, &nbsp;&nbsp;&nbsp;&nbsp&nbsp;&nbsp;&nbsp;&nbsp;&nbsp;&nbsp;&nbsp;&nbsp&nbsp;&nbsp;&nbsp;&nbsp;<span style="font-size: 80%;">35</SPAN><br>
Qualia Trinacria trux ab Iove clausus in Aetna<br>
Efflat tabifico monstrosus ab ore Tiphoeus.<br>
Ignescunt oculi, stridetque adamantinus ordo<br>
Dentis, ut armorum fragor, ictaque cuspide cuspis.<br>
Atque "pererrato solum hoc lacrymabile mundo&nbsp;&nbsp;&nbsp;&nbsp&nbsp;&nbsp;&nbsp;&nbsp;&nbsp;&nbsp;&nbsp;&nbsp&nbsp;&nbsp;&nbsp;&nbsp;<span style="font-size: 80%;">40</SPAN><br>
Inveni," dixit, "gens haec mihi sola rebellis,<br>
Contemtrixque iugi, nostraque potentior arte.<br>
Illa tamen, mea si quicquam tentamina possunt,<br>
Non feret hoc impune diu, non ibit inulta."<br>
Hactenus, et piceis liquido natat aere pennis.&nbsp;&nbsp;&nbsp;&nbsp&nbsp;&nbsp;&nbsp;&nbsp;&nbsp;&nbsp;&nbsp;&nbsp&nbsp;&nbsp;&nbsp;&nbsp;<span style="font-size: 80%;">45</SPAN><br>
Qua volat, adversi praecursant agmine venti,<br>
Densantur nubes, et crebra tonitrua fulgent.<br>
&nbsp;&nbsp;&nbsp;&nbsp;Iamque pruinosas velox superaverat Alpes, <br>
Et tenet Ausoniae fines; a parte sinistra<br>
Nimbifer Appenninus erat, priscique Sabini, &nbsp;&nbsp;&nbsp;&nbsp&nbsp;&nbsp;&nbsp;&nbsp;&nbsp;&nbsp;&nbsp;&nbsp&nbsp;&nbsp;&nbsp;&nbsp;<span style="font-size: 80%;">50</SPAN><br>
Dextra veneficiis infamis Hetruria, nec non<br>
Te furtiva Tibris Thetidi videt oscula dantem.<br>
Hinc Mavortigenae consistit in arce Quirini.<br>
Reddiderant dubiam iam sera crepuscula lucem,<br>
Cum circumgreditur totam tricoronifer urbem,&nbsp;&nbsp;&nbsp;&nbsp&nbsp;&nbsp;&nbsp;&nbsp;&nbsp;&nbsp;&nbsp;&nbsp&nbsp;&nbsp;&nbsp;&nbsp;<span style="font-size: 80%;">55</SPAN><br>
Panificosque deos portat, scapulisque virorum<br>
Evehitur. praeunt summisso poplite reges,<br>
Et mendicantum series longissima fratrum,<br>
Cereaque in manibus gestant funalia, caeci,<br>
Cimmeriis nati in tenebris, vitamque trahentes. &nbsp;&nbsp;&nbsp;&nbsp&nbsp;&nbsp;&nbsp;&nbsp;&nbsp;&nbsp;&nbsp;&nbsp&nbsp;&nbsp;&nbsp;&nbsp;<span style="font-size: 80%;">60</SPAN><br>
Templa dein multis subeunt lucentia taedis<br>
(Vesper erat sacer iste Petro) fremitusque canentum<br>
Saepe tholos implet vacuos, et inane locorum,<br>
Qualiter exululat Bromius, Bromiique caterva,<br>
Orgia cantantes in Echionio Aracyntho, &nbsp;&nbsp;&nbsp;&nbsp&nbsp;&nbsp;&nbsp;&nbsp;&nbsp;&nbsp;&nbsp;&nbsp&nbsp;&nbsp;&nbsp;&nbsp;<span style="font-size: 80%;">65</SPAN><br>
Dum tremit attonitus vitreis Asopus in undis,<br>
Et procul ipse cava responsat rupe Cithaeron.<br>
&nbsp;&nbsp;&nbsp;&nbsp; His igitur tandem solenni more peractis,<br>
Nox senis amplexus Erebi taciturna reliquit,<br>
Praecipitesque impellit equos stimulante flagello:&nbsp;&nbsp;&nbsp;&nbsp&nbsp;&nbsp;&nbsp;&nbsp;&nbsp;&nbsp;&nbsp;&nbsp&nbsp;&nbsp;&nbsp;&nbsp;<span style="font-size: 80%;">70</SPAN><br>
Captum oculis Typhlonta, Melanchaetemque ferocem,<br>
Atque Acherontaeo prognatam patre Siopen<br>
Torpidam, et hirsutis horrentem Phrica capillis.<br>
Interea regum domitor, Phlegetontius haeres<br>
Ingreditur thalamos (neque enim secretus adulter&nbsp;&nbsp;&nbsp;&nbsp&nbsp;&nbsp;&nbsp;&nbsp;&nbsp;&nbsp;&nbsp;&nbsp&nbsp;&nbsp;&nbsp;&nbsp;<span style="font-size: 80%;">75</SPAN><br>
Producit steriles molli sine pellice noctes),<br>
At vix compositos somnus claudebat ocellos,<br>
Cum niger umbrarum dominus, rectorque silentum,<br>
Praedatorque hominum falsa sub imagine tectus<br>
Astitit. assumptis micuerunt tempora canis, &nbsp;&nbsp;&nbsp;&nbsp&nbsp;&nbsp;&nbsp;&nbsp;&nbsp;&nbsp;&nbsp;&nbsp&nbsp;&nbsp;&nbsp;&nbsp;<span style="font-size: 80%;">80</SPAN><br>
Barba sinus promissa tegit, cineracea longo<br>
Syrmate verrit humum vestis, pendetque cucullus<br>
Vertice de raso, et ne quicquam desit ad artes,<br>
Cannabeo lumbos constrinxit fune falaces<br>
Tarda fenestratis figens vestigia calceis.&nbsp;&nbsp;&nbsp;&nbsp&nbsp;&nbsp;&nbsp;&nbsp;&nbsp;&nbsp;&nbsp;&nbsp&nbsp;&nbsp;&nbsp;&nbsp;<span style="font-size: 80%;">85</SPAN><br>
Talis, uti fama est, vasta Franciscus eremo<br>
Tetra vagabatur solus per lustra ferarum,<br>
Sylvestrique tulit genti pia verba salutis<br>
Impius, atque lupos domuit, Lybicosque leones.<br>
&nbsp;&nbsp;&nbsp;&nbsp;Subdolus at tali serpens velatus amictu &nbsp;&nbsp;&nbsp;&nbsp&nbsp;&nbsp;&nbsp;&nbsp;&nbsp;&nbsp;&nbsp;&nbsp&nbsp;&nbsp;&nbsp;&nbsp;<span style="font-size: 80%;">90</SPAN><br>
Solvit in has fallax ora execrantia voces;<br>
"Dormis, nate? Etiamne tuos sopor opprimit artus,<br>
Immemor o fidei, pecorum oblite tuorum,<br>
Dum cathedram, venerande, tuam diademaque triplex<br>
Ridet Hyperboreo gens barbara nata sub axe, &nbsp;&nbsp;&nbsp;&nbsp&nbsp;&nbsp;&nbsp;&nbsp;&nbsp;&nbsp;&nbsp;&nbsp&nbsp;&nbsp;&nbsp;&nbsp;<span style="font-size: 80%;">95</SPAN><br>
Dumque pharetrati spernunt tua iura Britanni?<br>
Surge, age, surge piger, Latius quem Caesar adorat,<br>
Cui reserata pater convexi ianua caeli.<br>
Turgentes animos, et fastus frange procaces,<br>
Sacriligique sciant tua quid maledictio possit,&nbsp;&nbsp;&nbsp;&nbsp&nbsp;&nbsp;&nbsp;&nbsp;&nbsp;&nbsp;&nbsp;&nbsp&nbsp;&nbsp;&nbsp;&nbsp;<span style="font-size: 80%;">100</SPAN><br>
Et quid apostolicae possit custodia clavis;<br>
Et memor Hesperiae disiectam ulciscere classem,<br>
Mersaque Iberorum lato vexilla profundo,<br>
Sanctorumque cruci tot corpora fixa probrosae,<br>
Thermodoontea nuper regnante puella. &nbsp;&nbsp;&nbsp;&nbsp&nbsp;&nbsp;&nbsp;&nbsp;&nbsp;&nbsp;&nbsp;&nbsp&nbsp;&nbsp;&nbsp;&nbsp;<span style="font-size: 80%;">105</SPAN><br>
At tu si tenero mavis torpescere lecto<br>
Crescentesque negas hosti contundere vires,<br>
Tyrrhenum implebit numeroso milite pontum,<br>
Signaque Aventino ponet fulgentia colle:<br>
Relliquias veterum franget, flammisque cremabit,&nbsp;&nbsp;&nbsp;&nbsp&nbsp;&nbsp;&nbsp;&nbsp;&nbsp;&nbsp;&nbsp;&nbsp&nbsp;&nbsp;&nbsp;&nbsp;<span style="font-size: 80%;">110</SPAN><br>
Sacraque calcabit pedibus tua colla profanis,<br>
Cuius gaudebant soleis dare basia reges.<br>
Nec tamen hunc bellis et aperto Marte lacesses,<br>
Irritus ille labor, tu callidus utere fraude,<br>
Quaelibet haereticis disponere retia fas est.&nbsp;&nbsp;&nbsp;&nbsp&nbsp;&nbsp;&nbsp;&nbsp;&nbsp;&nbsp;&nbsp;&nbsp&nbsp;&nbsp;&nbsp;&nbsp;<span style="font-size: 80%;">115</SPAN><br>
Iamque ad consilium extremis rex magnus ab oris<br>
Patricios vocat, et procerum de stirpe beatos,<br>
Graendaevosque patres trabea canisque verendos.<br>
Hos tu membratim poteris conspergere in auras,<br>
Atque dare in cineres, nitrati pulveris igne&nbsp;&nbsp;&nbsp;&nbsp&nbsp;&nbsp;&nbsp;&nbsp;&nbsp;&nbsp;&nbsp;&nbsp&nbsp;&nbsp;&nbsp;&nbsp;<span style="font-size: 80%;">120</SPAN><br>
Aedibus iniecto, qua convenere, sub imis.<br>
Protinus ipse igitur quoscumque habet Anglia fidos<br>
Propositi, factique mone: quisquamne tuorum<br>
Audebit summi non iussa facessere Papae?<br>
Perculsosque metu subito, casuque stupentes &nbsp;&nbsp;&nbsp;&nbsp&nbsp;&nbsp;&nbsp;&nbsp;&nbsp;&nbsp;&nbsp;&nbsp&nbsp;&nbsp;&nbsp;&nbsp;<span style="font-size: 80%;">125</SPAN><br>
Invadat vel Gallus atrox, vel saevus Iberus.<br>
Saecula sic illic tandem Mariana redibunt,<br>
Tuque in belligeros iterum dominaberis Anglos.<br>
Et necquid temeas, divos divasque secundas<br>
Accipe, quotque tuis celebrantur numina fastis.&nbsp;&nbsp;&nbsp;&nbsp&nbsp;&nbsp;&nbsp;&nbsp;&nbsp;&nbsp;&nbsp;&nbsp&nbsp;&nbsp;&nbsp;&nbsp;<span style="font-size: 80%;">130</SPAN><br>
Dixit, et ascitos ponens malefidus amictus<br>
Fugit ad infandam, regnum illaetabile, Lethen.<br>
Iam rosea eoas pandens Tithonia portas<br>
Vestit inauratas redeunti lumine terras,<br>
Maestaque adhuc nigri deplorans funera nati&nbsp;&nbsp;&nbsp;&nbsp&nbsp;&nbsp;&nbsp;&nbsp;&nbsp;&nbsp;&nbsp;&nbsp&nbsp;&nbsp;&nbsp;&nbsp;<span style="font-size: 80%;">135</SPAN><br>
Irrigat ambrosiis montana cacumina guttis,<br>
Cum somnos pepulit stellatae ianitor aulae,<br>
Nocturnos visus et somnia grata revolvens.<br>
&nbsp;&nbsp;&nbsp;&nbsp;Est locus aeterna septus caligine noctis, <br>
Vasta ruinosi quondam fundamina tecti,&nbsp;&nbsp;&nbsp;&nbsp&nbsp;&nbsp;&nbsp;&nbsp;&nbsp;&nbsp;&nbsp;&nbsp&nbsp;&nbsp;&nbsp;&nbsp;<span style="font-size: 80%;">140</SPAN><br>
Nunc torvi spelunca Phoni, Prodotaeque bilinguis<br>
Effera quos uno peperit Discordia partu.<br>
Hic inter caementa iacent semifractaque saxa<br>
Ossa inhumata virum, et traiecta cadavera ferro.<br>
Hic Dolus intortis semper sedet ater ocellis,&nbsp;&nbsp;&nbsp;&nbsp&nbsp;&nbsp;&nbsp;&nbsp;&nbsp;&nbsp;&nbsp;&nbsp&nbsp;&nbsp;&nbsp;&nbsp;<span style="font-size: 80%;">145</SPAN><br>
Iurgiaque, et stimulis armata Calumnia fauces,<br>
Et Furor, atque viae moriendi mille videntur,<br>
Et Timor, exanguisque locum circumvolat Horror,<br>
Perpetuosque leves per muta silentia manes<br>
Exulant, tellus et sanguine conscia stagnat.&nbsp;&nbsp;&nbsp;&nbsp&nbsp;&nbsp;&nbsp;&nbsp;&nbsp;&nbsp;&nbsp;&nbsp&nbsp;&nbsp;&nbsp;&nbsp;<span style="font-size: 80%;">150</SPAN><br>
Ipsi etiam pavidi latitant penetralibus antri<br>
Et Phonos et Prodotes, nulloque sequente per antrum,<br>
Antrum horrens, scopulosum, atrum feralibus umbris.<br>
Diffugiunt sontes, et retro lumina vortunt.<br>
Hos pugiles Romae per saecula longa fideles&nbsp;&nbsp;&nbsp;&nbsp&nbsp;&nbsp;&nbsp;&nbsp;&nbsp;&nbsp;&nbsp;&nbsp&nbsp;&nbsp;&nbsp;&nbsp;<span style="font-size: 80%;">155</SPAN><br>
Evocat antistes Babylonius, atque ita fatur.<br>
"Finibus occiduis circumfusum incolit aequor<br>
Gens exosa mihi, prudens natura negavit<br>
Indignam penitus nostro coniungere mundo.<br>
Illuc, sic iubeo, celeri contendite gressu,&nbsp;&nbsp;&nbsp;&nbsp&nbsp;&nbsp;&nbsp;&nbsp;&nbsp;&nbsp;&nbsp;&nbsp&nbsp;&nbsp;&nbsp;&nbsp;<span style="font-size: 80%;">160</SPAN><br>
Tartareoque leves difflentur pulvere in auras<br>
Et rex et pariter satrapae, scelerata propago;<br>
Et quotquot fidei caluere cupidine verae<br>
Consilii socios adhibite, operisque ministros."<br>
Finierat, rigidi cupide paruere gemelli.&nbsp;&nbsp;&nbsp;&nbsp&nbsp;&nbsp;&nbsp;&nbsp;&nbsp;&nbsp;&nbsp;&nbsp&nbsp;&nbsp;&nbsp;&nbsp;<span style="font-size: 80%;">165</SPAN><br>
&nbsp;&nbsp;&nbsp;&nbsp;Interea longo flectens curvamine caelos <br>
Despicit aetherea dominus qui fulgurat arce,<br>
Vanaque perversae ridet conamina turbae,<br>
Atque sui causam populi vult ipse tueri.<br>
&nbsp;&nbsp;&nbsp;&nbsp;Esse ferunt spatium, qua distat ab Aside terra&nbsp;&nbsp;&nbsp;&nbsp&nbsp;&nbsp;&nbsp;&nbsp;&nbsp;&nbsp;&nbsp;&nbsp&nbsp;&nbsp;&nbsp;&nbsp;<span style="font-size: 80%;">170</SPAN><br>
Fertilis Europe, et spectat Maeotidas undas.<br>
Hic turris posita est Titanidos ardua Famae<br>
Aerea, lata, sonans, rutilis vicinior astris<br>
Quam superimpositum vel Athos vel Pelion Ossae.<br>
Mille fores aditusque patent, totidemque fenestrae,&nbsp;&nbsp;&nbsp;&nbsp&nbsp;&nbsp;&nbsp;&nbsp;&nbsp;&nbsp;&nbsp;&nbsp&nbsp;&nbsp;&nbsp;&nbsp;<span style="font-size: 80%;">175</SPAN><br>
Amplaque per tenues translucent atria muros.<br>
Excitat hic varios plebs agglomerata susurros,<br>
Qualiter instrepitant circum mulctralia bombis<br>
Agmina muscarum, aut texto per ovilia iunco,<br>
Dum Canis aestivum coeli petit ardua culmen.&nbsp;&nbsp;&nbsp;&nbsp&nbsp;&nbsp;&nbsp;&nbsp;&nbsp;&nbsp;&nbsp;&nbsp&nbsp;&nbsp;&nbsp;&nbsp;<span style="font-size: 80%;">180</SPAN><br>
Ipsa quidem summa sedet ultrix matris in arce,<br>
Auribus innumeris cinctum caput eminet olli,<br>
Queis sonitum exiguum trahit, atque levissima captae<br>
Murmura, ab extremis patuli confinibus orbis.<br>
Nec tot Arestoride servator inique iuvencae &nbsp;&nbsp;&nbsp;&nbsp&nbsp;&nbsp;&nbsp;&nbsp;&nbsp;&nbsp;&nbsp;&nbsp&nbsp;&nbsp;&nbsp;&nbsp;<span style="font-size: 80%;">185</SPAN><br>
Isidos, immiti volvebas lumina vultu,<br>
Lumina non unquam tacito nutantia somni,<br>
Lumina subiectas late spectantia terras.<br>
Istis illa solet loca luce carentia saepe<br>
Perlustrare, etiam radianti impervia soli.&nbsp;&nbsp;&nbsp;&nbsp&nbsp;&nbsp;&nbsp;&nbsp;&nbsp;&nbsp;&nbsp;&nbsp&nbsp;&nbsp;&nbsp;&nbsp;<span style="font-size: 80%;">190</SPAN><br>
Millenisque loquax auditaque visaque linguis<br>
Cuilibet effundit temeraria veraque mendax<br>
Nunc minuit, modo confictis sermonibus auget.<br>
Sed tamen a nostro meruisti carmine laudes,<br>
Fama, bonum quo non aliud veracius ullum, &nbsp;&nbsp;&nbsp;&nbsp&nbsp;&nbsp;&nbsp;&nbsp;&nbsp;&nbsp;&nbsp;&nbsp&nbsp;&nbsp;&nbsp;&nbsp;<span style="font-size: 80%;">195</SPAN><br>
Nobis digna cani, nec te memorasse pigebit<br>
Carmine tam longo, servati scilicet Angli<br>
Officis, vaga diva, tuis, tibi reddimus aequa.<br>
Te Deus aeternos motu qui temperat ignes,<br>
Fulmine praemisso alloquitur, terraque tremente:&nbsp;&nbsp;&nbsp;&nbsp&nbsp;&nbsp;&nbsp;&nbsp;&nbsp;&nbsp;&nbsp;&nbsp&nbsp;&nbsp;&nbsp;&nbsp;<span style="font-size: 80%;">200</SPAN><br>
"Fama, siles? An te latent impia Papistarum<br>
Coniurata cohors in meque meosque Britannos,<br>
Et nova sceptigero caedes meditata Iacobo."<br>
Nec plura, illa statim sensit mandata Tonantis,<br>
Et satis ante fugax stridentes induit alas, &nbsp;&nbsp;&nbsp;&nbsp&nbsp;&nbsp;&nbsp;&nbsp;&nbsp;&nbsp;&nbsp;&nbsp&nbsp;&nbsp;&nbsp;&nbsp;<span style="font-size: 80%;">205</SPAN><br>
Induit et variis exilia corpora plumis,<br>
Dextra tubam gestat Temesaeo ex aere sonoram.<br>
Nec mora: iam pennis cedentes remigat auras,<br>
Atque parum est cursu celeres praevertere nubes,<br>
Iam ventos, iam solis equos post terga reliquit,&nbsp;&nbsp;&nbsp;&nbsp&nbsp;&nbsp;&nbsp;&nbsp;&nbsp;&nbsp;&nbsp;&nbsp&nbsp;&nbsp;&nbsp;&nbsp;<span style="font-size: 80%;">210</SPAN><br>
Et primo Anglicas solito de more per urbes<br>
Ambiguas voces, incertaque murmura spargit,<br>
Mox arguta dolos et detestabile vulgat<br>
Proditionis opus, nec non facta horrida dictu,<br>
Authoresque addidit sceleris, nec garrula caecis&nbsp;&nbsp;&nbsp;&nbsp&nbsp;&nbsp;&nbsp;&nbsp;&nbsp;&nbsp;&nbsp;&nbsp&nbsp;&nbsp;&nbsp;&nbsp;<span style="font-size: 80%;">215</SPAN><br>
Insidis loca structa silet. stupuere relatis,<br>
Et pariter iuvenes, pariter tremuere puellae,<br>
Effaetique senes pariter, tantaeque ruinae<br>
Sensus ad aetatem subito penetraverat omnem.<br>
Attamen interea populi miserescit ab alto&nbsp;&nbsp;&nbsp;&nbsp&nbsp;&nbsp;&nbsp;&nbsp;&nbsp;&nbsp;&nbsp;&nbsp&nbsp;&nbsp;&nbsp;&nbsp;<span style="font-size: 80%;">220</SPAN><br>
Aethereus pater, et crudelibus obstitit ausis<br>
Papicolum, capti poenas raptantur ad acres.<br>
At pia thura Deo et grati solvuntur honores,<br>
Compita laeta focis genialibus omnia fumant,<br>
Turba choros iuvenilis agit: quintoque Novembris &nbsp;&nbsp;&nbsp;&nbsp&nbsp;&nbsp;&nbsp;&nbsp;&nbsp;&nbsp;&nbsp;&nbsp&nbsp;&nbsp;&nbsp;&nbsp;<span style="font-size: 80%;">225</SPAN><br>
Nulla dies toto occurrit celebratior anno.
</P>

<p class=border></P>

<p>
From the Neo-Latin site of Dana F. Sutton (University of California, Irvine), where English translations, notes, and additional Neo-Latin texts may be found:  <a href="http://eee.uci.edu/~papyri/homepage/webpage.html">Neo-Latin Texts</A>.
</P>

<p class=border></P>

<p>
<table border=0 cellspacing=15 cellpadding=0 align=Center>
<tr>
	<td><a href="neo.html">Neo-Latin</A>
	<td><a href="index.html">The Latin Library</A>
	<td><a href="classics.html">The Classics Page</A>
</TABLE>
</p>
</BODY></HTML>