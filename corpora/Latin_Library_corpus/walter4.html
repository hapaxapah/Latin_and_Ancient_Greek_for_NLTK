<HTML><HEAD><TITLE>Walter of Ch&#226;tillon</TITLE></HEAD><BODY BACKGROUND="rackham.gif" BGCOLOR="#FFFFFF"><BR><DIV ALIGN="center"><FONT SIZE=5>Walter of Ch&#226;tillon
<P>
Carmen IV</FONT><P><HR><HR><P><FONT Size=4>
<P>
I<BR>
Stulti cum prudentibus currunt ad coronam,<BR>
Juvenalis autumnant sumere personam;<BR>
set cum bene noverim Pallada patronam,<BR>
<I>semper ego auditor tantum, nunquamne reponam?</I>
<P>
II<BR>
Quando cibus deficit animabus brutis,<BR>
mugiendo postulant cibum suae salutis;<BR>
set est michi resonans vocibus argutis<BR>
<I>fistula disparibus septem compacta cicutis.</I>
<P>
III<BR>
Festis bacularibus interesse minimus<BR>
volo, quia nequeo magnus, major, maximus;<BR>
derogare vitiis omnibus est animus,<BR>
<I>et nos ergo manum ferulae subduximus.</I>
<P>
IV<BR>
Cum videam reprobos opibus affluere,<BR>
dominari vitia, virtutes succumbere,<BR>
vilipendi faeminas, viros autem nubere,<BR>
<I>difficile nobis est satiram non scribere.</I>
<P>
V<BR>
Spargat ergo primitus sua Clio jacula<BR>
in illos, quos operit pastoralis infula;<BR>
nam ab illis omnibus, quid irem per singula?<BR>
Defluit in subditos vitiorum macula.
<P>
VI<BR>
Ecce sponsi comites vendunt sponsae dotes,<BR>
furantur in cacabo carnem sacerdotes.<BR>
Si spectes medullitus, si rem bene notes,<BR>
Christum vendunt hodie novi Scariotes.
<P>
VII<BR>
Jam prorsus obsolvit usus largiendi<BR>
praebendas, altaria, quae non solent vendi;<BR>
versa est in habitum, cupido tenendi;<BR>
<I>temprore crevit amor, qui nunc est summus, habendi.</I>
<P>
VIII<BR>
Studet praesul pretiis et archilevita,<BR>
vivens solitarius coenat heremita.<BR>
Morerentur utinam hi, qui vivunt ita!<BR>
<I>Felices obeunt, quorum sine crimine vita.</I>
<P>
XI<BR>
Vis decanus fieri, praesul, patriarcha?<BR>
Auri multa tibi sit vel argenti marca.<BR>
Tantum habet fidei teste manu parca,<BR>
<I>quantum quisque sua nummorum servat in arca.</I>
<P>
X<BR>
In quo mundi climate, sub quo celi signo<BR>
est abbas vel pontifex pectore benigno,<BR>
dignus Christi nuptiis, dignus vitae ligno?<BR>
<I>Rara avis in terris nigroque simillima cigno!</I>
<P>
XI<BR>
Ut Judaeis odio sunt carnes suillae,<BR>
sic in his extinctae sunt virtutum scintillae:<BR>
hic vacat libidini, gulae servit ille.<BR>
<I>Credite me vobis folium recitare Sibillae.</I>
<P>
XII<BR>
Omnes avaritia mentibus imbutis<BR>
in nummo constituunt spem suae salutis;<BR>
nolunt dici prodigi rebus dissolutis;<BR>
fallit enim vitium specie virtutis.
<P>
XIII<BR>
A prelatis defluunt vitiorum rivi,<BR>
et tantum pauperibus irascuntur divi;<BR>
impletur versiculus illius lascivi:<BR>
<I>quidquid delirant reges, plectuntur Achivi.</I>
<P>
XIV<BR>
Vos ergo cum talia, praesules, agatis,<BR>
de futurae gaudio vitae desperatis<BR>
illudque Lucanicum mente pertractatis:<BR>
<I>Tolle moras, semper nocuit differre paratis.</I>
<P>
XV<BR>
Parochiam contrahit lege matrimonii<BR>
sacerdos a praesule, set nummi sunt medii,<BR>
nam si nummus deficit et tumor marsupii,<BR>
dabit ei pontifex libellum repudii.
<P>
XVI<BR>
Set neque presbiteros decet excusari,<BR>
quos cum suis ovibus constat inquinari,<BR>
unde quosdam contigit vel ementulari<BR>
<I>vel perimi, quotiens voluit fortuna iocari.</I>
<P>
XVII<BR>
Mundus nummo deditus sequitur hunc morem,<BR>
ut tanto quis iudicet quemque digniorem,<BR>
illum quanto noverit esse ditiorem:<BR>
<I>O nummi, nummi, vobis hunc praestat honorem!</I>
<P>
XVIII<BR>
Quanto plura possidet, quanto plus ditescit,<BR>
tanto magis locuples, sitit et ardescit;<BR>
nam sicut ydropicus, qui semper arescit,<BR>
<I>crescit amor nummi, quantum ipsa pecunia crescit.</I>
<P>
XIX<BR>
Nullis avaritia rebus erubescit,<BR>
ex hac vis libidinis derivata crescit,<BR>
nam cum semel opibus dives intumescit,<BR>
<I>ingujnis et capitis que sunt discrimina nescit.</I>
<P>
XX<BR>
Florebant antiquitus artium doctores,<BR>
nunc acquirunt redditus auri possessores,<BR>
quia, sicut exprimunt versibus auctores,<BR>
in pretio pretium nunc est, dat census honores.
<P>
XXI<BR>
Nescit mundus compati, nescit condolere<BR>
mendicanti Palladi, que solet vigere,<BR>
nam si nummo careas, foras expellere,<BR>
<I>ipse licet venias Musis comitatus, Homere.</I>
<P>
XXII<BR>
Axis magisterii fractus est et temo,<BR>
audiri si cupiam, auditores emo;<BR>
hoc est, unde conqueror, hoc est, unde gemo:<BR>
<I>scire volunt omnes, mercedem solvere nemo.</I>
<P>
XXIII<BR>
Senes avaritiae sunt imbuti felle,<BR>
odor lucri pueris dulcior est melle;<BR>
nolle pudicitiam, nummos autem velle,<BR>
<I>hoc omnes discunt ante alpha et beta puellae.</I>
<P>
XXIV<BR>
Si recte de vitio vitium derives,<BR>
si de gestis consulas Athenarum cives,<BR>
inter actus saeculi pravos et declives<BR>
<I>intolerabilius nichil est quam faemina dives.</I>
<P>
XXV<BR>
Hoc idcirco dixerim, ne quis sine macula<BR>
feminas existimet, quarum linguae jacula,<BR>
fascinantes oculi, digita novacula.<BR>
Set a diverticulo repetatur fabula.
<P>
XXVI<BR>
Filii nobilium dum sunt juniores,<BR>
mittuntur in Franciam fieri doctores,<BR>
quos prece vel precio domant corruptores;<BR>
<I>sic praetextatos referunt Artaxata mores.</I>
<P>
XXVII<BR>
Mores habet barbaris, Latinus et Grecus,<BR>
sic sacerdos ut plebs est, caecum ducit caecus,<BR>
se mares effaeminant et equa fit equus,<BR>
expectes ab homine hoc usque ad pecus.
<P>
XXVIII<BR>
Et quia non metuunt animae discrimen,<BR>
principes in habitum verterunt hoc crimen,<BR>
virum viro turpiter jungit novus hymen,<BR>
<I>exagitata procul non intrat faemina limen.</I>
<P>
XXIX<BR>
Unum est prae ceteris, quod cuncti mirantur,<BR>
quod vix hi, qui largi sunt, vel numquam ditantur;<BR>
si forte divitiae largis sociantur,<BR>
<I>non bene conveniunt nec in una sede morantur.</I>
<P>
XXX<BR>
Esto fur vel proditor, Verres sive Graccus,<BR>
deus reputaberis ut Thebarum Baccus;<BR>
esto Cato moribus, scientia Flaccus:<BR>
<I>duceris planta velud ictus ab Hercule Cacus.
</DIV>
<P><P><HR><HR><CENTER><TABLE BORDER=0 CELLSPACING=25 CELLPADDING=0 ALIGN=Center><TR>	<TD><A HREF="medieval">Medieval Latin</A>	<TD><a href="index.html">The Latin Library</A>	<TD><a href="classics.html">The Classics Homepage</A></TABLE></CENTER></BODY></HTML>