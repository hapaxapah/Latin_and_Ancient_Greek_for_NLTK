<html>
	<head>
		<title>
			Baldo: Novus Aesopus
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>BALDO<br>
NOUUS ESOPUS</p>

<p class=border></P>

<p>
[Prologus.]</p>

<p>
UERSIBVS istud opus, cuius fuit auctor ESOPVS,<br>
BALDO, quod exegit rudis eius musa, coegit.<br>
Artis adhuc prisce quod fictum tempore disce,<br>
Simplicitate stili, nouitatis origine uili;<br>
Et licet arte foris nullius id esse decoris<br>
Ante uideretur nec ob hoc placuisse putetur,<br>
Vt tamen agnouit, quid agendum mystice promit<br>
Interiusque geri documenta simillima ueri,<br>
Traxit ab enormi sub forma carminis [h]orni,<br>
Plus blandimenti quia dant noua carmina menti;<br>
Quod licet esset ei graue pondus materiei,<br>
Qui pedibus senis strictisque cucurrit habenis<br>
Per tam dumosi nemoris loca tamque fragosi,<br>
Vis imitandi, rei iocus insitus et speciei<br>
Exhibuere tamen scribendi grande leuamen,<br>
[H]ac ut morosa prodesset et arte iocosa.<br>
[C]arminibus quisquis tangi dignaberis istis,<br>
Ne pociora petas quam que prior edidit aetas:<br>
Si qua tamen digne sumenda putaueris inde,<br>
Non fugia[n]t mentem scriptorem propter inertem!<br>
In quibus accures, quod inest ut rite figures,<br>
Cantus et in partes, quibus hoc bene congruit, aptes:<br>
Nec sermone rudi, nec uilis ymagine ludi<br>
Quominus utaris his versibus, ammonearis,<br>
Si quid in his cernis, quod opus sit habere modernis.
</p>

<p>
I. [De cane et umbra prede.]</P>

<p>
ANXIVS in cellam natorum carnis offellam<br>
Dum canis ex more fluuium prope ferret in ore,<br>
Eius ut est umbra uisa maiore sub unda,<br>
Hanc post dimissam festinus anhelat ad ipsam,<br>
Dumque cupita petit, dederat quod sors sibi, demit,<br>
<i>Morte cadens iusta carnis per inania frusta.<br>
</I>
[S]ic habuisse parum, quod habet, discatis auarum,<br>
Cui nichil usque satis fore constat in anteparatis:<br>
Vnde fit, ut demens augendo peculia preceps,<br>
Omnibus amissis, pereat delusus ab ipsis.
</p>

<p>
II. [De agricola, qui thesaurum inuenit.]</P>

<p>COTIBVS in duris fodiens rudis incola ruris,<br>
Cespite sub lauri uas plenum repperit auri;<br>
Cuius erat uotum, soli sit ut hoc sibi totum.<br>
Dumque timet partem cuiuis dare, respuit artem<br>
Consiliumque uiri cuiuslibet inde requiri,<br>
<i>Credulus unius per opem fore, quod sit alius.<br>
</I>Eligit ipse tamen sibi, quos ad tale iuuamen<br>
Esse putat iustos, his gazis quos tot (h)onustos<br>
Dirigat uxori, ratus est ubi cuncta reponi.<br>
Quod sic dum credit, procul in sua quisque recedit,<br>
His opibus partis solitae sibi fraudibus artis,<br>
<i>Moris ut est cautos fatui fore rebus adauctos.<br>
</I>Nec minus ipse quidem manet ambiciosus ibidem,<br>
Denuo maius humus reputans quod det sibi munus;<br>
Sicque laborando, nichil inueniensque morando,<br>
Nocte domum tristis remeans, se sentit ab istis<br>
Verba per uxoris fructu caruisse laboris.<br>

Sic defraudari spes improba sueuit auari,<br>
Cui cor inardescit, quo plus sibi copia crescit,<br>
Ydropis exemplo, qui plus sitit usque bibendo.<br>
Cui magis hoc aequum fuerat coniungere secum<br>
Participem notum quam soli perdere totum.
</p>

<p>
III. [De fatuo, qui sapienciam acquirit.]</P>

<p>
[V]IR fatuus quidam, sapienter ducere uitam<br>
Dum cupit atque parum petit addiscenda morarum<br>
Haec documenta sibi, doctoris ab ore periti<br>
Sumit, ut hec cordi studeat sex uerba reponi:<br>
&quot;Istud et illud agas; huc, illuc quandoque uadas;<br>
Inferius, sursum, uaria uice, dirige cursum;<br>
In quibus ad plenum latet alta sciencia rerum&quot;.<br>
Hac breuitate more confisus in artis amore,<br>
Instat ad hoc solum, labiis memor ut sit eorum,<br>
Non ut rimetur, quod in his, quid agatur, habetur,<br>
Speque breuis cartae, quia sic confidit in arte,<br>
Nulli prudentum similem se iactat habendum.<br>
Quadam forte die meditantibus alta sophiae<br>
Sex sua uerba refert; his se simul et sua prefert:<br>
In quibus hunc uere patuit racionis egere.<br>

Hic patet intentis, quod opus sit inane legentis:<br>
Ni, quod in ore sonat, mens intus id omne reponat,<br>
Ne uelut hic dudum faciat de se fore ludum.
</p>

<p>
IV. [De sompnolento et fure.]</P>

<p>
CLAM dum latro pedem cuiusdam ferret in edem,<br>
Surgit, ut exploret, quid fur temptare laboret,<br>
Ne quid in hac dampni pateretur fraude tyranni;<br>
Quem cito punisset, si forte quid inde tulisset.<br>
Haec exploranti, furi quoque multa minanti,<br>
Mole grauis sompni ceperunt menbra resolui;<br>
Hocque soporato, compos redit in sua latro,<br>
Arte sua demptis, quaecumque fuere iacentis.<br>
Mane uir hic facto surgens, iam limine fracto,<br>
Flebilis et mestus dat inanes undique questus,<br>
Hisque dolet tegnis male sic sua perdita segnis.<br>

Legeris hec quisquis, uerbis monearis in istis,<br>
Vt uigili cura caueas, que sunt nocitura,<br>
Ne pateat predae locus usquam mentis in aede,<br>
Semper et insistas, ut ei uigilando resistas;<br>
Perque probos mores nocturnos pelle timores.<br>
Cuius enim cordis fuerit domus inscia sordis<br>
Integer et uitae qui se reget et sua rite,<br>
Nec mala cuiusquam meditando peregerit usquam,<br>
Non ope loricae nec egebit acumine sicae<br>
More nec hostili cuiusque iuuamine pili:<br>
Solo uirtutum quem constat robore tutum.
</p>

<p>
V. [De paupere et fure.]</P>

<p>
MENBRA fouens lecto quidam sub paupere tecto,<br>
Cui nichil est plus quam cereris cadus et domus usquam,<br>
Prorsus adempturum quendam sibi talia furum<br>
Dum presentiret, surrexit, ut obuius iret.<br>
Sed, quia cognoscit, nichil hic quod perdere possit,<br>
Ad requiem tandem rediit securus eandem.<br>
Quo fur, captato pro uoto tempore grato,<br>
Dempsit pauxillum cereris, quod habebat, et illum,<br>
<i>Veste superiecta, detexit et abstulit extra.<br>
</I>Continuo surgens clamore nimisque perurgens,<br>
Multatum faede compellit cedere predae,<br>
Vique facit multa, sibi reddat ut omnia tulta;<br>
Moxque, suis letus sumptis, redit intro quietus,<br>
Nec uiolenter eum quis adit post tale tropheum.<br>

Nunquam iustus ita spem ponat in hac sibi uita,<br>
Nec se uirtutum credat munimine tutum,<br>
Negligat ut contra uigilare nocencia monstra<br>
Insidiatoris hominis magis interioris:<br>
Cui ne quid possit contingere tale, quod obsit,<br>
Sit racione pari catus et uigil hunc imitari.
</p>

<p>
VI. [De fure, qui radium lunae equitauit.]</P>

<p>
DIVITIS ante fores uigilantes nocte latrones<br>
Semet adhortantur, huc prorsus ut ingrediantur.<br>
Quos id conari dum sensit et ista minari,<br>
Clam monuit talem per fraudem collateralem,<br>
Querat ut hic alte, tot opes qua repperit arte;<br>
Hisque requisitus, dedit haec responsa peritus:<br>
&quot;More iuuentutis comes olim furta secutis,<br>
Per radium lunae tute, quasi tramite fune<br>
Qualibet a rima tecti ducebar ad ima;<br>
Quo radio sursum referebam denuo cursum,<br>
Diues et intactus tales plerumque per actus&quot;.<br>
Huius ouans dictis, temerarius unus in istis<br>
Tecta domus scandit, radioque foramina paadit,<br>
Cuique manu nisus, pronus ruit intus, relisus,<br>
Suppliciumque satis tantae dedit improbitatis.<br>

Hac racione uides arti succumbere uires,<br>
Qui fueras tantae racionis nescius ante.
</p>

<p>
VII. [De fraudulento, qui sua fraude decipitur.]</P>

<p>
BINI collegae parili duo dolia lege<br>
Distribuunt lentis, racione sed impare mentis,<br>
Alter ut aequalis sua pars foret atque sodalis,<br>
Alter ut excedat solitaque cupidine ledat;<br>
Deque sua parte clam iecit in illius arte,<br>
Vasque suo texit uelamine sicque recessit,<br>
Rursus ut huc tandem uenientibus hic ad eandem<br>
Cercior accedat, socio pars altera cedat.<br>
Quo uir ut accessit simplex, dum talia nescit,<br>
Vas uidet addictum sibi ueste sodalis amictum;<br>
Quod factum digna quia credit et arte benigna,<br>
Cogitat, unde quidem par reddere possit eidem.<br>
Ergo suae testae detracta preside ueste,<br>
Texit amore pari uas inde sodalis auari;<br>
Quod dum nesciret, parat improbus, huc ut abiret,<br>
Speque sui signi breuior pars accidit illi.<br>

Quisque tuis gaudes sociis pretendere fraudes,<br>
Id tibi contingat, quod ficta parabola signat!<br>
<i>Inpactus pici, uulgo solet utpote dici,<br>
Omne retorquetur, quodcumque dolare uidetur.<br>


</I></p>

<p>
VIII. [De simia, que secare uoluit.]</P>

<p>
STARET in arbusto dum simia more uetusto,<br>
Arte uidet serrae pro consuetudine terrae<br>
Grande procul scindi robur super ardua Pindi:<br>
Protinus affectat, dum tale quid inuida spectat;<br>
Cominus accessit, mox sector ut inde recessit,<br>
Incubuitque super temptatque, quod hic quoque nuper,<br>
Dumque sedendo secat lignum, quod forte patebat,<br>
Testiculos rima concluserat eius in ima.<br>
Quod cum nesciret, sectorque repente ueniret,<br>
Surgere conatur; sed rimula clausa moratur.<br>
Huius namque modi specie se nescia prodi,<br>
Sic inopinato perimi nec credula fato,<br>
Proicie[n]s extra cuneum, femur angit et exta,<br>
Liquerat inmissum quem truncum sector in ipsum.<br>
Cuius opus stultum rediens ne linquat inultum,<br>
Verbere cum uerbis super hanc his instat acerbis:<br>
&quot;Dic, age: qua causa sic sunt tua uiscera clausa?<br>
Non est naturae, tibi sint ut talia curae&quot;.<br>
Tristis ad hec infit: &quot;Mea me demencia strinxit,<br>
Tale per inuentum dum facta relinquo parentum&quot;.<br>

Prouidus accuret sibi lector, ut ista figuret<br>
Officiumque sequi naturae, iuris et aequi;<br>
Sitque dehinc cure patrum sibi uiuere iure,<br>
Ne cupidus sector, hominumque sub infima uector,<br>
Intra scissuras solitas nos claudere curans,<br>
Callidus illudat, sub Tartara nosque retrudat<br>
Suppliciis dignis astrictos uindicis ignis,<br>
Quo male gestorum nos sero denique morum<br>
Penitet, et frustra, digressos lege uetusta.
</p>

<p>
IX. [De duobus ursis et rege eorum.]</P>

<p>
GRATOS esse parum coram se rege ferarum<br>
Sunt duo conquesti nimis ursi, mutuo mesti.<br>
Cui sint ut cari, ceperunt talia fari,<br>
Maior, ut est moris, factus suadela minoris:<br>
&quot;Cur non eniti uolumus famulamine miti,<br>
Simus ut huic grati, iubet ad quaecumque, parati?&quot;<br>
Quem minor hortatur, ne quid sibi tale loquatur:<br>
&quot;Propria sectemur magis huic quam sic famulemur&quot;.<br>
Maior, ut ignauus, nequiquam talia suasus<br>
Instat, ut e cunctis, fuerant tunc que sibi, iunctis<br>
Equalis, librae sub pondere, pars sit utrique.<br>
Qua minor accepta, letus redit in sua septa,<br>
Integra seruando sua semper et amplificando.<br>
Maior, collegis ut par sit ad omnia regis,<br>
Quicquid habet census, dat eis sicut intimus eius,<br>
Plus aliis factus sibi consiliarius aptus.<br>
Ob quam rem miram gregis istius unus, in iram<br>
Actus, torquetur, quod sic nouus ursus ametur;<br>
Quem nimis astutum perhibent sic esse locutum:<br>
&quot;Proximus est, o rex, homini magis austure sorex;<br>
Hunc tamen inuentum studet ocius esse peremptum.<br>
Accipitrem blando moderamine nutrit ouando<br>
Atque manu missum reuocat cito nutibus ipsum&quot;.<br>
Ceperat interea bos hac mugire platea.<br>
Qua nouitate soni prius hac regione leoni<br>
Prorsus inaudita, pelli timet arce potita.<br>
Ne formidandum sit ob hec sibi uel dubitandum,<br>
Admonet ursus herum tali sub ymagine rerum:<br>
&quot;Vis metuenda parum, uox est ubi tanta minarum.<br>
Arbore suspensus uter olim, flamine tensus,<br>
Vt terreret aues, crepitus iactabat inanes.<br>
Hic quoque fit terror uulpi, dum nescit, et error;<br>
Quem pede dum tangit sollers et dentibus angit,<br>
Intus inanescit, uis illa tumoris ut exit&quot;.<br>
Cui non credenti regnoque sibique timenti,<br>
Vrso dante fidem, bos supplex ducitur idem.<br>
Cui tam sincere studuit per cuncta placere,<br>
Ne comes huic rursus foret iste miserrimus ursus,<br>
Quodque fuit peius, complexibus excidit eius.<br>
Victus ad extremum per tanta pericula rerum,<br>
Se doluit frustra liquisse domestica lustra,<br>
<i>Denique certatim satagit sua commoda statim,<br>
Ad modicum factus par fratris et ipsius actus.<br>
</I>
[V]t fore discatis contenti iure paratis,<br>
Haec uos ursorum doceant figmenta duorum,<br>
Ne, quae sunt extra, faciant uos linquere uestra.
</p>

<p>
X. [De columba, mure, coruo, testudine et capreolo.]</P>

<p>
SVMMA columbarum, licet in grege dux sit earum,<br>
Rite per antiquum murem sibi faecit amicum.<br>
Que uelut incaute legerent dum semina caute,<br>
Arte solo iactis cohibentur retibus artis;<br>
Cumque laborarent, ut se simul inde leuarent,<br>
Antra petunt muris quodam sub cespite ruris.<br>
Quas ibi mus uolui miserans, parat inde resolui,<br>
Cassibus abrosis solito sibi more dolosis.<br>
Qua specie facti coruus testudoque capti,<br>
In supradicti sunt federe soricis icti.<br>
His simul unitis, datur huic id soluere litis:<br>
Censeat ut gnarus, quid largo distet auarus,<br>
Inter eos ortum, quod adhuc contingere portum<br>
Non poterat tutum, fuerat nec ante solutum.<br>
Hec raesponsa catus mus reddidit ille rogatus:<br>
&quot;Horrea cuiusdam cum muribus ipse quibusdam<br>
Ingrediens quondam, uas plenum semine quoddam<br>
Cum sociis scandi, nec erat locus hic penetrandi;<br>
Pars igitur nostrum solito magis undique rostrum<br>
Inprimit et mandit multoque foramine pandit.<br>
Vas quoniam largi fuerat sine tegmine spargi,<br>
Non fuit his menti, sed ali de uase fluenti.<br>
Sic manet intactum prius in nichilumque redactum&quot;.<br>

Quorum capreolus, fugiendo per auia solus,<br>
Foedus init, subitusque sinit, mox rete subiuit;<br>
Cumque moras uinctus pateretur longius intus,<br>
Poenitet afflictum sic foedus id esse relictum.<br>
Mus tamen ille uetus, sociis succurrere suetus,<br>
Hunc uenatoris statuit dissoluere loris.<br>
Qui, dum peruerse raptus foret ante super se<br>
Dumque superbiret, quod cunctis forcior iret,<br>
Iam facile captus, tam pene repente subactus,<br>
Omne suum sane didicit fore robur inane.<br>

Hoc tibi commentum, lector, sit ut in monimentum:<br>
Sic adeo noli tibimet confidere soli,<br>
Cuilibet ipse pari contempseris ut sociari,<br>
<i>Sed nec amicorum cuiquam tamen inferiorum;<br>
</I>Nam quod neglectum solet et procul esse reiectum,<br>
Summam sepe satis uim continet utilitatis.
</p>

<p>
XI. [De bubonibus et coruis.]</P>

<p>
IVNXIT eo toruos bubonibus unio corvos,<br>
Vt possit dici, stabiles iam sint quod amici;<br>
Sed, uelut est moris bubones noctis in horis<br>
Fortiter inpelli magis ad certamina belli,<br>
Arce suae sedis communis et ante quietis<br>
Turpiter hos pellunt, nidos et ab arbore uellunt.<br>
Sic grex coruorum superatus uiribus horum<br>
Ante suum regem peciit super his sibi legem.<br>
Mox percontatur rex, qualiter hos tueatur,<br>
Presidio Martis uel spe cuiuslibet artis.<br>
Vnus ad hoc fatur, qui doctior esse putatur:<br>
&quot;Hinc assentemur, quo non licet, ut minitemur.<br>
Palma datur quando magis assentaminine blando;<br>
Nam, si luctemur, superari posse ueremur.<br>
Est in luctando fatum uariabile quando,<br>
Et gladius nunc hinc, aliquando seuit et illinc.<br>
Sepe fit, ut nostis, quod transfuga preda sit hostis.<br>
Si facimus pactum, nostrum decus est male fractum;<br>
Blandimenta precum uertunt in candida tetrum.<br>
His reor ulcisci facti discrimina prisci&quot;.<br>
Ipse dehinc coruus, leso quasi corpore prorsus,<br>
Squalidus et tristis, bubonibus incipit istis,<br>
<i>Prostratus terrae, sua quaeque pudenda referre:<br>
</I>&quot;En miserandus ego, maciae confectus et aeuo!<br>
Quo michi pergendum dubito, uel quid sit agendum.<br>
Quis michi tecta dabit, defectaque membra iuuabit?&quot;<br>
Cuius molliti bubones famine miti,<br>
Hunc secretorum socium fecere suorum,<br>
Crebroque ducebant, ubi nidificare uolebant.<br>
Cumque locus criptae nulli superabilis ipse<br>
Ante uideretur, uinci tamen arte docetur.<br>
Quod queat ut credi, facit hic, qui presidet edi,<br>
Pandit et id totum, soli quod erat sibi notum,<br>
Hocque docet signo, quid agatur ab hoste maligno:<br>
&quot;Si fruticum fragmen uolucrum deduxerit agmen<br>
Vnguibus aut rostris, solus patet hic ubi postis,<br>
Moxque datis lignis aliis si subditur ignis,<br>
Hac cadet arte doli domus ista suique coloni.&quot;<br>
Credulus hic ales rediens docet ista sodales.<br>
Coruorum coetus, satis hoc hortamine letus,<br>
Ore ferens stramen caueae breuis ante foramen.<br>
Qua simul inuenti fuerant sub nocte silenti,<br>
Vssit eos digne, succenso deforis igne,<br>
Indiciis horum, sic dedecus ultus auorum.<br>

His decet auditis, ut micius ire uelitis<br>
Hac ope uirtutis, spes est ubi nulla salutis.<br>
Ne confidatis secreta, nec his retegatis,<br>
Cum quibus egistis pugnae discrimina tristis!
</p>

<p>
XII. [De simia et testudinibus.]</P>

<p>
SEDE sui regni iam simia corpore segni<br>
Pulsa uagabatur, querens ubi pauper alatur.<br>
Tandem, lustratis regionibus undique latis,<br>
Alta petit ficus, qua uictus habetur amicus.<br>
Qua uicina mari cupiens testudo cibari,<br>
Quod cecidisset humi, sibimet studet anxia sumi.<br>
Sic sub amore pari statuunt hac sede morari,<br>
Vnanimes factae, dapis huius gaudia nactae.<br>
Quam traxisse moras longae regionis ad (h)oras<br>
Eius amica dolens, comitemque relinquere nolens,<br>
Mittit collegam, sibi quae se nunciet egram,<br>
Nec fore cuiusquam sibi spem medicaminis usquam,<br>
Idque referre monet, si cor sibi simia donet,<br>
Arte salutari sic se cito posse iuuari.<br>
Facta dehinc tristis conchis terroribus istis,<br>
Sedulitate precum rogat hanc deducere secum.<br>
Quam sic hortatur, hac fraudis et arte precatur:<br>
&quot;O mi fida comes dulcisque per omnia fomes,<br>
Munere cuius ego iam longo tempore dego,<br>
Actenus his largis quas ficubus arbore spargis,<br>
Atque tuis micis tecum refouebar amicis!<br>
Haec iam sicca negat fructus, quos ferre solebat,<br>
Nullaque spes uitae regione sub hac fit utrique.<br>
Ad loca nostra ueni, uictus ubi dantur ameni.<br>
Si uenies ergo, nostro gestabere tergo,<br>
Tutaque prorsus eris, dum sic suspensa ueheris&quot;.<br>
Credula promissis supra mare fertur ab ipsis;<br>
Cui procul a ripa loquitur testudo perita:<br>
&quot;Vxor, amica, uetus multis iacet egra diebus;<br>
Cuius erit pesti cor, ut asserit, utile uestri:<br>
Quod si mittatur, languor procul inde fugatur&quot;.<br>
Huic tantae fraudi quid prouida dixerit, audi:<br>
&quot;Non erat id mecum, dum sic eo per mare tecum;<br>
Alta super fici quod nuper ut inscia liqui;<br>
Tucius huc aeque si me reuehatis utraeque,<br>
Vos sequar absque mora, repetet cor ut interiora&quot;.<br>
Sic redit illa dolis, remanentibus his ibi solis.<br>
Quae percontantes, cur non comitetur amantes,<br>
Ceu condixerunt, delusas se doluerunt.
</p>

<p>
XIII. [De uulpe, leone et asino.]</P>

<p>
ERRANTEM per agrum uulpes derisit onagrum,<br>
Quem pro laude soni uesci dedit illa leoni;<br>
Qui sit ut illusus, referam lectoris ad usus.<br>
Nam cum sensisset, famis hic quod mole perisset,<br>
More suo ludens, retulit sibi talia prudens:<br>
&quot;Si sine corde feram nec habentem lumina dedam,<br>
Dic, si uesceris, qua me cito dante frueris?&quot;<br>
Cui cum dixisset se mandere, quaeque dedisset,<br>
Protinus inpelli cor ad hoc male suasit aselli,<br>
Ipsius ut blanda prece currat ad oscula danda;<br>
Digna repentinae fuit huic quod causa ruinae.<br>
Mox leo, consumpto iam pene cadauere cuncto,<br>
Dum cor habere nequit, aures et lumina querit,<br>
Subdola iam pridem uulpes que dempsit eidem.<br>
Talia querenti, nec se reperisse dolenti:<br>
&quot;Non aliquem culpes&quot;, respondet subdola uulpes,<br>
&quot;Non sic deceptus, nec tam foret ultro prouectus,<br>
Si supradictorum frueretur quolibet horum&quot;.<br>

Nouerit ille sibi solummodo talia scribi,<br>
Mente quidem captum quem constat ad utile factum;<br>
Quem si forte peti contingat ymagine leti,<br>
Si cor inanescat, aures oculusque patescat,<br>
Sub specie pacis ne corruat arte fugacis.
</p>

<p>
XIV. [De uulpe et leone.]</P>

<p>
MONS erat ad pastus animalibus uber et aptus;<br>
Sed dominantis heri datur hunc uis tanta tueri,<br>
Prosit ut omnino generi nichil inde ferino.<br>
His obstante bonis dicione metuque leonis,<br>
Quo terrore ferae metuentes prorsus egere<br>
Perpetuoque pati uictus sibi dampna negati,<br>
Quaque die dandam statuunt sibi mutuo quandam<br>
Tocius esse gregis pro tanti numine regis.<br>
Forte die quadam uulpes ait: &quot;En ego uadam;<br>
Idque licet nolim, quoniam sors obtulit olim,<br>
Protinus inpendam me morsibus eius edendam&quot;.<br>
Que dum sic iret, quo pacto fallere quiret,<br>
Hunc meditatur herum solita uertigine rerum,<br>
Huicque propinquando fert talia famine blando:<br>
&quot;Huc ego mittebar, ueluti pro sorte uidebar<br>
Iussa, ferens mecum censum, dare quem fuit aequum,<br>
Scilicet agnellum pinguem satis atque tenellum;<br>
Quem leo, predo ferox, rapuit michi, maximus heros,<br>
Meque renitentem, sibi nec parere uolentem<br>
Non sine tormento laniauit dente cruento;<br>
Sed uulpina caro gustu quia fetet amaro,<br>
Hanc post uindictam me deserit utpote uictam&quot;.<br>
Quod ratus ulcisci leo dedecus, haec ait ipsi:<br>
&quot;Dic, rogo, si nosti, locus est ubi cercior hosti&quot;.<br>
&quot;Ecce lacuna uetus&quot;, uulpes ait, &quot;est ubi suetus,<br>
Hunc ubi predonem poteris punire leonem&quot;.<br>
Cumque propinquaret lacui, quo dicta probaret,<br>
Hunc putat introrsum, sua dum nat ymago deorsum.<br>
Inde nec impune petit impiger ima lacunae,<br>
Sed racione perit, dum rem sub ymagine querit.<br>
Sic euaserunt animalia, quod timuerunt,<br>
Vulpis et hoc sensu sunt omnia libera censu.<br>

Ad dominantis (h)onus ad danda tributaque pronus<br>
Amodo quisquis eris, quid agas, hac arte doceris;<br>
Nam si quid molis pateris, quod pendere nolis,<br>
Caucius est astu quam te defendere fastu.
</p>

<p>
XV. [De rege et duobus pulicibus.]</P>

<p>
<i>CESARIS in lecto, niueo uelamine tecto,<br>
Sexquipedem letum perhibent requiescere suetum,<br>
Sanguine cuius ali quem mos erat absque sodali.<br>
Qui tantum uiuum metuens contingere diuum,<br>
Menbra iacentis heri lingebat acumine leni.<br>
Gaudia tanta pulex fore maxima commoda ducens,<br>
Postulat, temporum socius sit ut ipse bonorum.<br>
&quot;Condicione pari potes&quot;, hec ait, &quot;ipse morari.&quot;<br>
Qua sibi lege data, fruitur stacione rogata.<br>
Intrat nocte thorum posthac rex nescius horum;<br>
Lenis ut inprimis uenis sopor influit imis,<br>
Inde pulex mordax, magis irrequietus et audax,<br>
Corpus obit rostro, tectum regale sub ostro,<br>
Tamque frequens seuit, dum somnum prorsus ademit.<br>
Expulit a tergo rex pallia protinus ergo;<br>
His procul excussis, astantibus ilico iussis,<br>
Retro dedit saltum nouus incola, lapsus in altum;<br>
Est tamen inuentus pedo, pro consorte peremptus.<br>
Sic tandem letus rex et pro uelle quietus<br>
Somnum rursus init, procul hinc ferus hostis ut iuit.<br>

Discat ad hoc mitis cupidum contempnere litis,<br>
Aequus et est, si quis caueat, sicut hospes iniquis,<br>
Ne simul utcumque perimi contingat utrumque<br>
Suppliciis dignis pro factis forte malignis.<br>


</I></p>

<p>
XVI. [De coruo et angue.]</P>

<p>
ANGVIS erat suetus corui consumere foetus;<br>
A quo se dampno nullo cohibebat in anno.<br>
Quod dum tale pati grauis esset sarcina patri,<br>
Luminibus tandem ratus est priuaret ut anguem,<br>
Vel dum dormiret, aliter si forte nequiret.<br>
Cuius uir quidam tantam compescuit iram,<br>
Dum presensisset, temptare quod id uoluisset;<br>
Sicque dehortatur, ne tale quid aggrediatur:<br>
&quot;Quod reputas, durum nimis est et inane futurum,<br>
Ne paciaris idem, quod auis temeraria pridem,<br>
Cuius ad exemplum sibi precipit esse cauendum.<br>

Victus ad extremum maciae segnisque per euum<br>
Scorpio, capturae spe deficiente future,<br>
Cogitat, ut saltem uiuat per quamlibet artem.<br>
Continuos pisces, ut alatur, fallere gliscens,<br>
His, sicut antique licet, insidiatur unique.<br>
Vt malefactorum se poenituisse priorum<br>
Proderet, astutus sic est ex more locutus:<br>
&quot;Tempus adest dici, quod uobis prosit, amici.<br>
Cras piscatores per cunctas has regiones,<br>
Se uos capturos minitantes, constat ituros;<br>
Nec uestrum rimis sic quisque latebit in imis,<br>
Vt piscatorum laqueos euadat eorum.<br>
Vt tuti sitis mecumque uenire uelitis,<br>
In terram tutam facili uos tramite ducam;<br>
Vosque meo collo duo nunc, simul et duo, tollo.&quot;<br>
Quos ita ducendo, sic semper et hos comedendo,<br>
Deliciis magnis hac uixit fraude tot annis.<br>
Tum uolucrum quedam sectari nescia predam,<br>
Vnguibus et pennis ac toto corpore segnis,<br>
Sic se sustolli prece flagitat inuida molli.<br>
Quam patulis chelis precibus tulit eius anhelis;<br>
Cumque lacum quendam, quo se putat esse ferendam,<br>
Tanti latronis procul aspexisset in (h)oris,<br>
Ossaque cum spinis quam plura iacere sub imis,<br>
Se metuente mori, cum sit locus ipse timori,<br>
Incumbens hosti, laniabat acumine rostri;<br>
Mox sed ab obsceno cadit ipsius icta ueneno:<br>
Hostis it illesus, uolucer perit ipse comesus.<br>

Tale quod exemplum tibi, corue, sit ut documentum,<br>
Quo punire modo ualeas tua pignora, prodo:<br>
Quemlibet ornatum uideas, ubicumque paratum,<br>
Qui tamen ore geri bene possit et usque uideri,<br>
Prouidus assumens planumque per aera ducens,<br>
Ad loca iactabis serpentis et inde uolabis&quot;.<br>
Quod cum fecisset, post hunc speculator et isset,<br>
Hoc ornamento sumpto, redit, angue perempto,<br>
Suauiter antiquum coruum sic ultus amicum.<br>

[Qu]isquis erit lector, uitae sit ut amodo rector,<br>
Exteriora legat, sua semper et intima querat<br>
Et, quacumque uia ualet, instet in allegoria,<br>
Quae uinci monstrat leuius racione, quod obstat,<br>
Inmoderatarum quam garrulitate minarum.
</p>

<p>
XVII. [De uiro et uase olei.]</P>

<p>
VXOR ab antiquo fnit infoecunda marito.<br>
Mesticiam cuius cupiens lenire uir huius,<br>
His blandimentis solatur tristia mentis:<br>
&quot;Cur sic tristaris lamentis, uxor, amaris?<br>
Pulchrae prolis eris satis amodo munere felix&quot;.<br>
Pro nichulo ducens hec coniux talia prudens,<br>
His uerbis plane, quod ait uir, monstrat inane:<br>

&quot;Rebus inops quidam, fatuumque plus tibi dicam,<br>
Vas olei plenum, quod longum retro per euum<br>
Legerat orando, loca per diuersa uagando,<br>
Fune ligans arto, tecti suspendit in alto,<br>
Dum prestolatur tempus, quo pluris ematur,<br>
Quo locupletari se sperat et arte beari.<br>
Talia dum captat, hec stultus inania iactat:<br>
&quot;Ecce potens factus, fuero dum talia nactus!<br>
Vinciar uxori, quantum queo, nobiliori;<br>
Tunc sobolem gignam, se meque per omnia dignam,<br>
Cuius opus morum genus omne preibit auorum.<br>
Cui nisi tot uitae fuerint insignia rite,<br>
Fustis hic absque mora feriet caput eius et ora&quot;.<br>
Quod dum narraret, dextramque minando leuaret,<br>
Vt percussisset puerum, quasi presto fuisset,<br>
Vas in predictum manus inscia dirigit ictum,<br>
Seruatumque sibi uas ilico fregit oliui,<br>
Sic inopinatum deflens miserabile fatum:<br>
&quot;Heu! quid inops egi? quo memet opesque redegi?<br>
Quos male tractaui, dum nescius ista putaui,<br>
Stulticiaeque minae sunt huius causa ruinae&quot;.<br>

Quod uir ut audiuit, surrexit et obuius iuit,<br>
Verberet ut sponsam fari sibi taliter ausam.<br>
Que mox hunc digne percussit uerbere linguae:<br>
&quot;Haec tua te multum monstrat presumpcio stultum.<br>
Ante cecidisti, qui me tam uulnere tristi,<br>
<i>Quam uestigares, quod in hoc tibi, stulte, notares.<br>
</I>En pacior, muri domini quod tempore duri<br>
Contigit insonti, perimit quem uerbere conti.<br>
Cuius in ede nigrum perhibent habitasse chelidrum,<br>
Indidit, ut credo, cui nomen et ipsa nigredo;<br>
Scandere qui suerat puerum, quem mater alebat.<br>
Quo mus inuento, superastat dente cruento;<br>
Protinus exanguis perit eius morsibus anguis<br>
Filioli cedem genitor putat, intrat ut edem,<br>
Morte ratus dignum per sanguinis hunc fore signum;<br>
Menbraque frustatim iacit extra limina statim.<br>
Sed postquam sciuit, soboles quoniam sua uiuit,<br>
Indoluit prorsus, facinus quod id esset adorsus.<br>

Tandem correptus racionibus his uir ineptus,<br>
Sensit in exemplis mulieris tam sapientis,<br>
Insciciae quantae tempus censere sit ante,<br>
Vanaque sectari, sectandaque non meditari,<br>
Ac nisi post culpam de quoquam sumere mulctam.
</p>

<p>
XVIII. [De mure et gatto.]</P>

<p>
QVA disiungatur uel qua racione iu[n]gatur<br>
Fedus amicorum, rex quendam phylosophorum<br>
Consulit, ut gnarum rerum specialiter harum.<br>
Pectore prudenti cui rettulit ista petenti:<br>
Sunt contra morem, simulant qui pacis amorem,<br>
Rebus cepta malis cum sit dilectio talis.<br>
Mus colitur gatto, sed ad hoc, ut tempore capto<br>
Hac specie pacis sit preda cibusque rapacis.<br>
Cuius dum fauces artaret callidus auceps<br>
Insitus et reti foret in discrimine leti,<br>
Accedens iuxta, mus temptat soluere frustra;<br>
Nam mustela retro stat buboque lumine tetro,<br>
Quos constat uere mures ex more timere.<br>
Gattus, ut antiquos muris uidet hos inimicos<br>
Eius ad interitum iuxta concurrere ritum,<br>
Supplex implorat, ueniens ut recia rodat:<br>
Si foret exclusus, fieret sibi maximus usus.<br>
Famine quem blando permulcet talia fando:<br>
&quot;Que nocitura times, ut, amice, pericula uites?<br>
Ore meo ducam te leniter, utpote ludam,<br>
Nec paciare mali quicquam gestamine tali.<br>
Id nam spectantes, raptores te prope stantes,<br>
Vt iam desperent, dum sic portabere, cedent&quot;.<br>
Quod mus dum credit, laqueos ex more peredit,<br>
Liber et exiuit mox gattus, ut ante petiuit,<br>
Impaciensque more murem complectitur ore.<br>
Qui cum clamaret, grauiter quia se cruciaret,<br>
Respondit gattus, id agat quod amore coactus<br>
<i>Iuxta promissum; se ledere denegat ipsum,<br>
</I>Excusans tali sese racione sodali:<br>
&quot;Quid me causaris? de dentibus ipse queraris,<br>
A quibus artari te constat et excruciari.<br>
Numquid habent dentes aures oculosque patentes?<br>
Aure trahant questus, quos iactas pectore mestus.<br>
Dentibus ecce feris iam protinus excrucieris<br>
Inque meum uentrem duceris, dente carentem!&quot;<br>
Talia dicendo, miserum suffocat edendo.<br>
Arte doli tanti perit hic confisus amanti.<br>

Spernite, lectores, tales simulantis amores,<br>
Pollicitis oris, quamuis uideantur amoris,<br>
Nec confidatis, ne forte per hoc pereatis.<br>
Verba quidem mellis sunt plena, sed intima fellis,<br>
In quibus est nusquam fidei spes certa quibusquam;<br>
His qui confidit, mus dictus ut ante, peribit.
</p>

<p>
XIX. [De uiro, dracone et simia.]</P>

<p>
VT cesset queri, melius quid ubique uideri<br>
Viuentum possit, peiusque quid omnibus obsit,<br>
Fabula philosophi liquido manifestat Esopi.<br>
In qua monstratur, homo sepe quod inueniatur<br>
Deterior brutis, proprie magis atque salutis<br>
Inmemor, auctoris curaeque fuisse minoris;<br>
Idque docet uerum ficta sub ymagine rerum.<br>

Per nemorum sentes draco, simia, uir fugientes,<br>
Ictu fortunae cecidere sub ima lacunae.<br>
Quos ubi uenator, loca tunc secus ipsa uiator,<br>
Forte sub inmundo stratos uidet esse profundo,<br>
Tantae molis onus sursum leuat ilico pronus,<br>
Incolumes extra deducens remige dextra.<br>
Protinus emersi, sunt in sua quique reuersi.<br>
Vt nemus intret idem, posthac contingit eidem<br>
Cum canibus rursum procul indagantibus ursum.<br>
Cui spe uenanti, famis anxietate uaganti,<br>
Mel tulit inuentum, quod dulce sit huic alimentum,<br>
Pro benefactorum uice simia preteritorum;<br>
Duxit et ore draco gemmis auroque meraco<br>
Ornatum sertum, sibi regis in arce repertum.<br>
Quod uir ut hic dignus sumpsit memorabile pignus,<br>
Indicat huic fabro, puteo quem traxit ab atro,<br>
<i>Namque ferebatur, catus inde quod hic habe[b]atur.<br>
</I>Cuius amore pari se postulat arte leuari.<br>
Nam, quoniam prisci facti putat hunc reminisci<br>
Et meminit, quantae fidei sibi per nemus ante<br>
In sua uota fere, quas iuuerat, ultro fuere,<br>
Auxiliatorem sibi credidit hunc meliorem;<br>
Cui memorabat, uti fuit eius presto saluti.<br>
Quo faber inspecto regisque per atria uecto,<br>
Asserit obnixe, diadema quod abstulit ipse.<br>
Cuius rex uerbis, furiis accensus, acerbis<br>
Iussit, ut est moris, furem concidere loris;<br>
Cumque diu cesus sic esset et undique lesus,<br>
Se petit audiri post facti uerbera diri.<br>
Narrat et exsanguis, sibi qualiter id tulit anguis,<br>
Tocius atque rei seriem nomenque diei,<br>
Quem stupet inmiti sibi tam nunc mente reniti,<br>
Et dolet infecti furti se crimine plecti.<br>
Cuius onus colli dissoluunt hac precae molli.<br>
Quem rex, ceu norat meruisse, decenter honorat,<br>
Aurificem dandum precepit et ad cruciandum,<br>
Vt falsi testis det penas pro male gestis.<br>

Quisquis enim fodit foueam, quem subdolus odit,<br>
Atque repentinam parat huic inferre ruinam,<br>
Iuxta psalmistam foueam prius incidit istam,<br>
Per quam punitum constat scelus ante cupitum.
</p>

<p>
XX. [De fure in testimonium arborem inuocante.]</P>

<p>
CVM duo uicini foderent secus arua Ticini,<br>
His auri plenum casus patefaecit aenum.<br>
Qui minor est horum, nituit spectamine morum;<br>
Alter ad omne scelus fraudis fore fertur anhelus.<br>
Hic reputans secum, collegam fallat at aequum.<br>
Vota sui cordis tegit hoc sub tegmine fraudis:<br>
&quot;Infodiamus humi noti sub cespite dumi,<br>
Quicquid fortuna tribuente recepimus una&quot;.<br>
Mox id ut utrisque placuit, redit in sua quisque.<br>
Callidus, huc docte ueniens ea tollere nocte,<br>
Gesserat ex toto, socio procul inde remoto.<br>
Mane dehinc facto, sic secum tempore pacto<br>
Mitis adhortatur, communiter huc ut eatur.<br>
Quo dum uenissent, id munus ut inde tulissent,<br>
Vndique lustrando, telluris et ima cauando,<br>
Se male deceptos deflent, nichul intus adeptos;<br>
Quique fuit tantae fraudis sibi conscius ante<br>
Inuidieque neuo primo maculatus ab aeuo,<br>
Inposuit fratri furti scelus omne patrati,<br>
Quodque sibi prorsus hic nocte tulisse sit ausus.<br>
Cumque repugnaret, sub iudice seque rogaret<br>
Leniter audiri, scelus hoc et utrimque requiri,<br>
Maior eum natu, proprio cogente reatu,<br>
Arguit indigne sceleris fraudisque malignae.<br>
Cui sic respondit, mox talia censor ut audit:<br>
&quot;Dic michi, si testis sit quislibet his male gestis&quot;.<br>
Ille uir haud aequus aurique cupidine cecus:<br>
&quot;Haec&quot; ait, &quot;arbor erit testis, qui talia querit,<br>
Tegmine sub cuius uas auri teximus huius.<br>
Huc proficiscamur, si uis, ut id experiamur&quot;.<br>
Huius enim rixae fuerat quia prescius ipse,<br>
Arbor et introrsum summo tenus usque deorsum<br>
Tota putrescebat medioque foramen habebat,<br>
Eius in interna concluserat ante cauerna,<br>
Queque rogaretur, qui falso testificetur.<br>
Huc ad conflictum properant, erat utpote dictum.<br>
Hac ope munitus, hac semper et arte potitus,<br>
Perfidus ut primum uenit arboris huius ad imum,<br>
Dissimulando rogat, scelus arbor ut hoc sibi prodat.<br>
His puer inclusus perhibetur uocibus usus:<br>
&quot;Aeris hic inuenti socius tibi nocte silenti<br>
Improbus huc uenit, clam prorsus et illud ademit&quot;.<br>
His ait auditis mentis uir ad omnia mitis:<br>
&quot;Crimen ut hoc fraudis pateat, quod taliter audis,<br>
Arbiter, obiectum michi fac, quod cogito, rectum:<br>
Hoc sit ut arbustum flammis ultricibus ustum&quot;.<br>
Quod cum iussisset flammas circumque tulisset:<br>
&quot;Quis&quot; ait, &quot;iste furor? pater, huc ades! intus aduror&quot;.<br>
Mox pater et natus, censore iubente, crematus<br>
Iure dat has penas, statuit quia sic alienas.<br>

Sic qui uicinum sibi quemlibet aut peregrinum<br>
Ledere conatur, ius contra fasque minatur,<br>
Se grauiore peti discat discrimine leti,<br>
<i>Vt uice, qua mensus fuerat, sit et ipse remensus.<br>


</I></p>

<p>
XXI. [De lepore, gatto et pardo.]</P>

<p>
FORTE specum quandam lepus olim nactus amandam,<br>
Vespere iam facto, subit hanc procul hospite gatto.<br>
Quo solitum iuxta repetente domestica lustra,<br>
Ante sui postis stat limen, ut obruat hostis,<br>
Nec parcens irae uetat hunc sua tecta subire.<br>
Sic altercantes, sibi sepe diuque minantes,<br>
Constituere queri sub pardo, iudice ueri,<br>
Cuius censurae statuunt se subdere iure,<br>
His utriusque minis stabilis quia mutuo finis<br>
Nullus habebatur, requies nec certa dabatur.<br>
Legis enim rectae fuit eius uita senectae;<br>
Et licet hoc pardus sit tempore corpore tardus,<br>
Calliditate uiget nec mentis acumine friget.<br>
Vt ueniunt, cuncta referunt, lis unde sit orta.<br>
Quos hic affatur, dum sic censere rogatur:<br>
&quot;Querite censorem, quem constat ad hoc meliorem;<br>
Namque per etatem quemquam non iudico fratrem;<br>
Factus et antique monachus pro crimine uitae,<br>
Carnes detestor, foliis et gramine uescor;<br>
Vsque sub occasum solis nichil intrat omasum.<br>
Crede michi, tantum comedo, quod sit sacrosanctum,<br>
Ac michi dicendi datur hora modusque tacendi.<br>
Luminis effectus minuit michi longa senectus,<br>
Cui solet appendi uictus sub tempus edendi;<br>
Meque potestatis propriae non esse sciatis,<br>
Sed dominantis heri sub iure iugoque teneri&quot;.<br>
Tunc lepus et gattus: &quot;Quia sic&quot;, ait, &quot;est tuus actus,<br>
Venimus huc ad te, liti modus hinc sit ut apte&quot;.<br>
Ille suis tegnis non quemquam fallere segnis,<br>
Indoluisse datur super his, pius ut uideatur,<br>
Instat et incautis uerbis ad talia comptis;<br>
Intus enim pungunt cum uerba, forinsecus ungunt:<br>
&quot;Cernitis, ut dixi, iam iam mea menbra fatisci;<br>
Huius et, ut scitis, nimis impar sum modo litis.<br>
To[r]tus et obtusus stat nostri corporis usus;<br>
Sensibus utatur qui talibus, ille petatur:<br>
Demus in amplexus uestros tamen ante recessus,<br>
Nosque salutemus et ad oscula danda paremus.<br>
Sicque ualedicto, me protinus ite relicto!&quot;<br>
Mox amplexantes semet, sed et oscula dantes,<br>
Pacis in hoc signo perierunt dente maligno,<br>
Stulticiaeque ferunt penas, quas tunc meruerunt.<br>

Cognita stultorum post talia facta duorum,<br>
Cui non est curae, sit in his uis quanta figurae,<br>
Se quoque seduci sciat hac sub ymagine fuci,<br>
Condicione pari dignus quandoque necari.
</p>

<p>
XXII. [De camelo, coruo, lupo, ursa et leone.]</P>

<p>
<i>PRINCIPIS ignari nimium camelus auari<br>
Ferre uerebatur sibi ius graue, qui dominatur,<br>
Spe breuiore boni cupiens seruire leoni<br>
Inferioris heri quam comptus honore uideri.<br>
Mente quidem uoluit dum talia, debita soluit<br>
Presidis antiqui sibi iuris et eius iniqui.<br>
Cuius inane decus reputans sibi transfuga cecus,<br>
Sub ducis electi statuit moderamine necti,<br>
Imperiumque pati magis eius ad omnia grati.<br>
Ad quem captandum leo se pro tempore blandum<br>
Finxit, ut est moris, ubi spes rudis extat amoris;<br>
Cui dedit, ut forti, propriae superesse cohorti,<br>
Eius et ipse gregis sit censor munere regis.<br>
Hic tantus princeps senio morboque deinceps<br>
Fertur eo fractus febriumque rigore coactus,<br>
Ut solitae predae studio non surgat ab ede,<br>
Ne quid fomenti valeat dare cuique clienti.<br>
Dumque fame, siti coruus, lupus, ursa, ministri<br>
Eius, tunc aeque premerentur nocte dieque,<br>
Hoc ineunt foedus, fallatur ut iste camelus;<br>
Hoc qui fecisset, iurant dare, quaeque petisset.<br>
Coruus, ut est moris fore gutturis improbioris,<br>
Sic parat ac tutum pecus hoc deludere brutum:<br>
&quot;En iacet egrotus paruo leo tempore notus,<br>
Cuius, ut ipse uides, desunt ad forcia uires!<br>
Pulcher es et gnarus, menbris et origine clarus:<br>
Dignus es et fortis caput huius habere cohortis.<br>
Quo duce cognoscit mox, qualiter hic fore possit.<br>
En&quot; ait, &quot;audisti, domino quid contigit isti,<br>
Utque sit ad regni moderamina corpore segni,<br>
Viribus effetis sibi prorsus ad omnia suetis.<br>
Huc indefessus confestim dirige gressus;<br>
Post quem regnabis, si fortiter hunc superabis.<br>
Talia uelle pati tecum sumus ire parati,<br>
Teque iuuaturi super hec prius et ruituri,<br>
Si demum nostri dominaberis, utpote nosti,<br>
Collaque tam lenis domini subdemus habenis&quot;.<br>
Credulus huic fraudi reputat sibi quod fore laudi,<br>
In spem regnandi ductus tam crimine grandi.<br>
Eius ab ore perit, quem sic male perdere querit,<br>
Tresque supradicti saciantur sanguine uicti.<br>
Mos est coruorum factis gaudere luporum;<br>
Regnat ut ante leo, cadit eius et iste tropheo.<br>

Stultus ad hoc discat, ne sic indebita gliscat,<br>
Neue suo iuri diffidat amore futuri,<br>
Sed propriae sortis stet semper munere fortis;<br>
Namque uetustatem qui spreuerit ob nouitatem,<br>
Alterius zeli uice debet obire cameli.<br>


</I></p>

<p>
XXIII. [De ariete canem simulante.]</P>

<p>
CVSTOS non uilis canis olim regis ouilis<br>
Id fore securum faciebat ab agmine furum,<br>
Nec metuisse minas noctesque diesque lupinas.<br>
Quo mox defuncto, grauis est dolor in grege cuncto;<br>
Nam lupus, hostis atrox, nullo prohibente, per agros<br>
Inde solebat edax, quas uellet, ducere predas.<br>
Cuius ubique minis grex territus atque rapinis<br>
Cogitat, obsisti ualeat quibus artibus isti.<br>
Hisque simul mixtis, casus formidine tristis,<br>
Dum dubitaretur, super hoc quid ab his ageretur,<br>
Talia uerba refert aries, qui se magis effert:<br>
&quot;Cura sit incidi tutoris cornua fidi,<br>
Me quoque pelle canis, procul hinc qui fetet inanis,<br>
Circumquaque tegi: uice sic fruar inde catelli&quot;.<br>
Quo sic impleto, rediit lupus ordine sueto<br>
Temptat et illesus, quid ut hinc sibi tollat ad esus.<br>
Cuius conatus cohibens canis hic simulatus,<br>
Impiger accessit uiolentus eumque lacessit,<br>
Captus ut hac larua fugitando coinquinet arua;<br>
Idque ter aggressus, redit irritus in sua fessus,<br>
Atque ter inmundo se stercore foedat eundo.<br>
Cum properaret item sibi cum cane sumere litem,<br>
Huius in occursum canis euolat utpote rursum.<br>
Qui sic currentes per acutos undique sentes,<br>
Se male depectunt, iter alterutmumque reflectunt.<br>
Sic canis inbellis spoliatur tegmine pellis.<br>
Dedecus illatum, longe famis et cruciatum<br>
Vindicat iratus lupus, est cui talia fatus:<br>
&quot;Cur tociens tristi formidine me repulisti?&quot;<br>
&quot;Non ob terrorem, sed ludi propter amorem<br>
Hoc&quot; ait, &quot;est factum, quod te sic reris abactum&quot;.<br>
<i>&quot;Esse fugam foedam ter&quot; ait, &quot;ludibria credam;<br>
Amodo ne fallas, tua memet ut hoc modo Pallas,<br>
Quemquam maiorem, parilem uelut inferiorem,<br>
Carnem tam uescam dabis esurientis in escam&quot;.<br>
</I>
Sic simulatores uariant cum tempore mores.<br>
Menti sincerae nequeunt eo usque nocere,<br>
Quin ad momentum sit eis opus illud ademptum;<br>
Et qua crassantur, qua fraudis et arte minantur,<br>
Hac hos non mire contingit iure perire.
</p>

<p>
XXIV. [De uulpe et lupo.]</P>

<p>
<i>QVANDO per ima freti solito uulpecula reti<br>
Aucta solebat ali captu sepissime tali.<br>
Quam lupus affatur, dum piscibus his epulatur:<br>
&quot;Pars sit ieiuno de tot michi, pisce uel uno,<br>
Dulcis amica, precor, quos sic piscare per aequor&quot;.<br>
&quot;Dedecus hoc absit&quot;, uulpes ait, &quot;ut tibi pars sit,<br>
Piscibus exesis, ac his iam caumate lesis,<br>
Cum potes arte pari, tibi me monstrante, lucrari.<br>
Hoc modo maiores capies satis ac meliores,<br>
Si consulta uelis tibi credere iure fidelis:<br>
Alueolum caudae tibi, si placet, hic sine fraude<br>
Hac uice subnectam, qua constat me modo uectam;<br>
Ad libitum pisces capies, si talia disces&quot;.<br>
Quod cum fecisset, sic nexus ouansque preisset,<br>
Vas id paulatim saxis replet emula statim,<br>
Sicque tegit limo, prope iam maris ut sit in imo.<br>
Leta dehinc uillas partesque perambulat illas,<br>
Quas multis annis hedis uacuarat et agnis<br>
Ille ferox predo magnusque frequensque comedo.<br>
Qua moniti doni spe circumquaque coloni,<br>
Talia uisuri, gaudent decedere ruri,<br>
Fustibus et tignis raptis, ticionibus ignis,<br>
Vltio predonis foret illius ut regionis,<br>
Tempore cum nacto ualeant illudere capto.<br>
Iamque sibi fracta cauda per talia facta,<br>
Effugit hanc poenam, cuperet dum plus alienam,<br>
Inuentisque dolis sub egri tecta leonis,<br>
Quem febrium pestis dolor excruciabat in extis,<br>
Vimque sui morbi cuncto patefecerat orbi,<br>
Indicat huic crebro, quid prosit et ocius egro:<br>
&quot;Tergone si uulpis corpus circumdare uultis,<br>
Viribus ablatis redigi sic posse sciatis&quot;.<br>
Dum sic audiret rata uulpes, hoc ut adiret,<br>
Sorde uolutabri se puluere sparsit et agri:<br>
&quot;Audio me queri, dicor quia pelle mederi;<br>
Foetida sed pellis; hanc si fortasse reuellis,<br>
Fomes erit pestis foris et dolor acrior extis.<br>
At si pelle lupi, qui subiacet huic modo rupi,<br>
Cauda priuati, medicaminis arte probati,<br>
Vndique menbra teges, mox sano corpore deges;<br>
Cui caput atque pedes cum pelle relinquere debes<br>
Et uires priscas reparandas sic fore discas&quot;.<br>
Quod uulpes monstrum dum sic uidet ire deorsum:<br>
&quot;Sic cyrothecatus&quot; ait, &quot;ambulet et pileatus!<br>
Ad poenam talem uult cogere quisque sodalem.<br>
Sic eat et mestus per frigora, nudus, et estus,<br>
Vermibus esca datus sic semper ad hos cruciatus&quot;.<br>


</I></p>

<p>
XXV. [De ueruecibus et coco regis.]</P>

<p>
<i>Agmina ueruecum communi foedere secum<br>
Viribus obniti statuerunt hostis iniqui,<br>
Clam uel forte palam si tantam lederet alam.<br>
Cuius mane gregis geminos ad prandia regis<br>
Ac totidem caenae cocus aufert ui sine paenae;<br>
Deque prius mille gregis huius id egerat ille.<br>
Cumque requisissent, se foederis ut meminissent,<br>
Presidioque pari socios par esse iuuari,<br>
His respondetur, quod eis nichil inde nocetur,<br>
Esse per hunc ritum nec eorum quemque petitum.<br>
Taliter obliti sibi hosti uelle reniti,<br>
Speque sub hac tuti, male consuluere saluti;<br>
Regis enim mensae solito dedit hos cocus ense<br>
Binos uel trinos nulloque nocente quaternos.<br>
Ad minimam partem talem uenere per artem,<br>
Quique remanserunt, agerent quid, ab his didicerunt;<br>
Namque prius pactum recolentes tam male fractum,<br>
Condicione pari cuiquam timuere iugari,<br>
Tuta fides ueri cum nusquam possit haberi,<br>
In iam promissis etiam iurantibus ipsis,<br>
Atque supradicti tamen hii periere relicti,<br>
Nam quia cesserunt a foedere, quod pepigerunt,<br>
Nec sociae morti cogerunt pectore forti.<br>
Vindicis ista pati meruerunt premia fati,<br>
Iure figurantes, deceat quod semet amantes<br>
Quamlibet ad sortem mentem componere fortem.</I>
</p>

<p>
XXVI. [De cane et lupo.]</P>

<p>
<i>FERTUR ouile macer canis, olim uiribus acer,<br>
Quoddam tutari iussu senioris auari.<br>
Qui plus latrando quam morsu uulnera dando,<br>
Omne, quod obstabat gregibus, procul inde fugabat.<br>
Sed quia, seu dixi, macies grauis inminet ipsi,<br>
Hostis in aduentus occurrere sic macilentus<br>
Mente nequit prompta, nec quemquam laedere contra.<br>
De grege sic multi periere frequenter inulti.<br>
Mox ut id ignaro domino patet eius auaro,<br>
Plus dedit huic uictus, sit ut acrior hostis in ictus.<br>
Quem lupus ut cernit, quod sic sua numina spernit,<br>
Ac tam uelocem, solito magis atque ferocem,<br>
Conuenit hunc blande: &quot;Quid id est, dic, frater amande,<br>
Quod sic pinguescis, certamen et ultra capescis?<br>
Quod uideare satur, fateor, per me quod agatur.<br>
Nunc mea, non ut hebes, benefacta rependere debes:<br>
Quodlibet ergo pecus michi fer, retributor ut aequus&quot;.<br>
&quot;Nil&quot; ait, &quot;expectes me ferre, quod hinc modo uectes,<br>
Cum dape non uili, studio saciatus herili,<br>
Peruigili cura seruem pecus ipsaque rura.<br>
Sed ne factorum puter inmemor esse tuorum,<br>
Presidio celeri scio me tibi posse mederi:<br>
Hic prope namque penum quoddam patet, undique plenum,<br>
Huc proficiscaris, dapibus celer his ut alaris&quot;.<br>
Quo lupus inuectus et salsa carne refectus,<br>
Quicquid inest, ambit, telluris et humida lambit.<br>
Dumque, quid hauriret siciens, ibi nil reperiret,<br>
Eius erat potus magis olim quam sibi notus.<br>
Anxius impletur, uini satis hic quod habetur;<br>
Vtque die fausto letus, quo clamitat, hausto<br>
Omnimodisque iocis leuat ebrius organa uocis,<br>
Se quoque more Getae fert tota per atria lete;<br>
Perque suos gestus eo usque fit ipse molestus,<br>
Dum famuli tecti, cum fustibus ultro profecti,<br>
Crura pedesque ferae canibus conuulsa dedere.<br>
Quem sat iure datum reor illis ad cruciatum,<br>
Qui canis infesti sibi semper et ore molesti<br>
Credit adhortatus per falsae uocis hyatus.<br>

Nulla fides hosti tibi sit, qui talia nosti,<br>
Prorsus et hostilis tibi sit persuasio uilis,<br>
Fraude necis dirae ne sic uideare perire!<br>


</I></p>

<p>
XXVII. [De uiro, coniuge et mediatrice.]</P>

<p>
<i>UIR, ratus uxorem quondam temerasse pudorem,<br>
Alloquitur plane uocis simulamine uanae:<br>
&quot;Caenam sumpturus, procul hinc satis, uxor, iturus,<br>
Non mea tecta petam, nec in hac te nocte quietam&quot;.<br>
Vocibus his extra respondet talia mesta:<br>
&quot;Qua requie fungar, solita uice ni tibi iungar?&quot;<br>
Quam uir adhortatur, comes ut sibi fida petatur,<br>
Per quam secura pociatur nocte futura.<br>
Mox mediatrici precepit, ut eius amici<br>
Ianua pulsetur, preparare nec ipse moretur.<br>
Adueniensque cito, metuens ait: &quot;Ipsa preito;<br>
Cerne, quod introrsum sursumque sit atque deorsum&quot;.<br>
Intrat ut hec tectum, nexam uidet hanc prope lectum<br>
Coniugis, herentem, flagris grauiterque dolentem.<br>
His stupefacta flagris rogat hec, quod sit mediatrix,<br>
Agnouitque citi redeuntis nocte mariti<br>
Inmemorisque mero, biberat quod uespere sero,<br>
Nexibus astrictam, uirgis tam turpiter ictam.<br>
Sed cum nouisset foris esse, quod ante petisset,<br>
Per solitum morem flagrat, ut petat eius amorem.<br>
Cui dum nulla patet uia, qua scelus anxia patret,<br>
Se caput ad lecti rogat hanc permittere necti,<br>
Cautaque mutiret nulli, dum mecha rediret.<br>
Cuius nexa uice stetit hec ibi pro meretrice.<br>
Illa sub amplexus, resolutos post sibi nexus,<br>
Se tulit illicitos, inhianter utrisque petitos.<br>
Qua nubente foris, gemitus dat uincta doloris;<br>
Sicque uir iratus uinique sapore grauatus<br>
Tercio sectatur, quid sit sibi uel quid agatur;<br>
Verbaque nulla dabat, quia sic latuisse putabat.<br>
Quam super inuectus furiosus hic et uir ineptus,<br>
Sumens cultellum, secat huic cum nare labellum;<br>
Inde petit stratum, sic se putat ut saciatum.<br>
Mecha uoluptati satis ut sibi faecit amati,<br>
Intrat nocte lares, flens truncas tam male nares;<br>
Moxque rei gestae dedit ut solatia mestae,<br>
Vincula confregit citiusque redire coegit,<br>
Se faciente quidem necti ceu nuper ibidem.<br>
Cumque sub aurora uir surgens cerneret (h)ora<br>
Coniugis integre, quam lesam credidit egre,<br>
Se putat, ut stultus, quod Bachi mole sepultus<br>
Tale quid egisset, per sompnia uimque tulisset.<br>
Sic uictus cessit, sic crimen adultera texit.<br>
Mox intempesta mediatrix nocte regressa,<br>
Callida sopitum delusit et ipsa maritum;<br>
Nam dum sensisset hunc surgere, rus ut adisset,<br>
Vaginamque dari peteret zonaque ligari,<br>
Cum solo cultro ueniens, dare nititur ultro.<br>
Quem uir ut agnoscit, renuens, iam dicta poposcit;<br>
Venit at illa dolo cum cultro denuo solo.<br>
Ille tremens ira duo facta per hec sibi mira,<br>
Iecit in hanc cultrum, scelus hoc ita se ratus ultum.<br>
Hec, ut texisset, male cesa quod ante fuisset,<br>
Clamitat absque mora cultrum uenisse per ora<br>
Vulnus et inpactum fortunae casibus actum,<br>
Ex inprouiso naso labroque reciso.<br>
Hac specie ueri fit credulus hinc mulieri,<br>
Insidiis tantis delusus id assimulantis.<br>

Sic fore fallaces mulieres sicque sagaces<br>
Sit cunctis clarum tot iniquis artibus harum,<br>
Nec pro communi uicio te crede uel uni,<br>
Certa fides oris dum nullis sit uel amoris!<br>


</I></p>

<p>
XXVIII. [De uulpe et gatto.]</P>

<p>
<i>[C]olloquio pacto uulpes ait obuia gatto:<br>
&quot;Qualibus utaris, precor, artibus, ut fatearis&quot;.<br>
&quot;Artem saltantum de cunctis calleo tantum;<br>
Hac&quot; ait, &quot;antique&quot; gattus, &quot;sustentor ubique&quot;.<br>
Cui uulpes inquit: &quot;Quem sic natura relinquit<br>
Viribus expertem, uelut ipse fateris, inertem,<br>
Cuilibet est signum non uita credere dignum&quot;.<br>
Annuit hac gattus uulpis racione coactus.<br>
Quam tamen instigat precibusque referre fatigat,<br>
Artes quot nosset, quibus aeuum ducere posset.<br>
&quot;Qualibus? ex centum didici, quas more parentum<br>
Me bene munitam constat producere uitam&quot;.<br>
&quot;Dignior es uita, tanta, soror, arte potita;<br>
Me sed, ad omne fere cui cor sit inutile vere,<br>
Turba canum uillae, properans uenator et ille<br>
Non modicum terrent, dum sic utrique pererrent&quot;.<br>
&quot;Digne terreris, quia nullius artis haberis,<br>
In pede, gatte, putem cum te posuisse salutem,<br>
Pectore prudenti, quod gesto, timore carenti,<br>
Mille uiis pergens et memet in omnia uergens&quot;.<br>
Dum sic se iactat, socium dum sic male tractat,<br>
Forte canes idem, uenando per hec loca pridem,<br>
Sic altercantes dirimunt, super hos inhiantes.<br>
Protinus haud aeque fugiunt per deuia queque:<br>
Hic, magis argutus, subit ilicis ardua tutus,<br>
Illa pererrando, solito deserta meando,<br>
Cum sibi iam fessae uitae spem credat abesse.<br>
Gattus hic illudens, sibi fatur ab ilice prudens:<br>
&quot;Artibus, ut reris, de tot, quibus apta uideris,<br>
Ad te tutandam saltem nunc exhibe quandam.<br>
Sed solis uerbis iactantibus atque superbis<br>
Consulitur frustra, mors est ubi debita iuxta&quot;.<br>

Uiribus in uestris qui sic confidere suestis,<br>
Amodo discatis, ne sic quandoque ruatis:<br>
Ne contempnatis, minimos quos esse putatis,<br>
Rebus inoptatis quos sepe ualere sciatis!<br>


</I></p>

<p>
XXIX. [De lupo et yrco.]</P>

<p>
EXAGITANS circum, caperet lupus acer ut yrcum,<br>
Monte sub ingenti subiit; quem, nocte silenti<br>
Si descendisset, seruabat, ut hunc rapuisset.<br>
Sed caper ut fontem uidet eminus hunc prope montem,<br>
Per triduum totum siciens, petit hinc sibi potum.<br>
Vtque sitis cessit, sub aquas sua lumina flexit,<br>
Interius spectat, quae cornua cruraque gestat,<br>
Quanti terroris prolixaque barba sit oris.<br>
<i>Qua caper innisus fallacis ymagine uisus<br>
</I>Ac nimis elatus, perhibetur talia fatus:<br>
&quot;Amodo cuiusquam formidine terrear usquam?<br>
Terga uel obstanti dabo cuique uel insidianti,<br>
Cornibus his comptus crurumque uolumine promptus&quot;.<br>
Talia iactantem, sic seque preesse putantem<br>
Dum lupus audisset, tolerare magisque nequisset,<br>
Occupat incautum, falsis uirtutibus auctum,<br>
<i>Hunc ut terreret, dum non procul inde iaceret.<br>
</I>Cuius premorso letali uulnere dorso:<br>
&quot;Cur&quot; ait ille fremens, &quot;iactas tot inania demens?&quot;<br>
&quot;Desine mirari, lupe, me tibi talia fari.<br>
Denique uulgari solet id sermone probari:<br>
&#145;Yrcus quando bibit, quae non sunt debita, dicit;<br>
Cum bene potatur, quae non sibi debita, fatur&#146;.&quot;<br>
Non tamen, oblato necis huius tempore grato,<br>
Huic fore parcendum ratus est lupus, hunc sed edendum.<br>

Non ultra uires discant presumere uiles,<br>
Nec sua non captent, propriis nec uiribus aptent,<br>
Munere naturae piod non datur his fore iure;<br>
Curaque sit talis: peragat quis ut id Iuuenalis<br>
A superis missum se nosse, quod expedit ipsum;<br>
Fertur ab Argiuis, quod g[n]oti seliton ubiuis.
</p>

<p>
XXX. [De uulpe et gallo.]</P>

<p>
NACTA secus uallum quedam uulpecula gallum,<br>
Callida rimatur, quibus artibus hic capiatur.<br>
Multa reuoluenti sedet hec sentencia menti:<br>
Fallat adulando, quem ui nequid, hec sibi fando:<br>
&quot;Ante per has horas quas uoces quamque sonoras<br>
Nocte dieque pater dederat tuus, o bone frater!<br>
Fac igitur signum, rear hoc ut te patre dignum,<br>
Vt similis patri uideatur uox fore nati&quot;.<br>
Gallus adhortantis prece uictus et hoc simulantis,<br>
<i>Non metuenda ratus patris, iacit oris hyatus,<br>
</I>Lumina claudendo, ueluti solet ipse canendo.<br>
Quod uulpes factum cernens sibi tempus ad aptum,<br>
Sustulit ignarum, gestans per opaca uiarum.<br>
Dedecus illud agi uidet omnis ut incola pagi,<br>
Vulpis in occursum dedit ocius undique cursum,<br>
Seque sui galli dolet hoc gestamine falli.<br>
Cuius post dorsum clamatur: &quot;Dic, age, quorsum<br>
Nostra feratur auis uocis modulamine suauis?&quot;<br>
Cumque nemus iuxta uulpes sic iret onusta<br>
Nec per uirtutem putet ales habere salutem,<br>
<i>Extrahat ut prorsus, quos fixerat in cute, morsus,<br>
</I>Arte relaxari reputat molimine tali:<br>
&quot;Non&quot; ait, &quot;audisti, referant quid inaniter isti:<br>
Plebis hic est nostre gallus, sic raptus a hoste?<br>
Esse tuum certe decet hunc; fatearis aperte&quot;.<br>
Talia credentis, cadit ales ab ore loquentis,<br>
Arboris inuentae conscendens alta repente
</p>

<p>
<i>Seque sui iuris docet esse nec amodo furis.
</I>
</P>

<p>
Sic deluduntur multi, dum uana locuntur,<br>
Iure suis culpis, paciendo simillima uulpis;<br>
Sepe solet tales quos fallere prouidus ales.
</p>

<p>
XXXI. [De leone et mure.]</P>

<p>
MVRIBUS in ludum collectis mutuo dudum,<br>
Casus agit quendam latebram nimis in metuendam,<br>
In qua, sicut erat solitus, leo forte quierat.<br>
Cumque uagaretur mus intus, ut egrederetur,<br>
Ora quiescentis contingit acumine dentis.<br>
Ille, ferox rictu, factusque ferocior ictu,<br>
Vnguibus affixit miserum, cui talia dixit:<br>
&quot;Que tibi sunt uires, me sic ut ineptus adires?&quot;<br>
Cui retulisse ferunt, huc se quod fata tulerunt<br>
Sponte nec inmissum, sociis sed agentibus ipsum.<br>
Quem uenia dignum, proprio nec uelle malignum,<br>
Depositis irae stimulis, leo iussit abire,<br>
Cum nil posset ei mors illius esse trophei.<br>
Recia uenantum, quondam iactata per antrum,<br>
Hunc tenuere ferum post tempora pauca dierum.<br>
Cuius clamoris procul hinc sonus editus (h)oris<br>
Duxit ad hunc ipsum murem, pietate remissum.<br>
Ille sui captus non inmemor, eius et actus,<br>
Instat mille modis uinctum dissoluere nodis,<br>
Vique iuuat dentis prius huic non ultro nocentis.<br>

Sic succurrendum sibimet sciat et miserendum,<br>
Alterius culpam quicumque relinquit inultam,<br>
Curaque sit menti ueniam dare cuique petenti,<br>
Dum liquet ignarum rerum fore quemque suarum.
</p>

<p>
XXXII. [De uulpe et ibide.]</P>

<p>
INVITATA cibis uulpis fuit artibus ibis;<br>
Cui liquidas pultes breuiter det ut inuida uulpes,<br>
Has super inmensum uas spargit et undique tensum;<br>
Ad quod ut accessit rostrumque famelica pressit,<br>
Tristior inde redit, delusam se quia credit.<br>
Sed tempus multum non distulit illud inultum;<br>
Nuper enim partae cenae non inmemor arte<br>
Hanc, ut fallatur, secum prandere precatur.<br>
Ampla lagena foris, spiramine stricta sed oris<br>
Vulpi plena datur, qua sufficienter alatur.<br>
<i>Os sed ut admouit, se tandem perfida nouit<br>
Digne delusam, prius hac dape fraudis abusam.<br>
</I>Que mox yronice sic fari cepit: &quot;Amice,<br>
Ecce recepisti bona, quae largita fuisti.<br>
Si placet, utaris; michi parcere ne uerearis;<br>
Si dedignaris, ne(c) cuilibet inde queraris,<br>
<i>Cum non sit clam te, quod talia feceris ante&quot;.<br>
</I>
Auribus hec cordis quicumque capaciter audis,<br>
<i>In te quicquid odis fieri molimine quouis,<br>
</I>Cuilibet arte mali caueas inferre sodali!
</p>

<p>
XXXIII. [De ceruo et equo.]</P>

<p>
CORNIBVS attingens superos et uiribus ingens<br>
Ceruus, oberrando per rura, furebat ouando.<br>
Cuius terror equum, ueritum concurrere secum,<br>
Subdere uenanti se faecit amore iuuandi.<br>
Cui prece deuota miser indicat hec sua uota:<br>
&quot;Sic inpune sines per nostros amodo fines<br>
Hoc errare ferox animal? Tibi dedecus, heros!<br>
Ille quidem captus, quantis foret usibus aptus!<br>
Quale tibi cesum iecur ipsius esset ad aesum,<br>
<i>Quotque parare uales epulas hinc atque sodales!<br>
</I>Sed prius ostendi placet hec uia, que sit agendi:<br>
Me super inuectus, iaculo sibi transfige pectus,<br>
Postque, labore meo sumpto, reuehere tropheo&quot;.<br>
Ille per amfractus subsellia talia nactus,<br>
Vt capiat ceruum, non cessat flectere seruum.<br>
Sed uenatoris non inmemor ille furoris,<br>
Insiluisse datur frutices, ut se tueatur,<br>
Sospes et intactus siluae munimine factus.<br>
Viribus effetus nec tanto pondere suetus,<br>
Alloquitur tandem sonipes se sic equitantem:<br>
&quot;Pene tuis uictus cum sim calcaribus ictus<br>
Speque simus predae delusi, iam michi cede,<br>
Descendensque cito, me uicto turpiter, ito&quot;.<br>
Sensit ut ille dolum metuensque relinquere solum<br>
Munus id oblatum, quia fit uariabile fatum,<br>
Increpuisse pecus sic dicitur, arbiter aequus:<br>
&quot;Vlterius poenis nec habebere liber habenis,<br>
Nec sessoris eris inmunis, vt amodo reris,<br>
Sumpseris istud (h)onus cum gratis, ad omnia pronus&quot;.<br>

Sic obsistentes plerique, nocere uolentes<br>
Sunt magis inde sibi peruersa mente nociui,<br>
Nec dominatoris metuunt se subdere loris,<br>
<i>Ante manumissi noceant dum quislibet ipsi.</I>
</p>

<p>
XXXIV. [De mulo, uulpe et lupo.]</P>

<p>
DVM mulus quidam prope siluam pascitur Idam,<br>
Nomen ei quod sit, uulpes audire poposcit.<br>
Respondisse datur, quod bestia uulgo uocatur.<br>
&quot;Non&quot; ait, &quot;id quero te, sed de nomine uero;<br>
Quale sit, ignare michi deprecor vt fateare&quot;.<br>
<i>&quot;Nomen id inscriptum speciale, quod est michi dictum<br>
</I>Tempore primeuo, latet hoc michi sub pede leuo.<br>
Hoc ibi nactus erit, quisquis sibi di[s]cere querit;<br>
Curque sit hoc gestum, non sit tibi nosse molestum:<br>
Matris in occasu, patris egri denique suasu<br>
Constat id inuentum, ne mox post fata parentum<br>
Tempus deleret proprium quod nomen inheret;<br>
Paruus enim pullus fueram sensusque nec ullus,<br>
Hoc stet ut in mente, priuatus utroque parente&quot;.<br>
Illa dolum talem sibi sentit ut exicialem,<br>
Ingrediens uicum, uidet haud procul hinc inimicum<br>
Forte iacere lupum quendam secus inuida lutum,<br>
Mole coartatum famis ac nimis attenuatum.<br>
Quem nunc ulcisci cum posse locusque sit ipsi<br>
Illius ad raptum, predae dulcedine captum<br>
Nititur urgeri sub amoris ymagine ueri;<br>
<i>Quam dignus pastu sit et illius ammonet astu:<br>
</I>&quot;Erige te sursum, celer huc et dirige cursum,<br>
Hic quia prospexi, quod pinguis et optima uesci,<br>
Digna tuo uictu, sit belua miraque dictu&quot;.<br>
Surgit, ut audiuit, lupus huc et protinus iuit,<br>
Moxque, quod ignorat, sibi nomen ut indicet, orat.<br>
Hoc super, ut dixi, respondit prouidus ipsi:<br>
&quot;Subscriptum leuo pede, primo quod sit ab aeuo,<br>
Hoc ibi querendum sit semper et inueniendum&quot;.<br>
Nescius hic fraudis tantae, quam quisque subaudis,<br>
Intima dum spectat, si nomen id ungula gestat,<br>
Verbere frons crebro fuso crepat icta cerebro.<br>
Quod dum tale uidet fieri, uulpecula ridet,<br>
Omnibus infestum merito sic ulta scelestum,<br>
<i>Presumptor plecti quo debeat ordine recti.<br>
</I>
Qui legit haec, discat, ne tale quid ipse cupiscat,<br>
In se confisus, per quod sit ad ultima risus;<br>
Nam nimis est serum, post sumpta pericula, rerum<br>
Presumptiuarum stultum piguisse suarum.
</p>

<p>
XXXV. [De serpente et uiatore et uulpe iudice.]</P>

<p>
<i>MOLIBVS exusta de more palude uetusta,<br>
Circumseptus ibi draco magnus in aggere limi,<br>
Per iusiurandum, si se sciat inde leuandum,<br>
Quicquid habent Mauri, dare se promiserat auri.<br>
Forte uiatoris foret his dum transitus horis,<br>
Munere ditari ratus hoc, cor ut optat auari,<br>
Hunc prius obnixe strictum, ceu iusserat ipse,<br>
Inpositum redae patria cito sistit in ede.<br>
Quo sic aduecto, fore ius ait ordine recto,<br>
Qu&#281;que spopondisset, resolutus ut ipse dedisset.<br>
Anguis ab antiquo uicio consuetus iniquo,<br>
Semper et infestus mortalibus, est ita questus:<br>
&quot;Quid tibi mercedis me posse rependere credis,<br>
Vinxeris absque modo quem stricto tam male nodo?&quot;<br>
&quot;Sic te iussisti, cum perfidus ista petisti;<br>
Nec lamenteris nec sic, ingrate, mineris.<br>
Hisne tuis mendis mea tot benefacta rependis?&quot;<br>
Cui tantae liti uulpes conata reniti,<br>
Fertur quesisse, strictus sit qualiter ipse.<br>
Quem mox artauit, dignum uir ut ipse putauit.<br>
Vulpes ingratum iubet inmemoremque probatum<br>
Fortiter astrictum uinclis, quibus est modo dictum,<br>
Huc fore censendum per eundem mox reuehendum,<br>
Vnde fuit uectus, limi prius aggere tectus,<br>
Sicque relinquendum penitusque nec inde mouendum,<br>
Iudicio ueri dignum satis ista mereri.<br>

Sic uideas plures, si tale quid amodo cures,<br>
Sumptis sepe bonis, ingrati more draconis,<br>
Emolumenta mali cupidos uice reddere tali,<br>
Tam male deceptos, penam sibi mortis adeptos.</I>
</p>

<p>
[Epilogus: De ciconia stercorata.]</P>

<p>
<i>Commaculare thorum ciconia sueta sororum,<br>
Dum prohiberetur, ne tale quid adgrederetur,<br>
Nec cuiusque minis foret huic ad talia finis,<br>
Cedat ut his causis tam turpiter [h]actenus ausis,<br>
Pellitur inmite stacionis ab arce potitae.<br>
Quae sibi fisa parum, petit agmina mox aliarum<br>
Vtque foret fessae locus hic, instante necesse.<br>
Quae grauior natu tunc fertur in hoc comitatu,<br>
Percunctabatur, quapropter id haec paciatur.<br>
Illa suae sordis stultique non inscia cordis,<br>
Imputat errori proprio, dum nec monitori<br>
Credidit, insanum nec et ipsa cohercuit anum.<br>
Queritur a multis, ibi secum mutuo iunctis,<br>
Huc si delatum uas hoc foret inmoderatum.<br>
Qua referente quidem sic esse, iubetur eidem<br>
Esse reportandum uas illud opusque nefandum<br>
Atque relinquendum sibi, denuo nec repetendum:<br>
Amodo sincere secum sic posse manere.<br>
Taliter obiectis sermonibus his sibi rectis,<br>
Deserit hunc morem post sumptum iure pudorem,<br>
Tota mente studens obiecta per hec fore prudens.<br>

Quod constat multis contingere quandoque stultis,<br>
Quos monitis blandis a factis ante nefandis<br>
Prorsus et obscenis cohibet uix suasio lenis,<br>
Donec eos uerbis uis durior artet acerbis,<br>
Finis ut erroris sit eis uel causa pudoris.</i>
</p>

<p>
<i>Tres digiti scribunt</I>, sic totum corpus laborat.<br>
Finis adest operis, mercedem posco laboris.<br>
<i>Finiui librum, scripsi sine manibus istum.</I>
</p>

<p class=border></P>

<p>
<table border=0 cellspacing=15 cellpadding=0 align=Center>
<tr>
	<td><a href="medieval.html">Medieval Latin</A>
	<td><a href="index.html">The Latin Library</A>
	<td><a href="classics.html">The Classics Page</A>
</TABLE>
</p>
</BODY>
</HTML>