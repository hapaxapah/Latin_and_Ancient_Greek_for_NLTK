<HTML>
<HEAD>
<TITLE>John Owen</TITLE>
</HEAD>
<BODY BACKGROUND="white.jpg" BGCOLOR="#FFFFFF">
<BR>
<CENTER><FONT SIZE=5><FONT COLOR="#633100">John Owen (Iohannes Audoenus, 1564-1622)</FONT></FONT>
<P>
<FONT SIZE=5>Select epigrams</FONT>
<P></CENTER>
<BLOCKQUOTE>
<FONT Size=4>
<I>Venus</I><P>
Principium dulce est, at finis amoris amarus;<BR>
&nbsp;&nbsp;&nbsp;&nbsp;&nbsp;laeta venire Venus, tristis abire solet.<BR>
Flumina quaesitum sic in mare dulcia currunt;<BR>
&nbsp;&nbsp;&nbsp;&nbsp;&nbsp;postquam gustarunt aequor, amara fluunt.<P>
<I>De vita et Venere</I><P>
Omnis ad extremum properet licet actio finem;<BR>
&nbsp;&nbsp;&nbsp;&nbsp;&nbsp;oderunt finem vita Venusque suum.<P>
<I>Homo</I><P>
Cor, nisi cura, nihil; caro nil, nisi triste cadaver; <BR>
&nbsp;&nbsp;&nbsp;&nbsp;&nbsp;nasci, aegrotare est; vivere, saepe mori. <P>
<I>Ad Ponticum</I><P>
Saepe rogas, 'Quot habes annos?' respondeo: 'Nullos.'<BR>
&nbsp;&nbsp;&nbsp;&nbsp;&nbsp;Quomodo? quos habui, Pontice, non habeo.<P>
<I>Christus in cruce</I><P>
In medio Christus latronum quando pependit, <BR>
&nbsp;&nbsp;&nbsp;&nbsp;&nbsp;aut numquam, aut 'virtus' tunc fuit 'in medio.'<P>
<I>Secretum amoris</I><P>
Rarus amatur amans; ut ameris, amabilis esto<BR>
&nbsp;&nbsp;&nbsp;&nbsp;&nbsp;omnibus; a nulla vis ut ameris? Ama!<P>
<I>Amantes</I><P>
Est amor in nobis, in lignis ut latet ignis,<BR>
&nbsp;&nbsp;&nbsp;&nbsp;&nbsp;ignis uti lignum, nos levis urit amor. <BR>
ligna sed in cineres vanescunt, ignis in auras; <BR>
&nbsp;&nbsp;&nbsp;&nbsp;&nbsp;nos cinis, et noster, quid nisi fumus, amor?<P>
<I>Ultima linea</I><P>
Ultimus est vitae mors actus amara iocosae. <BR>
&nbsp;&nbsp;&nbsp;&nbsp;&nbsp;Cuius vita fuit seria, mors iocus est.<P>
<I>Amo, vocis passivae, amor, activae </I><BR>
Quisquis amat, servit, dominatur quisquis amatur;<BR>
&nbsp;&nbsp;&nbsp;&nbsp;&nbsp;quisquis amat patitur, quisquis amatur agit.<P>
<I>Navis</I><P>
Puppis cauda, carinaque venter, proraque rostrum;<BR>
&nbsp;&nbsp;&nbsp;&nbsp;&nbsp;velaque sunt alae, totaque navis avis. <P>
<I>Sanguis</I><P>
Sum crudus, vocor inde cruor, per corpora curro.<BR>
&nbsp;&nbsp;&nbsp;&nbsp;&nbsp;Volvor, et in venis sanguis ut anguis eo.<P>
<I>Parum, nihil: nimis, satis</I><P>
Pauper in orbe parum, mendicus nil habet usquam,<BR>
&nbsp;&nbsp;&nbsp;&nbsp;&nbsp;dives habet nimium. Quis nisi nemo satis? <P>
<I>Humilitas</I><P>
Uberiora ferunt valles, brevioraque montes <BR>
&nbsp;&nbsp;&nbsp;&nbsp;&nbsp;gramina; multum humilis mens sapit, alta parum.<BR>
Mens mons est, montisque cacumen mentis acumen. <BR>
&nbsp;&nbsp;&nbsp;&nbsp;&nbsp;Omne cacumen inops est et acumen iners.<P>
<I>Mors</I><P>
Humanum in terris nihil est quod non sit humandum. <BR>
&nbsp;&nbsp;&nbsp;&nbsp;&nbsp;Avolat hinc animus, cetera sorbet humus. <P>
<I>Ad Hilarem Datorem</I><P>
Munera ne numera, miseris quaecumque dedisti:<BR>
&nbsp;&nbsp;&nbsp;&nbsp;&nbsp;in caelis numerat, munerat illa Deus. <P>
<I>Dives</I><P>
Deterior fio, fieri dum ditior opto;<BR>
&nbsp;&nbsp;&nbsp;&nbsp;&nbsp;maior me fieri molior, haud melior.<P>
<I>Patria est ubicumque est bene</I><P>
Illa mihi patria est ubi pascor, non ubi nascor;<BR>
&nbsp;&nbsp;&nbsp;&nbsp;&nbsp;illa ubi sum notus, non ubi natus eram. <BR>
Illa mihi patria est mihi quae patrimonia praebet; <BR>
&nbsp;&nbsp;&nbsp;&nbsp;&nbsp;hic ubicumque habeo quod satis est, habito. <P>
<I>Gubernaculum corporis</I><P>
Insipiens linguam laxat, sapiensque refrenat;<BR>
&nbsp;&nbsp;&nbsp;&nbsp;&nbsp;quis minor aut maior quam tacuisse labor?<P>
<I>Poeta laureatus</I><P>
Laurus in igne crepat, vivunt in funere vates; <BR>
&nbsp;&nbsp;&nbsp;&nbsp;&nbsp;fallor, an hunc vatum praemia laurus erat? <P>
<I>Amor coniugalis</I><P>
Plurimus in caelis amor est, connubia nulla;<BR>
&nbsp;&nbsp;&nbsp;&nbsp;&nbsp;coniugia in terris plurima, nullus amor. <P>
<I>Heautontimoroumenos</I><P>
Dum mortem vitare studet, vitamque tueri,<BR>
&nbsp;&nbsp;&nbsp;&nbsp;&nbsp;se toto vitae tempore torquet homo. <BR>
Bruta bonis fruitur praesentis bestia vitae;<BR>
&nbsp;&nbsp;&nbsp;&nbsp;&nbsp;dum vivit, vivit; cum moritur, moritur. <P>
<I>Circumcisio et baptismus</I><P>
Circumcisus eras et baptizatus, Iesu<BR>
&nbsp;&nbsp;&nbsp;&nbsp;&nbsp;Christe; tibi neutro cum tamen esset opus.<BR>
Cui purganda parum est utrumque ad crimina, quare<BR>
&nbsp;&nbsp;&nbsp;&nbsp;&nbsp;alterutro tantum fas mihi, Christe, frui?<P>
<I>Contemptus mundi</I><P>
Felicem vitam vis vivere? Spernito vitam. <BR>
&nbsp;&nbsp;&nbsp;&nbsp;&nbsp;Vivit enim misere cui sua vita placet.<P>
<I>Paradoxon</I><P>
Descendit tristem licet atheus omnis in Orcum, <BR>
&nbsp;&nbsp;&nbsp;&nbsp;&nbsp;nullus in Inferno est atheus, ante fuit.
</BLOCKQUOTE>
<P>
<HR>
<HR>
<CENTER><TABLE BORDER=0 CELLSPACING=15 CELLPADDING=0>
<TR>
	<TD><A HREF="neo.html">Neo-Latin</A>
	<TD><a href="index.html">The Latin Library</A>
	<TD><a href="classics.html">The Classics Homepage</A>
</TABLE>
</BODY>
</HTML>