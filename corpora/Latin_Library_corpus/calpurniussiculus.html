<html>
	<head>
		<title>T. Calpunius Siculus
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>T. CALPVRNIUS SICVLUS
</p>

<p class=border></P>

<p>
BVCOLICA - I
</p>

<p>
Nondum solis equos declinis mitigat aestas,<br>
quamuis et madidis incumbant prela racemis<br>
et spument rauco feruentia musta susurro.<br>
cernis ut ecce pater quas tradidit, Ornyte, uaccae<br>
molle sub hirsuta latus exsplicuere genista?<br>
nos quoque uicinis cur non succedimus umbris?<br>
torrida cur solo defendimus ora galero?<br>
Hoc potius, frater Corydon, nemus, antra petamus<br>
ista patris Fauni, graciles ubi pinea denset<br>
silua comas rapidoque caput leuat obuia soli,<br>
bullantes ubi fagus aquas radice sub ipsa<br>
protegit et ramis errantibus implicat umbras.<br>
Quo me cumque uocas, sequor, Ornyte; nam mea Leuce,<br>
dum negat amplexus nocturnaque gaudia nobis,<br>
peruia cornigeri fecit sacraria Fauni.<br>
prome igitur calamos et si qua recondita seruas.<br>
nec tibi defuerit mea fistula, quam mihi nuper<br>
matura docilis compegit harundine Ladon.<br>
Et iam captatae pariter successimus umbrae.<br>
sed quaenam sacra descripta est pagina fago,<br>
quam modo nescio quis properanti falce notauit?<br>
aspicis ut uirides etiam nunc littera rimas<br>
seruet et arenti nondum se laxet hiatu?<br>
Ornyte, fer propius tua lumina: tu potes alto<br>
cortice descriptos citius percurrere uersus;<br>
nam tibi longa satis pater internodia largus<br>
procerumque dedit mater non inuida corpus.<br>
Non pastor, non haec triuiali more uiator,<br>
sed deus ipse canit: nihil armentale resultat,<br>
nec montana sacros distinguunt iubila uersus.<br>
Mira refers; sed rumpe moras oculosque sequaci<br>
quam primum nobis diuinum perlege carmen.<br>
"Qui iuga, qui silua tueor, satus aethere Faunus,<br>
haec populis uentura cano: iuuat arbore sacra<br>
laeta patefactis incidere carmina fatis.<br>
uos o praecipue nemorum gaudete coloni,<br>
uos populi gaudete mei: licet omne uagetur<br>
securo custode pecus nocturnaque pastor<br>
claudere fraxinea nolit praesepia crate:<br>
non tamen insidias praedator ouilibus ullas<br>
afferet aut laxis abiget iumenta capistris.<br>
aurea secura cum pace renascitur aetas<br>
et redit ad terras tandem squalore situque<br>
alma Themis positi iuuenemque beata sequuntur<br>
saecula, maternis causam qui uicit Iulis.<br>
dum populos deus ipse reget, dabit impia uictas<br>
post tergum Bellona manus spoliataque telis<br>
in sua uesanos torquebit uiscera morsus<br>
et, modo quae toto ciuilia distulit orbe,<br>
secum bella geret: nullos iam Roma Philippos<br>
deflebit, nullos ducet captiua triumphos;<br>
omnia Tartareo subigentur carcere bella<br>
immergentque caput tenebris lucemque timebunt.<br>
candida pax aderit; nec solum candida uultu,<br>
qualis saepe fuit quae libera Marte professo,<br>
quae domito procul hoste tamen grassantibus armis<br>
publica diffudit tacito discordia ferro:<br>
omne procul uitium simulatae cedere pacis<br>
iussit et insanos Clementia contudit enses.<br>
nulla catenati feralis pompa senatus<br>
carnificum lassabit opus, nec carcere pleno<br>
infelix raros numerabit Curia patres.<br>
plena quies aderit, quae stricti nescia ferri<br>
altera Saturni referet Latialia regna,<br>
altera regna Numae, qui primus ouantia caede<br>
agmina, Romuleis et adhuc ardentia castris<br>
pacis opus docuit iussitque silentibus armis<br>
inter sacra tubas, non inter bella, sonare.<br>
iam nec adumbrati faciem mercatus honoris<br>
nec uacuos tacitus fasces et inane tribunal<br>
accipiet consul; sed legibus omne reductis<br>
ius aderit, moremque fori uultumque priore<br>
reddet et afflictum melior deus auferet aeuum.<br>
exultet quaecumque notum gens ima iacentem<br>
erectumue colit boream, quaecumque uel ortu<br>
uel patet occasu medioue sub aethere feruit.<br>
cernitis ut puro nox iam uicesima caelo<br>
fulgeat et placida radiantem luce cometem<br>
proferat? ut liquidum niteat sine uulnere plenus?<br>
numquid utrumque polum, sicut solet, igne cruento<br>
spargit et ardenti scintillat sanguine lampas?<br>
at quondam non talis erat, cum Caesare rapto<br>
indixit miseris fatalia ciuibus arma.<br>
scilicet ipse deus Romanae pondera molis<br>
fortibus excipiet sic inconcussa lacertis,<br>
ut neque translati sonitu fragor intonet orbis<br>
nec prius ex meritis defunctos Roma penates<br>
censeat, occasus nisi cum respexerit ortus."<br>
Ornyte, iam dudum uelut ipso numine plenum<br>
me quatit et mixtus subit inter gaudia terror.<br>
sed bona facundi ueneremur numina Fauni.<br>
carmina, quae nobis deus obtulit ipse canenda,<br>
dicamus teretique sonum modulemur auena:<br>
forsitan augustas feret haec Meliboeus ad aures.
</p>

<p class=shortborder></p>

<p>
BVCOLICA - II
</p>

<p>
Intactam Crocalen puer Astacus et puer Idas,<br>
Idas lanigeri dominus gregis, Astacus horti,<br>
dilexere diu, formosus uterque nec impar<br>
uoce sonans. hi cum terras grauis ureret aestas,<br>
ad gelidos fontes et easdem forte sub umbras<br>
conueniunt dulcique simul contendere cantu<br>
pignoribusque parant: placet, hic ne uellera septem,<br>
ille sui uictus ne messem uindicet horti;<br>
et magnum certamen erat sub iudice Thyrsi.<br>
adfuit omne genus pecudum, genus omne ferarum<br>
et quodcumque uagis altum ferit aera pennis.<br>
conuenit umbrosa quicumque sub ilice lentas<br>
pascit oues, Faunusque pater Satyrique bicornes;<br>
adfuerunt sicco Dryades pede, Naides udo,<br>
et tenuere suos properantia flumina cursus;<br>
desistunt tremulis incurrere frondibus Euri<br>
altaque per totos fecere silentia montes:<br>
omnia cessabant, neglectaque pascua tauri<br>
calcabant, illis etiam certantibus ausast<br>
daedala nectareos apis intermittere flores.<br>
iamque sub annosa medius consederat umbra<br>
Thyrsis et "o pueri me iudice pignora" dixit<br>
"irrita sint moneo: satis hoc mercedis habeto,<br>
si laudem uictor, si fert opprobria uictus.<br>
et nunc alternos magis ut distinguere cantus<br>
possitis, ter quisque manus iactate micantes."<br>
nec mora: decernunt digitis, prior incipit Idas.<br>
Me Siluanus amat, dociles mihi donat auenas<br>
et mea frondenti circumdat tempora taeda.<br>
ille etiam paruo dixit mihi non leue carmen:<br>
"iam leuis obliqua crescit tibi fistula canna."<br>
At mihi Flora comas pallenti gramine pingit<br>
et matura mihi Pomona sub arbore ludit.<br>
"accipe" dixerunt Nymphae "puer, accipe fontes:<br>
iam potes irriguos nutrire canalibus hortos."<br>
Me docet ipsa Pales cultum gregis, ut niger albae<br>
terga maritus ouis nascenti mutet in agna,<br>
quae neque diuersi speciem seruare parentis<br>
possit et ambiguo testetur utrumque colore.<br>
Non minus arte mea mutabilis induit arbos<br>
ignotas frondes et non gentilia poma:<br>
ars mea nunc malo pira temperat et modo cogit<br>
insita praecoquibus subrepere persica prunis.<br>
Me teneras salices iuuat aut oleastra putare<br>
et gregibus portare nouis, ut carpere frondes<br>
condiscant primoque recidere gramina morsu,<br>
ne depulsa uagas quaerat fetura parentes.<br>
At mihi cum fuluis radicibus arida tellus<br>
pangitur, irriguo perfunditur area fronte<br>
et satiatur aqua, sucos ne forte priores<br>
languida mutata quaerant plantaria terra.<br>
O si quis Crocalen deus afferat! hunc ego terris,<br>
hunc ego sideribus solum regnare fatebor;<br>
secernamque nemus dicamque: "sub arbore numen<br>
hac erit; ite procul (sacer est locus) ite profani."<br>
Vrimur in Crocalen: si quis mea uota deorum<br>
audiat, huic soli, uirides qua gemmeus undas<br>
fons agit et tremulo percurrit lilia riuo,<br>
inter pampineas ponetur faginus ulmos.<br>
Ne contemne casas et pastoralia tecta:<br>
rusticus est, fateor, sed non et barbarus Idas.<br>
saepe uaporato mihi cespite palpitat agnus,<br>
saepe cadit festis deuota Parilibus agna.<br>
Nos quoque pomiferi laribus consueuimus horti<br>
mittere primitias et fingere liba Priapo,<br>
rorantesque fauos damus et liquentia mella;<br>
nec fore grata minus, quam si caper imbuat aras.<br>
Mille sub uberibus balantes pascimus agnas,<br>
totque Tarentinae praestant mihi uellera matres;<br>
per totum niueus premitur mihi caseus annum:<br>
si uenias, Crocale, totus tibi seruiet hornus.<br>
Qui numerare uelit quam multa sub arbore nostra<br>
poma legam, tenues citius numerabit harenas.<br>
semper holus metimus, nec bruma nec impedit aestas:<br>
si uenias, Crocale, totus tibi seruiet hortus.<br>
Quamuis siccus ager languentes excoquat herbas,<br>
sume tamen calathos nutanti lacte coactos:<br>
uellera tunc dabimus, cum primum tempus apricum<br>
surget et a tepidis fiet tonsura Kalendis.<br>
At nos, quos etiam praetorrida munerat aestas,<br>
mille renidenti dabimus tibi cortice Chias,<br>
castaneasque nuces totidem, cum sole Decembri<br>
maturis nucibus uirides rumpentur echini.<br>
Num precor, informis uideor tibi? num grauis annis?<br>
decipiorque miser, quotiens mollissima tango<br>
ora manu primique sequor uestigia floris<br>
nescius et gracili digitos lanugine fallo?<br>
Fontibus in liquidis quotiens me conspicor, ipse<br>
admiror totiens. etenim sic flore iuuentae<br>
induimur uultus, ut in arbore saepe notaui<br>
cerea sub tenui lucere cydonia lana.<br>
carmina poscit amor, nec fistula cedit amori.<br>
sed fugit ecce dies reuocatque crepuscula uesper.<br>
hinc tu, Daphni, greges, illinc agat Alphesiboeus.<br>
Iam resonant frondes, iam cantibus obstrepit arbos:<br>
i procul, o Doryla, plenumque reclude canalem,<br>
et sine iam dudum sitientes irriget hortos."<br>
uix ea finierant, senior cum talia Thyrsis:<br>
"este pares et ob hoc concordes uiuite; nam uos<br>
et decor et cantus et amor sociauit et aetas."
</p>

<p class=shortborder></p>

<p>
BVCOLICA - III
</p>

<p>
Numquid in hac Lycida, uidisti forte iuuencam<br>
ualle meam? solet ista tuis occurrere tauris,<br>
et iam paene duas, dum quaeritur, eximit horas;<br>
nec tamen apparet. duris ego perdita ruscis<br>
iam dudum nullus dubitaui crura rubetis<br>
scindere, nec quicquam post tantum sanguinis egi.<br>
Non satis attendi: nec enim uacat. uror, Iolla,<br>
uror, et immodice: Lycidan ingrata reliquit<br>
Phyllis amatque nouum post tot mea munera Mopsum.<br>
Mobilior uentis o femina! sic tua Phyllis:<br>
quae sibi, nam memini, si quando solus abesses,<br>
mella etiam sine te iurabat amara uideri.<br>
Altius ista querar, si forte uacabis, Iolla.<br>
has pete nunc salices et laeuas flecte sub ulmos.<br>
nam cum prata calent, illic requiescere noster<br>
taurus amat gelidaque iacet spatiosus in umbra<br>
et matutinas reuocat palearibus herbas.<br>
Non equidem, Lycida, quamuis contemptus, abibo.<br>
Tityre, quas dixit, salices pete solus et illinc,<br>
si tamen inuenies, deprensam uerbere multo<br>
huc age; sed fractum referas hastile memento.<br>
nunc age dic, Lycida: quae noxam magna tulere<br>
iurgia? quis uestro deus interuenit amori?<br>
Phyllide contentus sola (tu testis, Iolla)<br>
Callirhoen spreui, quamuis cum dote rogaret:<br>
en, sibi cum Mopso calamos intexere cera<br>
incipit et puero comitata sub ilice cantat.<br>
haec ego cum uidi, fateor, sic intimus arsi,<br>
ut nihil ulterius tulerim. nam protinus ambas<br>
diduxi tunicas et pectora nuda cecidi.<br>
Alcippen irata petit dixitque: "relicto,<br>
improbe, te, Lycida, Mopsum tua Phyllis amabit."<br>
nunc penes Alcippen manet; ac ne forte negetur,<br>
a! uereor; nec tam nobis ego Phyllida reddi<br>
exopto quam cum Mopso iurgetur anhelo.<br>
A te coeperunt tua iurgia; tu prior illi<br>
uictas tende manus; decet indulgere puellae,<br>
uel cum prima nocet. si quid mandare iuuabit,<br>
sedulus iratae contingam nuntius aures.<br>
Iam dudum meditor, quo Phyllida carmine placem.<br>
forsitan audito poterit mitescere cantu;<br>
et solet illa meas ad sidera ferre Camenas.<br>
Dic age; nam cerasi tua cortice uerba notabo<br>
et decisa feram rutilanti carmina libro.<br>
"Has tibi, Phylli, preces iam pallidus, hos tibi cantus<br>
dat Lycidas, quos nocte miser modulatur acerba,<br>
dum flet et excluso disperdit lumina somno.<br>
non sic destricta marcescit turdus oliua,<br>
non lepus, extremas legulus cum sustulit uuas,<br>
ut Lycidas domina sine Phyllide tabidus erro.<br>
te sine, uae misero, mihi lilia nigra uidentur<br>
nec sapiunt fontes et acescunt uina bibenti.<br>
at si tu uenias, et candida lilia fient<br>
et sapient fontes et dulcia uina bibentur.<br>
ille ego sum Lycidas, quo te cantante solebas<br>
dicere felicem, cui dulcia saepe dedisti<br>
oscula nec medios dubitasti rumpere cantus<br>
atque inter calamos errantia labra petisti.<br>
a dolor! et post haec placuit tibi torrida Mopsi<br>
uox et carmen iners et acerbae stridor auenae?<br>
quem sequeris? quem, Phylli, fugis? formosior illo<br>
dicor, et hoc ipsum mihi tu iurare solebas.<br>
sum quoque diuitior: certauerit ille tot haedos<br>
pascere quot nostri numerantur uespere tauri.<br>
quid tibi quae nosti referam? scis, optima Phylli,<br>
quam numerosa meis siccetur bucula mulctris<br>
et quam multa suos suspendat ad ubera natos.<br>
sed mihi nec gracilis sine te fiscella salicto<br>
texitur et nullo tremuere coagula lacte.<br>
quod si dura times etiam nunc uerbera, Phylli,<br>
tradimus ecce manus: licet illae uimine torto,<br>
si libet, et lenta post tergum uite domentur,<br>
ut mala nocturni religauit bracchia Mopsi<br>
Tityrus et furem medio suspendit ouili.<br>
accipe, ne dubites, meruit manus utraque poenas.<br>
his tamen, hic isdem manibus tibi saepe palumbes,<br>
saepe etiam leporem decepta matre pauentem<br>
misimus in gremium; per me tibi lilia prima<br>
contigerunt primaeque rosae: uixdum bene florem<br>
degustarat apis, tu cingebare coronis.<br>
aurea sed forsan mendax tibi munera iactat,<br>
qui metere occidua ferales nocte lupinos<br>
dicitur et cocto pensare legumine panem:<br>
qui sibi tunc felix, tunc fortunatus habetur,<br>
uilia cum subigit manualibus hordea saxis.<br>
quod si turpis amor precibus, quod abominor, istis<br>
obstiterit, laqueum miseri nectemus ab illa<br>
ilice, quae nostros primum uiolauit amores.<br>
hi tamen ante mala figentur in arbore uersus:<br>
"credere, pastores, leuibus nolite puellis;<br>
Phyllida Mopsus habet, Lycidan habet ultima rerum."<br>
nunc age, si quicquam miseris succurris, Iolla,<br>
perfer et exora modulato Phyllida cantu.<br>
ipse procul stabo uel acuta carice tectus<br>
uel propius latitans uicina sepe sub horti.<br>
Ibimus: et ueniet, nisi me praesagia fallunt.<br>
nam bonus a! dextrum fecit mihi Tityrus omen,<br>
qui redit inuenta non irritus ecce iuuenca.
</p>

<p class=shortborder></p>

<p>
BVCOLICA - IV
</p>

<p>
Quid tacitus, Corydon, uultuque subinde minaci<br>
quidue sub hac platano, quam garrulus adstrepit umor,<br>
insueta statione sedes? iuuat algida forsan<br>
ripa leuatque diem uicini spiritus amnis?<br>
Carmina iam dudum, non quae nemorale resultent,<br>
uoluimus, o Meliboee; sed haec, quibus aurea possint<br>
saecula cantari, quibus et deus ipse canatur,<br>
qui populos urbesque regit pacemque togatam.<br>
Dulce quidem resonas, nec te diuersus Apollo<br>
despicit, o iuuenis, sed magnae numina Romae<br>
non ita cantari debent, ut ouile Menalcae.<br>
Quicquid id est, siluestre licet uideatur acutis<br>
auribus et nostro tantum memorabile pago;<br>
nunc mea rusticitas, si non ualet arte polita<br>
carminis, at certe ualeat pietate probari.<br>
rupe sub hac eadem, quam proxima pinus obumbrat,<br>
haec eadem nobis frater meditatur Amyntas,<br>
quem uicina meis natalibus admouet aetas.<br>
Iam puerum calamos et odorae uincula cerae<br>
iungere non cohibes, leuibus quem saepe cicutis<br>
ludere conantem uetuisti fronte paterna?<br>
dicentem, Corydon, te non semel ista notaui:<br>
"frange, puer, calamos et inanes desere Musas;<br>
i, potius glandes rubicundaque collige corna,<br>
duc ad mulctra greges et lac uenale per urbem<br>
non tacitus porta. quid enim tibi fistula reddet,<br>
quo tutere famem? certe mea carmina nemo<br>
praeter ab his scopulis uentosa remurmurat echo."<br>
Haec ego, confiteor, dixi, Meliboee, sed olim:<br>
non eadem nobis sunt tempora, non deus idem.<br>
spes magis arridet: certe ne fraga rubosque<br>
colligerem uiridique famem solarer hibisco,<br>
tu facis et tua nos alit indulgentia farre;<br>
tu nostras miseratus opes docilemque iuuentam<br>
hiberna prohibes ieiunia soluere fago.<br>
ecce nihil querulum per te, Meliboee, sonamus;<br>
per te secura saturi recubamus in umbra<br>
et fruimur siluis Amaryllidos, ultima nuper<br>
litora terrarum, nisi tu, Meliboee, fuisses,<br>
ultima uisuri trucibusque obnoxia Mauris<br>
pascua Geryonis, liquidis ubi cursibus ingens<br>
dicitur occiduas impellere Baetis harenas.<br>
scilicet extremo nunc uilis in orbe iacerem,<br>
a dolor! et pecudes inter conductus Iberas<br>
irrita septena modularer sibila canna;<br>
nec quisquam nostras inter dumeta Camenas<br>
respiceret; non ipse daret mihi forsitan aurem,<br>
ipse deus uacuam, longeque sonantia uota<br>
scilicet extremo non exaudiret in orbe.<br>
sed nisi forte tuas melior sonus aduocat aures<br>
et nostris aliena magis tibi carmina rident,<br>
uis, hodierna tua subigatur pagina lima?<br>
nam tibi non tantum uenturos dicere nimbos<br>
agricolis qualemque ferat sol aureus ortum<br>
attribuere dei, sed dulcia carmina saepe<br>
concinis, et modo te Baccheis Musa corymbis<br>
munerat et lauro modo pulcher obumbrat Apollo.<br>
quod si tu faueas trepido mihi, forsitan illos<br>
experiar calamos, here quos mihi doctus Iollas<br>
donauit dixitque: "truces haec fistula tauros<br>
conciliat: nostroque sonat dulcissima Fauno.<br>
Tityrus hanc habuit, cecinit qui primus in istis<br>
montibus Hyblaea modulabile carmen auena."<br>
Magna petis, Corydon, si Tityrus esse laboras.<br>
ille fuit uates sacer et qui posset auena<br>
praesonuisse chelyn, blandae cui saepe canenti<br>
allusere ferae, cui substitit aduena quercus.<br>
quem modo cantantem rutilo spargebat acantho<br>
Nais et implicitos comebat pectine crines.<br>
Est (fateor, Meliboee,) deus: sed nec mihi Phoebus<br>
forsitan abnuerit; tu tantum commodus audi:<br>
scimus enim, quam te non aspernetur Apollo.<br>
Incipe, nam faueo; sed prospice, ne tibi forte<br>
tinnula tam fragili respiret fistula buxo,<br>
quam resonare solet, si quando laudat Alexin.<br>
hos potius, magis hos calamos sectare: canales<br>
exprime qui dignas cecinerunt consule siluas.<br>
incipe, ne dubita. uenit en et frater Amyntas:<br>
cantibus iste tuis alterno succinet ore.<br>
ducite, nec mora sit, uicibusque reducite carmen;<br>
tuque prior, Corydon, tu proximus ibis, Amynta.<br>
ab Ioue principium, si quis canit aethera, sumat,<br>
si quis Atlantiaci pondus molitur Olympi:<br>
at mihi, qui nostras praesenti numine terras<br>
perpetuamque regit iuuenili robore pacem,<br>
laetus et augusto felix arrideat ore.<br>
me quoque facundo comitatus Apolline Caesar<br>
respiciat, montes neu dedignetur adire,<br>
quos et Phoebus amat, quos Iuppiter ipse tuetur:<br>
in quibus Augustos uisuraque saepe triumphos<br>
laurus fructificat uicinaque nascitur arbos.<br>
ipse polos etiam qui temperat igne geluque,<br>
Iuppiter ipse parens, cui tu iam proximus ipse,<br>
Caesar, abes, posito paulisper fulmine saepe<br>
Cresia rura petit uiridique reclinis in antro<br>
carmina Dictaeis audit Curetica siluis.<br>
adspicis, ut uirides audito Caesare siluae<br>
conticeant? memini, quamuis urgente procella<br>
sic nemus immotis subito requiescere ramis,<br>
et dixi: "deus hinc, certe deus expulit euros."<br>
nec mora; Parrhasiae sonuerunt sibila cannae.<br>
adspicis, ut teneros subitus uigor excitet agnos?<br>
utque superfuso magis ubera lacte grauentur<br>
et nuper tonsis exundent uellera fetis?<br>
hoc ego iam, memini, semel hac in ualle notaui<br>
et uenisse Palen pecoris dixisse magistros.<br>
scilicet omnis eum tellus, gens omnis adorat,<br>
diligiturque deis, quem sic taciturna uerentur<br>
arbuta, cuius iners audito nomine tellus<br>
incaluit floremque dedit; cui silua uocato;<br>
densat odore comas, stupefacta regerminat albos.<br>
illius ut primum senserunt numina terrae,<br>
coepit et uberior sulcis fallentibus olim<br>
luxuriare seges tandemque legumina plenis<br>
uix resonant siliquis; nec praefocata malignum<br>
messis habet lolium nec inertibus albet auenis.<br>
iam neque damnatos metuit iactare ligones<br>
fossor et inuento, si fors dedit, utitur auro;<br>
nec timet, ut nuper, dum iugera uersat arator,<br>
ne sonet offenso contraria uomere massa,<br>
iamque palam presso magis et magis instat aratro.<br>
ille dat, ut primas Cereri dare cultor aristas<br>
possit et intacto Bromium perfundere uino,<br>
ut nudus ruptas saliat calcator in uuas<br>
utque bono plaudat paganica turba magistro,<br>
qui facit egregios ad peruia compita ludos.<br>
ille meis pacem dat montibus: ecce per illum,<br>
seu cantare iuuat seu ter pede lenta ferire<br>
gramina, nullus obest: licet et cantare choreis<br>
et cantus uiridante licet mihi condere libro,<br>
turbida nec calamos iam surdant classica nostros.<br>
numine Caesareo securior ipse Lycaeus<br>
Pan recolit siluas et amoena Faunus in umbra<br>
securus recubat placidoque in fonte lauatur<br>
Nais et humanum non calcatura cruorem<br>
per iuga siccato uelox pede currit Oreas.<br>
di, precor, hunc iuuenem quem uos (neque fallor) ab ipso<br>
aethere misistis, post longa reducite uitae<br>
tempora uel potius mortale resoluite pensum<br>
et date perpetuo caelestia fila metallo:<br>
sit deus et nolit pensare palatia caelo!<br>
tu quoque mutata seu Iuppiter ipse figura,<br>
Caesar, ades seu quis superum sub imagine falsa<br>
mortalique lates (es enim deus): hunc, precor, orbem,<br>
hos, precor, aeternus populos rege! sit tibi caeli<br>
uilis amor coeptamque, pater, ne desere pacem!<br>
rustica credebam nemorales carmina uobis<br>
concessisse deos et obesis auribus apta;<br>
uerum, quae paribus modo concinuistis auenis,<br>
tam liquidum, tam dulce cadunt, ut non ego malim,<br>
quod Paeligna solent examina lambere nectar.<br>
o mihi quae tereti decurrunt carmina uersu<br>
tunc, Meliboee, sonent si quando montibus istis<br>
dicar habere Larem, si quando nostra uidere<br>
pascua contingat! uellit nam saepius aurem<br>
inuida paupertas et dicit: "ouilia cura!"<br>
at tu, si qua tamen non aspernanda putabis,<br>
fer, Meliboee, deo mea carmina: nam tibi fas est<br>
sacra Palatini penetralia uisere Phoebi.<br>
tum mihi talis eris, qualis qui dulce sonantem<br>
Tityron e siluis dominam deduxit in urbem<br>
ostenditque deos et "spreto" dixit "ouili,<br>
Tityre, rura prius, sed post cantabimus arma."<br>
respiciat nostros utinam fortuna labores<br>
pulchrior et meritae faueat deus ipse iuuentae!<br>
nos tamen interea tenerum mactabimus haedum<br>
et pariter subitae peragemus fercula cenae.<br>
nunc ad flumen oues deducite: iam fremit aestas,<br>
iam sol contractas pedibus magis admouet umbras.
</p>

<p class=shortborder></p>

<p>
BVCOLICA - V
</p>

<p>
Forte Micon senior Canthusque, Miconis alumnus,<br>
torrentem patula uitabant ilice solem,<br>
cum iuueni senior praecepta daturus alumno<br>
talia uerba refert tremulis titubantia labris:<br>
"quas errare uides inter dumeta capellas<br>
canaque lasciuo concidere gramina morsu,<br>
Canthe puer, quos ecce greges a monte remotos<br>
cernis in aprico decerpere gramina campo,<br>
hos tibi do senior iuueni pater: ipse tuendos<br>
accipe. iam certe potes insudare labori,<br>
iam pro me gnauam potes exercere iuuentam.<br>
Adspicis ut nobis aetas iam mille querelas<br>
afferat et baculum premat inclinata senectus?<br>
sed qua lege regas et amantes lustra capellas<br>
et melius pratis errantes mollibus agnas,<br>
percipe. uere nouo, cum iam tinnire uolucres<br>
incipient nidosque reuersa lutabit hirundo,<br>
protinus hiberno pecus omne mouebis ouili.<br>
tunc etenim melior uernanti germine silua<br>
pullat et aestiuas reparabilis incohat umbras,<br>
tunc florent saltus uiridisque renascitur annus,<br>
tunc Venus et calidi scintillat feruor amoris<br>
lasciuumque pecus salientes accipit hircos.<br>
sed non ante greges in pascua mitte reclusos,<br>
quam fuerit placata Pales. tum cespite uiuo<br>
pone focum geniumque loci Faunumque Laresque<br>
salso farre uoca; tepidos tunc hostia cultros<br>
imbuat: hac etiam, dum uiuit, ouilia lustra.<br>
nec mora, tunc campos ouibus, dumeta capellis<br>
orto sole dabis, simul hunc transcendere montem<br>
coeperit ac primae spatium tepefecerit horae.<br>
at si forte uaces, dum matutina relaxat<br>
frigora sol, tumidis spumantia mulctra papillis<br>
implebit quod mane fluet; rursusque premetur<br>
mane quod occiduae mulsura redegerit horae.<br>
parce tamen fetis: ne sint compendia tanti,<br>
destruat ut niueos uenalis cascus agnos;<br>
nam tibi praecipuo fetura coletur amore.<br>
te quoque non pudeat, cum serus ouilia uises,<br>
si qua iacebit ouis partu resoluta recenti,<br>
hanc umeris portare tuis natosque tepenti<br>
ferre sinu tremulos et nondum stare paratos.<br>
nec tu longinquas procul a praesepibus herbas<br>
nec nimis amotae sectabere pabula siluae,<br>
dum peragit uernum Iouis inconstantia tempus.<br>
ueris enim dubitanda fides: modo fronte serena<br>
blandius arrisit, modo cum caligine nimbos<br>
intulit et miseras torrentibus abstulit agnas.<br>
At cum longa dies sitientes afferet aestus<br>
nec fuerit uariante deo mutabile caelum,<br>
iam siluis committe greges, iam longius herbas<br>
quaere; sed ante diem pecus exeat: umida dulces<br>
efficit aura cibos, quotiens fugientibus euris<br>
frigida nocturno tanguntur pascua rore<br>
et matutinae lucent in gramine guttae.<br>
at simul argutae nemus increpuere cicadae,<br>
ad fontem compelle greges; nec protinus herbas<br>
et campos permitte sequi, sed protegat illos<br>
interea ueteres quae porrigit aesculus umbras.<br>
uerum ubi declini iam nona tepescere sole<br>
incipiet seraeque uidebitur hora merendae,<br>
rursus pasce greges et opacos desere lucos.<br>
nec prius aestiuo pecus includatur ouili,<br>
quam leuibus nidis somnos captare uolucris<br>
cogitet et tremulo queribunda fritinniat ore.<br>
Cum iam tempus erit maturas demere lanas,<br>
sucida iam tereti constringere uellera iunco,<br>
hircorumque iubas et olentes caedere barbas,<br>
ante tamen secerne pecus gregibusque notatis<br>
consimiles include comis, ne longa minutis,<br>
mollia ne duris coeant, ne candida fuscis.<br>
sed tibi cum uacuas posito uelamine costas<br>
denudauit ouis, circumspice, ne sit acuta<br>
forpice laesa cutis, tacitum ne pustula uirus<br>
texerit occulto sub uulnere: quae nisi ferro<br>
rumpitur, a! miserum fragili rubigine corpus<br>
arrodet sanies et putria contrahet ossa.<br>
prouidus (hoc moneo) uiuentia sulphura tecum<br>
et scillae caput et uirosa bitumina portes,<br>
uulneribus laturus opem; nec Bruttia desit<br>
pix tibi: tu liquido picis unguine terga memento,<br>
si sint rasa, linas. uiui quoque pondera melle<br>
argenti coquito lentumque bitumen aheno,<br>
impressurus oui tua nomina; nam tibi lites<br>
auferet ingentes lectus possessor in armo.<br>
Nunc etiam, dum siccus ager, dum feruida tellus,<br>
dum rimosa palus et multo torrida limo<br>
aestuat et fragiles nimium sol puluerat herbas,<br>
lurida conueniet succendere galbana septis<br>
et tua ceruino lustrare mapalia fumo.<br>
obfuit ille malis odor anguibus: ipse uidebis<br>
serpentum cecidisse minas: non stringere dentes<br>
ulla potest uncos, sed inani debilis ore<br>
marcet et obtuso iacet exarmata ueneno.<br>
Nunc age uicinae circumspice tempora brumae<br>
qua ratione geras. aperit cum uinea sepes<br>
et portat lectas securus circitor uuas,<br>
incipe falce nemus uiuasque recidere frondes.<br>
nunc opus est teneras summatim stringere uirgas,<br>
nunc hiemi seruare comas, dum permanet umor,<br>
dum uiret et tremulas non excutit Africus umbras.<br>
has tibi conueniet tepidis fenilibus olim<br>
promere, cum pecudes extremus clauserit annus.<br>
hac tibi nitendum est, labor hic in tempore noster,<br>
gnauaque sedulitas redit et pastoria uirtus.<br>
ne pigeat ramos siccis miscere recentes<br>
et sucos adhibere nouos, ne torrida nimbis<br>
instet hiems nimioque gelu niuibusque coactis<br>
incursare uetet nemus et constringere frondes;<br>
tu tamen aut leues hederas aut molle salictum<br>
ualle premes media. sitis est pensanda tuorum,<br>
Canthe, gregum uiridante cibo: nihil aridus illis,<br>
ingenti positus quamuis strue, prosit aceruus.<br>
uirgea si desint liquido turgentia suco<br>
et quibus est aliquid plenae uitale medullae.<br>
praecipue gelidum stipula cum fronde caduca<br>
sterne solum, ne forte rigor penetrabile corpus<br>
urat et interno uastet pecuaria morbo.<br>
Plura quidem meminisse uelim, nam plura supersunt.<br>
sed iam sera dies cadit et iam sole fugato<br>
frigidus aestiuas impellit Noctifer horas."
</p>

<p class=shortborder></p>

<p>
BVCOLICA - VI
</p>

<p>
Serus ades, Lycida: modo Nyctilus et puer Alcon<br>
certauere sub his alterno carmine ramis<br>
iudice me, sed non sine pignore. Nyctilus haedos<br>
iuncta matre dedit; catulum dedit ille leaenae<br>
iurauitque genus, sed sustulit omnia uictor.<br>
Nyctilon ut cantu rudis exsuperauerit Alcon,<br>
Astyle, credibile est, si uincat acanthida cornix,<br>
uocalem superet si dirus aedona bubo.<br>
Non potiar Petale, qua nunc ego maceror una,<br>
si magis aut docili calamorum Nyctilus arte<br>
aut cantu magis est quam uultu proximus illi.<br>
Iam non decipior: te iudice pallidus alter<br>
uenit et hirsuta spinosior hystrice barbam;<br>
candidus alter erat leuique decentior ouo<br>
et ridens oculis crinemque simillimus auro,<br>
qui posset dici, si non cantaret, Apollo.<br>
O Lycida, si quis tibi carminis usus inesset,<br>
tu quoque laudatum nosses Alcona probare.<br>
Vis igitur, quoniam nec nobis, improbe, par es,<br>
ipse tuos iudex calamos committere nostris?<br>
uis conferre manum? ueniat licet arbiter Alcon.<br>
Vincere tu quemquam? uel te certamine quisquam<br>
dignetur, qui uix stillantes, aride, uoces<br>
rumpis et expellis male singultantia uerba?<br>
Fingas plura licet: nec enim potes, improbe, uera<br>
exprobrare mihi, sicut tibi multa Lycotas.<br>
sed quid opus uana consumere tempora lite?<br>
ecce uenit Mnasyllus: erit (nisi forte recusas)<br>
arbiter inflatis non credulus, improbe, uerbis.<br>
Malueram, fateor, uel praedamnatus abire<br>
quam tibi certanti partem committere uocis.<br>
ne tamen hoc impune feras: en adspicis illum,<br>
candida qui medius cubat inter lilia, ceruum?<br>
quamuis hunc Petale mea diligat, accipe uictor<br>
scit frenos et ferre iugum sequiturque uocantem<br>
credulus et mensae non improba porrigit ora.<br>
adspicis, ut fruticat late caput utque sub ipsis<br>
cornibus et tereti pendent redimicula collo?<br>
adspicis, ut niueo frons irretita capistro<br>
lucet et a dorso, quae totam circuit aluum,<br>
alternat uitreas lateralis cingula bullas?<br>
cornua subtiles ramosaque tempora molles<br>
implicuere rosae rutiloque monilia torque<br>
extrema ceruice natant, ubi pendulus apri<br>
dens sedet et niuea distinguit pectora luna.<br>
hunc, sicutque uides, pignus, Mnasylle, paciscor<br>
pendere, dum sciat hic se non sine pignore uinci.<br>
Terreri, Mnasylle, suo me munere credit:<br>
adspice, quam timeam! genus est, ut scitis, equarum<br>
non uulgare mihi; quarum de sanguine ponam<br>
uelocem Petason, qui gramina matre relicta<br>
nunc primum teneris libabit dentibus: illi<br>
terga sedent, micat acre caput, sine pondere ceruix,<br>
pes leuis, adductum latus, excelsissima frons est,<br>
et tornata breui substringitur ungula cornu,<br>
ungula, qua uiridi sic exsultauit in aruo,<br>
tangeret ut fragiles, sed non curuaret, aristas:<br>
hunc dare, si uincar, siluestria numina iuro.<br>
Et uacat et uestros cantus audire iuuabit.<br>
iudice me sane contendite, si libet: istic<br>
protinus ecce torum fecere sub ilice Musae.<br>
Sed, ne uicini nobis sonus obstrepat amnis,<br>
gramina linquamus ripamque uolubilis undae.<br>
namque sub exeso raucum mihi pumice lymphae<br>
respondent et obest arguti glarea riui.<br>
Si placet, antra magis uicinaque saxa petamus,<br>
saxa, quibus uiridis stillanti uellere muscus<br>
dependet scopulisque cauum sinuantibus arcum<br>
imminet exesa ueluti testudine concha.<br>
Venimus et tacito sonitum mutauimus antro:<br>
seu residere libet, dabit ecce sedilia tophus,<br>
ponere seu cubitum, melior uiret herba tapetis.<br>
nunc mihi seposita reddantur carmina lite;<br>
nam uicibus teneros malim cantetis amores:<br>
Astyle, tu Petalen, Lycida, tu Phyllida lauda.<br>
Tu modo nos illis (iam nunc, Mnasylle, precamur)<br>
auribus accipias, quibus hunc et Acanthida nuper<br>
diceris in silua iudex audisse Thalea.<br>
Non equidem possum, cum prouocet iste, tacere.<br>
rumpor enim, Mnasylle: nihil nisi iurgia quaerit.<br>
audiat aut dicat, quoniam cupit; hoc mihi certe<br>
dulce satis fuerit, Lycidam spectare trementem,<br>
dum te teste palam sua crimina pallidus audit.<br>
Me, puto, uicinus Stimichon, me proximus Aegon<br>
hos inter frutices tacite risere uolentem<br>
oscula cum tenero simulare uirilia Mopso.<br>
Fortior o utinam nondum Mnasyllus adesset!<br>
efficerem, ne te quisquam tibi turpior esset.<br>
Quid furitis, quo uos insania tendere iussit?<br>
si uicibus certare placet - sed non ego uobis<br>
arbiter: hoc alius possit discernere iudex!<br>
et uenit ecce Micon, uenit et uicinus Iollas:<br>
litibus hi uestris poterunt imponere finem.
</p>

<p class=shortborder></p>

<p>
BVCOLICA - VII
</p>

<p>
Lentus ab urbe uenis, Corydon; uicesima certe<br>
nox fuit, ut nostrae cupiunt te cernere siluae,<br>
ut tua maerentes exspectant iubila tauri.<br>
O piger, o duro non mollior axe, Lycota,<br>
qui ueteres fagos noua quam spectacula mauis<br>
cernere, quae patula iuuenis deus edit harena.<br>
Mirabar, quae tanta foret tibi causa morandi,<br>
cur tua cessaret taciturnis fistula siluis<br>
et solus Stimichon caneret pallente corymbo:<br>
quem sine te maesti tenero donauimus haedo.<br>
nam, dum lentus abes, lustrauit ouilia Thyrsis,<br>
iussit et arguta iuuenes certare cicuta.<br>
Sit licet inuictus Stimichon et praemia diues<br>
auferat, accepto nec solum gaudeat haedo,<br>
uerum tota ferat quae lustrat ouilia Thyrsis:<br>
non tamen aequabit mea gaudia; nec mihi, si quis<br>
omnia Lucanae donet pecuaria siluae,<br>
grata magis fuerint quam quae spectauimus urbe.<br>
Dic age dic, Corydon, nec nostras inuidus aures<br>
despice: non aliter certe mihi dulce loquere<br>
quam cantare soles, quotiens ad sacra uocatur<br>
aut fecunda Pales aut pastoralis Apollo.<br>
Vidimus in caelum trabibus spectacula textis<br>
surgere, Tarpeium prope despectantia culmen;<br>
emensique gradus et cliuos lene iacentes<br>
uenimus ad sedes, ubi pulla sordida ueste<br>
inter femineas spectabat turba cathedras.<br>
nam quaecumque patent sub aperto libera caelo,<br>
aut eques aut niuei loca densauere tribuni.<br>
qualiter haec patulum concedit uallis in orbem<br>
et sinuata latus resupinis undique siluis<br>
inter continuos curuatur concaua montes:<br>
sic ibi planitiem curuae sinus ambit harenae<br>
et geminis medium se molibus alligat ouum.<br>
quid tibi nunc referam, quae uix suffecimus ipsi<br>
per partes spectare suas? sic undique fulgor<br>
percussit. stabam defixus et ore patenti<br>
cunctaque mirabar necdum bona singula noram,<br>
cum mihi iam senior, lateri qui forte sinistro<br>
iunctus erat, "quid te stupefactum, rustice," dixit<br>
"ad tantas miraris opes, qui nescius auri<br>
sordida tecta, casas et sola mapalia nosti?<br>
en ego iam tremulus iam uertice canus et ista<br>
factus in urbe senex stupeo tamen omnia: certe<br>
uilia sunt nobis, quaecumque prioribus annis<br>
uidimus, et sordet quicquid spectauimus olim."<br>
Balteus en gemmis, en illita porticus auro<br>
certatim radiant; nec non, ubi finis harenae<br>
proxima marmoreo praebet spectacula muro,<br>
sternitur adiunctis ebur admirabile truncis<br>
et coit in rotulum, tereti qui lubricus axe<br>
impositos subita uertigine falleret ungues<br>
excuteretque feras. auro quoque torta refulgent<br>
retia, quae totis in harenam dentibus exstant,<br>
dentibus aequatis; et erat (mihi crede, Lycota,<br>
si qua fides) nostro dens longior omnis aratro.<br>
ordine quid referam? uidi genus omne ferarum,<br>
hic niueos lepores et non sine cornibus apros,<br>
hic raram siluis etiam, quibus editur, alcen.<br>
uidimus et tauros, quibus aut ceruice leuata<br>
deformis scapulis torus eminet aut quibus hirtae<br>
iactantur per colla iubae, quibus aspera mento<br>
barba iacet tremulisque rigent palearia setis.<br>
nec solum nobis siluestria cernere monstra<br>
contigit: aequoreos ego cum certantibus ursis<br>
spectaui uitulos et equorum nomine dictum,<br>
sed deforme pecus, quod in illo nascitur amne<br>
qui sata riparum uernantibus irrigat undis.<br>
a! trepidi, quotiens sola discedentis harenae<br>
uidimus inuerti, ruptaque uoragine terrae<br>
emersisse feras; et in isdem saepe cauernis<br>
aurea cum subito creuerunt arbuta nimbo.<br>
O felix Corydon, quem non tremebunda senectus<br>
impedit! o felix, quod in haec tibi saecula primos<br>
indulgente deo demittere contigit annos!<br>
nunc, tibi si propius uenerandum cernere numen<br>
fors dedit et praesens uultumque habitumque notasti,<br>
dic age dic, Corydon, quae sit mihi forma deorum.<br>
O utinam nobis non rustica uestis inesset:<br>
uidissem propius mea numina! sed mihi sordes<br>
pullaque paupertas et adunco fibula morsu<br>
obfuerunt. utcumque tamen conspeximus ipsum<br>
longius; ac, nisi me uisus decepit, in uno<br>
et Martis uultus et Apollinis esse putaui.
</p>

<p class=border></P>

<p>
<table border=0 cellspacing=10 cellpadding=0 align=center>
<tr>
	<td><a href="misc.html">The Miscellany</A>
	<td><a href="index.html">The Latin Library</A>
	<td><a href="classics.html">The Classics Page</A>
</TABLE>
</P>
</BODY></HTML>
