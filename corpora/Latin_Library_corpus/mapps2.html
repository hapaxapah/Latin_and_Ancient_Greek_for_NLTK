<html>
	<head>
		<title>
			Walter Mapps: de Phillide et Flora
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>WALTER MAPPS<br>
DE PHILLIDE ET FLORA</p>

<p class=border></P>

<p>
Anni parte florida, coelo puriore,<br>
picto terrae gremio vario colore,<br>
dum fugaret sidera nuncius Aurorae,<br>
liquit sompnus oculos Phillidis et Florae.
</p>

<p>
Placuit virginibus ire spaciatum;<br>
nam soporem rejicit pectus sauciatum<br>
aequis ergo gressibus exeunt in pratum,<br>
ut et locus faciat ludum esse gratum.
</p>

<p>
Eunt ambae virgines et ambae reginae,<br>
Phillis coma libera, Flora compto crine,<br>
non sunt formae virginum, sed formae divinae,<br>
et respondet facies luci matutinae.
</p>

<p>
Nec stirpe nec facie nec ornatu viles,<br>
et annos et animos habent juveniles;<br>
sed sunt paros inpares, et pares hostiles,<br>
nam huic placet clericus, illi placet miles.
</p>

<p>
Non est differentia corporis aut oris,<br>
omnia similia sunt intus et foris;<br>
sunt ejusdem habitus et ejusdem moris;<br>
sola differentia modus est amoris.
</p>

<p>
Susurrabat modico ventus tempestivus,<br>
locus erat gramine viridi festivus,<br>
et in ipso gramine defluebat rivus,<br>
vivus atque garrulo murmure lascivus,
</p>

<p>
Ut puellis noceat calor solis minus,<br>
fuit juxta rivulum spaciosa pinus,<br>
venustata foliis lato pandens sinus,<br>
nec intrare poterat calor peregrinus.
</p>

<p>
Consedere virgines, herba sedem dedit;<br>
Phillis prope rivulum, Flora longe sedit;<br>
et dum sedit utraque, et in sese redit,<br>
amor corda vulnerat et utramque laedit.
</p>

<p>
Amor est interius latens et occultus,<br>
et corde certissimo elicit singultus;<br>
pallor genus inficit, alternantur vultus,<br>
sed in verecundia furor est sepultus.
</p>

<p>
Phillis in suspirio Floram deprehendit;<br>
istam de consimili Flora reprehendit;<br>
altera sic alteri mutuo rependit,<br>
tandem morbum detegit et quid sit ostendit.
</p>

<p>
Ille sermo mutuus multum habet more,<br>
et est quidem series tota de amore;<br>
amor est in animis, amor est in ore;<br>
tandem Phillis incipit, et arridet Florae:
</p>

<p>
" Miles," inquit, "inclite, mea cura, Paris<br>
ubi modo militas? Ubi nunc moraris?<br>
O vita militiae, vita singularis,<br>
sola digna gaudiis Dionei laris!"
</p>

<p>
Dum puella militem recolit amicum,<br>
Flora ridens oculos jacit in obliquum,<br>
et in risu loquitur verbum inimicum,<br>
"Amas et quem poteras dicere mendicum.
</p>

<p>
Sed quid Aristoteles facit mea cura<br>
res creata pulchrior omni creatura,<br>
quem beavit omnibus gratiis natura;<br>
o sola felicia clericorum jura!"
</p>

<p>
Floram Phillis arguit de sermone duro,<br>
et sermone loquitur Floram commoturo;<br>
nam "Ecce virguncula,' inquit, "corde puro,<br>
cujus pectus nobili servit Epicuro.
</p>

<p>
Surge," inquit, "misera de furore foedo;<br>
solum esse clericum Epicurum credo;<br>
nihil elegantiae clerico concedo,<br>
cujus implent latera moles et pinguedo.
</p>

<p>
A castris cupidinis cor habet remotum,<br>
qui sompnum desiderat, et cibum et potum;<br>
o puella nobilis omnibus est notum,<br>
quod est longo militis ab hoc voto votum.
</p>

<p>
Rebus militaribus miles est contentus<br>
sompno, cibo, potui, non vivit intentus;<br>
amor ille prohibet ne sit sompnolentus<br>
potus, cibus militis, amor et juventus.
</p>

<p>
Quos amicos copulet nostros loro pari,<br>
lex naturae prohibet illos copulari<br>
meus novit ludere, tuus epulari;<br>
meo semper proprium dare, tuo dari."
</p>

<p>
Haurit Flora sanguinem vultu verecundo,<br>
et apparet pulchrior in risu secundo;<br>
tandem in eloquio reserat facundo,<br>
quae corde conceperat artibus fecundo.
</p>

<p>
Satis," inquit, "libere, Phillis, es locuta;<br>
Multum es eloquio velox et acuta;<br>
sed non efficaciter verum prosecuta,<br>
dicis quod praevaleat lilio cicuta.
</p>

<p>
Dixisti de clerico quod indulget sibi,<br>
servum, sompni nominas, et potus, et cibi<br>
sic solet ab invido probitas describi;<br>
ecce parum tolera, respondebo tibi.
</p>

<p>
Tot et tanta fateor sunt amici mei,<br>
quae nunquam incogitat alienae rei;<br>
vasa mellis, tritici, olei, Lyei,<br>
aurum, gemmae, pocula famulantur ei.
</p>

<p>
In tam dulci copia vitae clericalis,<br>
quod non potest aliquis voce pingi talis;<br>
volat et duplicibus amor plaudit alis,<br>
amor indeficiens, amor inmortalis.
</p>

<p>
Sentit tela Veneris et amoris ictus;<br>
non est tamen clericus macer aut afflictus,<br>
quippe nulla gaudii parte derelictus,<br>
cui respondet animus domino non fictus.
</p>

<p>
Macer est et pallidus tuus praeelectus,<br>
pauper et vix pallio sine pelle tectus,<br>
non sunt artus validi, nec robustum pectus<br>
nam cum causa deficit et deest effectus.
</p>

<p>
Turpis est pauperies imminens amanti;<br>
quid praestare poterit miles postulanti?<br>
Sed dat multa clericus et ex abundanti,<br>
tanta, sunt divitiae redditusque tanti."
</p>

<p>
Florae Phillis objicit, "Multum es perita<br>
in utroque studio vel utraque vita;<br>
satis probabiliter et pulcre mentita,<br>
sed hoc altercatio non quiescit ita.
</p>

<p>
Cum orbem laetificat hora lucis festae,<br>
tum apparet clericus satis inhoneste,<br>
in tonsura capitis et in atra veste,<br>
portans testimonium voluntatis maestae.
</p>

<p>
Non est ullus adeo fatuus et caecus,<br>
cui non appareat militare decus;<br>
tuus est in otio, quasi brutum pecus;<br>
meum tegit galea, meum portat equus.
</p>

<p>
Miles minis dissipat inimicas sedes,<br>
et si forte proelium meus init pedes,<br>
dum tenet quadrupedem suus Ganimedes,<br>
me saepe commemorat inter ipsas caedes.
</p>

<p>
Redit fusis hostibus, et pugna confecta,<br>
et me saepe respicit galea rejecta;<br>
ex hiis et ex aliis ratione recta<br>
est vita militiae mihi praeelecta."
</p>

<p>
Novit iram Phillidis et pectus anhelum,<br>
et remittit multiplex ei Flora telum;<br>
"Frustra," inquit, "loqueris, os ponens in caelum,<br>
et per acum niteris trahere camelum.
</p>

<p>
Mel pro felle deseris et pro falso verum,<br>
quod probas militiam inprobando clerum;<br>
facit amor militem strenuum aut ferum?<br>
Non, immo pauperies et defectus rerum.
</p>

<p>
Pulcra Phillis, utinam sapienter ames,<br>
nec meis sententiis amplius reclames;<br>
tuum domat militem et sitis et fames,<br>
quibus mortis petitur et Inferni trames.
</p>

<p>
Militis calamitas multum est attrita;<br>
sors illius dira est et in arcto sita;<br>
cujus est in dubio penduloque vita,<br>
ut habere valeat vitae requisita.
</p>

<p>
Non dicas obprobrium si cognoscas morem,<br>
vestem nigram clerici, comam breviorem;<br>
habet ista clericus ad summum hononem,<br>
ut sese significet omnibus majorem.
</p>

<p>
Universa clerico constat esse prona,<br>
et signum imperii portat in corona;<br>
imperat militibus et largitur dona,<br>
famulante major est imperans persona.
</p>

<p>
Otiosum clericum semper esse juras;<br>
viles spernit opera fateor et dunas;<br>
sed dum ejus animus evolat ad curas,<br>
coeli vias dividit et rerum naturas.
</p>

<p>
Meus est in purpura, tuus in lorica;<br>
tuus est in praelio, meus in lectica;<br>
ubi gesta principum relegat antiqua,<br>
scribit, quaerit, cogitat, totum de amica.
</p>

<p>
Quid Diana, valeat et amoris deus,<br>
primum novit clericus et amicus meus;<br>
factus est per clericum miles Cythareus,<br>
illis et hiis modis est tuus sermo reus."
</p>

<p>
Liquit Flora pariter vocem et certamen,<br>
et sibi cupidinis exigit examen;<br>
Phillis primum obstrepit, adquiescit tamen,<br>
et, probato judice, redeunt per gramen.
</p>

<p>
Totum in cupidine certamen est situm,<br>
suum dicunt judicem verum et peritum,<br>
qui et vitae noverit uniusque ritum,<br>
et jam sese praeparant ut eant auditum,
</p>

<p>
Pari forma virgines et pari pudore;<br>
pari voto militant, et pari colore;<br>
Phillis vesto candida, Flora bicolore,<br>
mulus vector Phillidis erat, equus Florae.
</p>

<p>
Mulus quidem Phillidis mulus erat unus,<br>
quem creavit, aluit, domuit Neptunus,<br>
quem post apri rabiem, post Adonis funus,<br>
misit in solatium Cythereae munus.
</p>

<p>
Pulcrae matri Phillidis et probae reginae<br>
illum tandem praebuit Venus Yberinae;<br>
ei quod indulserat opere divine,<br>
ecce Phillis possidet illum dato fine.
</p>

<p>
Congruebat nimium virginis personae,<br>
pulcher fuit, habilis, et staturae bonae;<br>
bonum morem docuit quem de regione<br>
tam longinqua miserat Neneus Dyone.
</p>

<p>
Qui de superpositis vel de freno quaerunt,<br>
quod totum argenteum dentes muli terunt,<br>
sciant quod haec omnia talia fuerunt.
</p>

<p>
Non decore caruit illa Phillis hora,<br>
sed multum apparuit dives et decora;<br>
et non minus habuit utriusque Flora,<br>
nam aeque praedivitis freno domat ora.
</p>

<p>
Equus fuit domitus Pegaseis loris,<br>
multum pulchritudinis habet et valoris,<br>
pictus artificio varii coloris;<br>
nam mixtus nigredini candor est oloris.
</p>

<p>
Pulchre fuit habilis, aetatis primevae,<br>
et respexit paululum munde non saeve;<br>
cervix fuit ardua, sparsa coma leve,<br>
auris parva, prominens pectus, caput breve.
</p>

<p>
Dorso pardo jacuit virgini cessurae<br>
spina quae non senserat aliquid pressurae;<br>
pede cavo, tibia recta, largo crure,<br>
totus fuit sonipes studium naturae.
</p>

<p>
A quo supraposita congruebat sella,<br>
ebur enim medium claudit auri cella;<br>
et cum essent quatuor cellae capitella,<br>
venustavit cingulum gemma tanquam stella.
</p>

<p>
Multa de praeteritis rebus et ignotis<br>
erant mirabilibus ibi sculpta notis;<br>
nuptiae Mercurii superis admotis,<br>
faedus, matrimonium, plenitudo dotis.
</p>

<p>
Nullus ibi locus est vacuus aut planus;<br>
erat plusquam capiat animus humanus;<br>
solus illa sculpserat aurifex Vulcanus,<br>
vix haec suas credidit condidisse manus.
</p>

<p>
<br>
Praetermisso clipeo Mulciber Achillis<br>
fabricavit phaleras, et indulsit illis<br>
ferraturam pedibus et frenum maxillis,<br>
et habenas addidit de sponsae capillis.
</p>

<p>
Sellam texit purpura subinsuta bisso,<br>
quam Minerva, reliquo studio dimisso,<br>
de arante texerat et flore narcisso,<br>
et per partes margine fimbria inciso.
</p>

<p>
Equitabant pariter duae domicellae,<br>
vultus verecundi sunt, et genae tenellae;<br>
sic erumpunt lilia, sic rosae novellae,<br>
sic decurrunt pariter duae coeli stellae.
</p>

<p>
Ad amoris destinant ire paradisum,<br>
dulcis ira commovet utriusque visum;<br>
Phillis Florae, Phillidi Flora movet risum;<br>
fert Phillis accipitrem manu, Flora nisum.
</p>

<p>
Parvo tractu temporis nemus est inventum,<br>
ad ingressum nemoris murmurat fluentum;<br>
ventus inde redolet myrrhis et pigmentum,<br>
audiuntur tympana cytharaeque centum.
</p>

<p>
Quicquid potest hominis comprehendi mente,<br>
totum ibi virgines audiunt repente;<br>
vocum differentiae sunt illic inventae,<br>
sonat diatessaron, sonat diapente.
</p>

<p>
Tympanum, psalterium, lyra, symphonia<br>
sonat et mirabili plaudit harmonia;<br>
sonant ibi phialae voce valde pia,<br>
et buxus multiplici movet vitae via.
</p>

<p>
Sonant omnes volucrum linguae voce plena,<br>
vox auditur merulae dulcis et amoena;<br>
corydalus garrulus, turtur, philomena,<br>
quae non cessat conqueri de transacta poena,
</p>

<p>
Instrumento musico vocibus canoris,<br>
tum diversi specie contemplata floris,<br>
tum odoris gratia redundante foris,<br>
conjectatur teneri thalamus Amoris.
</p>

<p>
Virgines introeunt modico timore;<br>
et eundo proprius crescunt in amore;<br>
sonant quaeque volucrum proprio rumore,<br>
accenduntur animi vario clamore.
</p>

<p>
Immortalis fieret ibi manens homo;<br>
arbor ibi quaelihet suo gaudet pomo;<br>
viae myrrha, cinnamo fragrant, et amomo;<br>
conjectari poterat dominus ex domo.
</p>

<p>
Vident choros juvenum et domicellarum<br>
singulorum corpora, corpora stellarum;<br>
capiuntur subito corda puellarum<br>
in tanto miraculo rerum novellarum.
</p>

<p>
Sistunt equos pariter et descendunt, pene <br>
oblito propositi sono cantilenae;<br>
sed auditur iterum cantus philomenae,<br>
et statim virgineae recalescunt venae.
</p>

<p>
Circa silvae medium locus est occultus,<br>
ubi viget maxime suus deo cultus;<br>
fauni, nymphae, satyri, comitatus multus,<br>
tympanizant, concinunt, ante dei vultus.
</p>

<p>
Portant thyma manibus et coronas florum;<br>
Bacchus nymphas instruit et choros faunorum;<br>
servant pedum ordines et instrumentorum,<br>
sed Silenus titubat et salit in chorum.
</p>

<p>
Sompnes urget senior asino pervectus,<br>
et in risus copiam solvit dei pectus;<br>
clamat "Io," remanet sonus imperfectus,<br>
viam vocis impedit vinum et senectus.
</p>

<p>
Inter haec aspicitur Cythareae natus,<br>
vultus est sidereus, vertex est pennatus,<br>
arcum leva possidet et sagittas latus,<br>
satis potest conjici potens et elatus.
</p>

<p>
Sceptro puer nititur floribus perplexo,<br>
stillat odor nectaris de capillo pexo;<br>
tres assistunt Gratiae digito connexo,<br>
et amoris calicem tenent genu flexo.
</p>

<p>
Appropinquant virgines et adorant tutae<br>
deum venerabili cinctum juventute;<br>
gl[ori]antur numinis in tanta virtute;<br>
quas deus considerans praevenit salute.
</p>

<p>
Causam viae postulat; aperitur causa;<br>
et laudatur utraque tantum pondus ausa;<br>
ad utramque loquitur, modo parum pausa,<br>
donec res judicio referetur clausa.
</p>

<p>
Deus erat, virgines norunt deum esse;<br>
retractari singula non fuit necesse;<br>
equos suos deserunt et quiescunt fessae,<br>
Amor suis imperat, judicent expressae.
</p>

<p>
Amor habet judices, Amor habet jura;<br>
sunt Amoris judices Usus et Natura;<br>
istis tota data est curiae censura,<br>
quoniam praeterita sciunt et futura.
</p>

<p>
Eunt et justitiae ventilant vigorem;<br>
ventilant et retrahunt curiae rigorem;<br>
secundum scientiam et secundum morem,<br>
ad amorem clericum dicunt aptiorem.
</p>

<p>
Conprobavit curia ditionem juris;<br>
et teneri voluit etiam futuris;<br>
parum ergo praecavent rebus nocituris,<br>
qui sequuntur militem et fatentur pluris.
</p>
<p class=border></P>
<p>
 <table border=0 cellspacing=15 cellpadding=0 align=CENTER>
<tr>
	<td><a href="medieval.html">Medieval Latin</a>
	<td><a href="index.html">The Latin Library</a>
	<td><a href="classics.html">The Classics Page</a>
</table>
</P>
</BODY>
</HTML>