<HTML><HEAD>
<TITLE>Anonymous: Iam, dulcis amica</TITLE>
</HEAD>
<BODY BACKGROUND="white.gif" BGCOLOR="#FFFFFF">
<BR>
<FONT SIZE=5><CENTER>IAM, DULCIS AMICA</CENTER>
</FONT>
<P>
<HR><HR>
<P>
<BLOCKQUOTE><BLOCKQUOTE>
<FONT Size=4>
Iam, dulcis amica, venito,<BR>
quam sicut cor meum diligo;<BR>
Intra in cubiculum meum,<BR>
ornamentis cunctis onustum.
<P>
Ibi sunt sedilia strata<BR>
et domus velis ornata,<BR>
Floresque in domo sparguntur<BR>
herbeque fragrantes miscentur.
<P>
Est ibi mensa apposita<BR>
universis cibis onusta:<BR>
Ibi clarum vinum abundat<BR>
et quidquid te, cara, delectat.
<P>
Ibi sonant dulces symphonie<BR>
inflantur et altius tibie;<BR>
Ibi puer et docta puella<BR>
pangunt tibi carmina bella:
<P>
Hic cum plectro citharam tangit,<BR>
illa melos cum lira pangit;<BR>
Portantque ministri pateras<BR>
pigmentatis poculis plenas.
<P>
Non me iuvat tantum convivium<BR>
quantum post dulce colloquium,<BR>
Nec rerum tantarum ubertas<BR>
ut dilecta familiaritas.
<P>
Iam nunc veni, soror electa<BR>
et pre cunctis mihi dilecta,<BR>
Lux mee clara pupille<BR>
parsque maior anime mee.
<P>
Ego fui sola in silva<BR>
et dilexi loca secreta:<BR>
Frequenter effugi tumultum<BR>
et vitavi populum multum.
<P>
Iam nix glaciesque liquescit,<BR>
Folium et herba virescit,<BR>
Philomena iam cantat in alto,<BR>
Ardet amor cordis in antro.
<P>
Karissima, noli tardare;<BR>
studeamus nos nunc amare,<BR>
Sine te non potero vivere;<BR>
iam decet amorem perficere.
<P>
Quid iuvat deferre, electa,<BR>
que sunt tamen post facienda?<BR>
Fac cito quod eris factura,<BR>
in me non est aliqua mora. 
</BLOCKQUOTE></BLOCKQUOTE>
<P>
<HR>
<HR>
<CENTER><TABLE  BORDER=0 CELLSPACING=15 CELLPADDING=0>
<TR>
	<TD><A HREF="medieval.html">Medieval Latin</A>
	<TD><a href="index.html">The Latin Library</A>
	<TD><a href="classics.html">The Classics Homepage</A>
</TABLE></CENTER>
</BODY>
</HTML>