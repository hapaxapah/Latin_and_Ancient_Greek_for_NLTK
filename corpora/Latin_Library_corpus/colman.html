<HTML>
<HEAD>
<TITLE>Coleman the Irishman</TITLE>
</HEAD>
<BODY BACKGROUND="ltgray.jpg" BGCOLOR="#FFFFFF">
<BASEFONT SIZE=4>
<BR>
<BLOCKQUOTE>
<FONT SIZE=5>Colmani Versus in Colmanum Perheriles Scottigena<BR>
Ficti Patrie Cupidum et Remeantem</FONT>
<P>
<HR><HR>
<P><FONT SIZE="4">
Dum subito properas dulces invisere terras<BR>
deseris et nostrae refugis consortia vitae,<BR>
festina citius, precibus nec flecteris ullis.<BR>
Nec retinere valet blande suggestio vocis;<BR>
vincit amor patriae: quis flectere possit amantem?<BR>
Nec sic arguerim deiectae tedia mentis;<BR>
nam mihi preterite Christus si tempora vitae,<BR>
et prisco iterum renovaret ab ordine vires,<BR>
si mihi quae quondam fuerat floresceret aetas<BR>
et nostros subito faceret nigrescere canos,<BR>
forsitan et nostram temptarent talia mentem;<BR>
tum modo da veniam pigreque ignosce senectae,<BR>
quae nimium nostris obstat nunc aemula votis.<BR>
Audi doctiloquo cecinit quod carmine vates:<BR>
omnia fert aetas, gelidus tardante senecta<BR>
sanguis hebet, frigent effete in corpore vires.<BR>
Siccae nec calido complentur sanguine venae.<BR>
Me maris anfractus lustranda et littora terrent<BR>
et tu rempe moras celeri sulcare carina,<BR>
Colmanique tui semper, Colmane, memento:<BR>
iamiam nunc liceat fida te voce monere.<BR>
Pauca tibi dicam vigili que mente teneto:<BR>
non te pompiferi delectet gloria mundi,<BR>
quae volucri vento vanoque simillima somno<BR>
labitur et vacuas fertur ceu fumus in auras,<BR>
fluminis et validi cursu fluit ocior omni.<BR>
Vade libens patriae quoniam te cura remordet.<BR>
Omnipotens genitor nostrae spes unica vitae<BR>
qui maris horrisonos fluctus ventosque gubernat<BR>
det tibi nunc tutas crispantis gurgitis undas.<BR>
Ipse tuae liquidis rector sit navis in undis,<BR>
aequore nubiferi devectum flatibus auri<BR>
reddat ad optate scottorum littora terrae.<BR>
Tunc veleas fame felix multosque per annos<BR>
vivas aegregiae capiens praeconia vitae.<BR>
Hic ego praesentis nunc gaudia temporis opto,<BR>
ut tibi perpetuae contingant gaudia vitae.
</BLOCKQUOTE>
<P>
<HR>
<HR>
<CENTER><TABLE  BORDER=0 CELLSPACING=15 CELLPADDING=0>
<TR>
	<TD><A HREF="medieval.html">Medieval Latin</A>
	<TD><a href="index.html">The Latin Library</A>
	<TD><a href="classics.html">The Classics Homepage</A>
</TABLE></CENTER>
</BODY>
</HTML>