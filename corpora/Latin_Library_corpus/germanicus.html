<html>
	<head>
		<title>
			Germanicus: Aratea
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>CLAUDIUS CAESAR GERMANICUS: ARATEA
</p>

<p class=border></P>

<p>
Ab Iove principium magno deduxit Aratus,<br>
carminis at nobis, genitor, tu maximus auctor,<br>
te veneror, tibi sacra fero doctique laboris<br>
primitias. probat ipse deum rectorque satorque.<br>
quantum etenim possent anni certissima signa,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
qua sol ardentem cancrum rapidissimus ambit<br>
diversasque secat metas gelidi capricorni<br>
quave aries et libra aequant divortia lucis,<br>
si non tanta quies, te praeside, puppibus aequor<br>
cultorique daret terras, procul arma silerent?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
nunc vacat audacis in caelum tollere vultus<br>
sideraque et mundi varios cognoscere motus,<br>
navita quid caveat, quid scitus vitet arator,<br>
quando ratem ventis aut credat semina terris.<br>
haec ego dum Latiis conor praedicere Musis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>
pax tua tuque adsis nato numenque secundes!<br>
Cetera, quae toto fulgent vaga sidera mundo,<br>
indefessa trahit proprio cum pondere caelum.<br>
axis at immotus semper vestigia servat<br>
libratasque tenet terras et cardine firmo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>
orbem agit. extremum geminus determinat axem,<br>
quem Grai dixere polon; pars mersa sub undas<br>
oceani, pars celsa sub horrifero aquilone.<br>
Axem Cretaeae dextra laevaque tuentur<br>
sive arctoe seu Romani cognominis ursae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25</span><br>
plaustrave, quae facies stellarum proxima vero:<br>
tres temone rotisque micant sublime quaternae.<br>
si melius dixisse feras, obversa refulgent<br>
ora feris; caput alterius super horrida terga<br>
alterius lucet; pronas rapit orbis in ipsos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</span><br>
declivis umeros. veteri si gratia famae,<br>
Cresia vos tellus aluit, moderator Olympi<br>
donavit caelo; meritum custodia fecit,<br>
quod fidae comites prima incunabula magni<br>
foverunt Iovis, attonitae cum furta parentis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">35</span><br>
aerea pulsantes mendaci cymbala dextra,<br>
vagitus pueri patrias ne tangeret auris,<br>
Dictaei texere adytis famuli Corybantes.<br>
hinc Iovis altrices Helice Cynosuraque fulgent.<br>
dat Grais Helice cursus maioribus astris,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">40</span><br>
Phoenicas Cynosura regit. sed candida tota<br>
et liquido splendore Helice nitet; haut prius ulla,<br>
cum sol oceano fulgentia condidit ora,<br>
stella micat caelo, septem quam Cresia flammis.<br>
certior est Cynosura tamen sulcantibus aequor,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">45</span><br>
quippe brevis totam fido se cardine vertit<br>
Sidoniamque ratem numquam spectata fefellit.<br>
Has inter medias abrupti fluminis instar<br>
immanis serpens sinuosa volumina torquet<br>
hinc atque hinc superaque illas mirabile monstrum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">50</span><br>
cauda Helicen supra tendit, redit ad Cynosuran<br>
squamigero lapsu; qua desinit ultima cauda,<br>
hac caput est Helices; flexu comprenditur alto<br>
serpentis Cynosura; ille explicat amplius orbes<br>
sublatusque retro maiorem respicit arcton.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">55</span><br>
ardent ingentes oculi, cava tempora claris<br>
ornantur flammis, mento sedet unicus ignis.<br>
tempus dexterius qua signat stella draconis<br>
quaque sedet mentum, lucetque novissima cauda<br>
extremumque Helices sidus micat. hac radiatur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">60</span><br>
serpentis declive caput, qua proxima signa<br>
occasus ortusque uno tanguntur ab orbe,<br>
oceani tumidis ignotae fluctibus arctoe,<br>
semper inocciduis servantes ignibus axem.<br>
Haud procul effigies inde est defecta labore.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">65</span><br>
non illi nomen, non magni causa laboris,<br>
dextro namque genu nixus diversaque tendens<br>
bracchia, suppliciter passis ad numina palmis.<br>
serpentis capiti figit vestigia laeva.<br>
Tum fessi subter costas atque ardua terga&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">70</span><br>
clara Ariadnaeo sacratast igne corona,<br>
hunc illi Bacchus thalami memor addit honorem.<br>
terga nitent stellis, at qua se vertice tollit<br>
succiduis genibus lassum et miserabile sidus,<br>
hac ophiuchus erit longe caput ante notabis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">75</span><br>
et vastos umeros, tum cetera membra sequuntur.<br>
illis languet honos, umeris manet integer ardor,<br>
luna etiam mensem cum pleno dividit orbe.<br>
lux tenuis manibus, per quas elabitur anguis,<br>
pressus utraque manu, medium cingens ophiuchum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">80</span><br>
scorpios ima pedum tangit, sed planta sinistra<br>
in tergo residet, vestigia dextera pendent.<br>
impar est manibus pondus, nam dextera parvam<br>
partem anguis retinet, per laevam attollitur omnis,<br>
quantumque ab laeva distantia serta notantur,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">85</span><br>
erigitur tantum serpens atque ultima mento<br>
ste]la sub aetheria lucet crinita corona.<br>
at qua se dorso sinuabit lubricus anguis<br>
insigni caelum perfundent lumine chelae.<br>
Ipsam Helicen sequitur senior baculoque minatur,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">90</span><br>
sive ille arctophylax seu Bacchi ob munera caesus<br>
Icarus ereptam pensavit sidere vitam.<br>
non illi obscurum caput est, non tristia membra,<br>
sed proprio tamen una micat sub nomine flamma,<br>
arcturum dixere, sinus qua vincula nodant.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">95</span><br>
Virginis inde subest facies, cui plena sinistra<br>
fulget spica manu maturisque ardet aristis.<br>
quam te, diva, vocem? tangunt mortalia si te<br>
carmina nec surdam praebes venerantibus aurem,<br>
exosa heu mortale genus, medio mihi cursu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">100</span><br>
stabunt quadrupedes et flexis laetus habenis<br>
teque tuumque canam terris venerabile numen.<br>
Aurea pacati regeres cum saecula mundi,<br>
Iustitia inviolata malis, placidissima virgo,<br>
sive illa Astraei genus es, quem fama parentem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
105</span><br>
tradidit astrorum, seu vera intercidit aevo<br>
ortus fama tui, mediis te laeta ferebas<br>
sublimis populis nec dedignata subire<br>
tecta hominum et puros sine crimine, diva, penatis<br>
iura dabas cultuque novo rude vulgus in omnem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">110</span><br>
formabas vitae sinceris artibus usum.<br>
nondum vesanos rabies nudaverat ensis<br>
nec consanguineis fuerat discordia nota,<br>
ignotique maris cursus privataque tellus<br>
grata satis, neque per dubios avidissima ventos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">115</span><br>
spes procul amotas fabricata nave petebat<br>
divitias, fructusque dabat placata colono<br>
sponte sua tellus nec parvi terminus agri<br>
praestabat dominis, sine eo tutissima, rura.<br>
At postquam argenti crevit deformior aetas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">120</span><br>
rarius invisit maculatas fraudibus urbis<br>
seraque ab excelsis descendens montibus ore<br>
velato tristique genas abscondita rica,<br>
nulliusque larem, nullos adit illa penatis.<br>
tantum cum trepidum vulgus coetusque notavit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">125</span><br>
increpat "o patrum suboles oblita priorum,<br>
degeneres semper semperque habitura minores,<br>
quid me, cuius abit usus, per vota vocatis?<br>
quaerenda est sedes nobis nova, saecula vestra<br>
artibus indomitis tradam scelerique cruento";&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">130</span><br>
haec effata super montis abit alite cursu,<br>
attonitos linquens populos graviora paventis.<br>
Aerea sed postquam proles terris data nec iam<br>
semina virtutis vitiis demersa resistunt<br>
ferrique invento mens est laetata metallo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">135</span><br>
polluit et taurus mensas assuetus aratro,<br>
deservit propere terras iustissima virgo<br>
et caelist sortita locum, qua proximus illi<br>
tardus in occasum sequitur sua plaustra Bootes.<br>
Virginis at placidae praestanti lumine signat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">140</span><br>
stella umeros. Helicen ignis non clarior ambit,<br>
quique micat cauda quique armum fulget ad ipsum<br>
quique priora tenet vestigia quique secunda<br>
clunibus hirsutis et qui sua sidera reddit,<br>
namque alii, quibus expletur cervixque caputque,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">145</span><br>
vatibus ignoti priscis sine honore feruntur.<br>
Qua media est Helice, subiectum respice cancrum;<br>
at capiti suberunt gemini. qua posterior pes,<br>
horrentisque iubas et fulvum cerne leonem.<br>
hunc ubi contigerit Phoebi violentior axis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">150</span><br>
accensa in cancro iam tum geminabitur aestas.<br>
tunc lymphae tenues, tunc est tristissima tellus<br>
et densas laetus segetes bene condit arator.<br>
ne mihi tunc remis pulset vada caerula puppis;<br>
dem potius ventis excusso vela rudente&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">155</span><br>
excipiamque sinu zephyris spirantibus auras.<br>
Est etiam aurigae facies, sine Atthide terra<br>
natus Erichthonius, qui primus sub iuga duxit<br>
quadrupedes, seu Myrtoas demersus in undas<br>
Myrtilos. hunc potius species in sidere reddit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">160</span><br>
sic nulli currus, sic ruptis maestus habenis<br>
perfidia Pelopis raptam gemit Hippodamiam.<br>
ipse ingens transversus abit laeva geminorum<br>
maiorisque ursae contra delabitur ora.<br>
numina praeterea secum trahit, una putatur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">165</span><br>
nutrix esse Iovis, si vere Iuppiter infans<br>
ubera Cretaeae mulsit fidissima caprae,<br>
sidere quae claro gratum testatur alumnum.<br>
hanc Auriga umero totam gerit, at manus haedos<br>
ostendit, nautis inimicum sidus, ubi illos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">170</span><br>
orbis ab oceano celsos rapit; haut semel haedi<br>
iactatam videre ratem nautasque paventis<br>
sparsaque per saevos morientum corpora fluctus.<br>
Aurigae pedibus trux adiacet ignea taurus,<br>
cornua fronte gerens et lucidus ore minaci.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">175</span><br>
quamlibet ignarum caeli sua forma docebit,<br>
et caput et patulae naris et cornua tauri.<br>
fronte micant hyades. qua cornus flamma sinistri<br>
summa tenet, subit haec eadem vestigia dextra<br>
aurigae mediaque ligat compagine divos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">180</span><br>
Myrtilos exoritur summo cum fluctibus ore,<br>
totus cum tauro lucet; ruit oceano bos<br>
ante, super terras cum fulget Myrtilos ore.<br>
Iasides etiam caelum cum coniuge Cepheus<br>
ascendit totaque domo, quia Iuppiter auctor&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">185</span><br>
est generis: prodest maiestas saepe parentis.<br>
ipse brevem patulis manibus stat post Cynosuram<br>
diducto passu. quantum latus a pede dextro<br>
Cepheos extremam tangit Cynosurida caudam,<br>
tantundem ab laevo distat; minor utraque iungit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">190</span><br>
regula Cepheos vestigia. balteus ambit<br>
qua latus, ad flexum sinuosi respicit anguis.<br>
Cassiepia virum residet sublimis ad ipsum,<br>
clara, etiam pernox caelo cum luna refulsit,<br>
sed brevis et paucis decorata in sidere flammis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">195</span><br>
qualis ferratos subicit clavicula dentes,<br>
succutit et foribus praeducti vincula claustri,<br>
talis disposita est stellis. ipsa horrida vultu<br>
sic tendit palmas, ceu sit planctura relictam<br>
Andromedam, meritae non iusta piacula matris.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">200</span><br>
Nec procul Andromede, totam quam cernere posse<br>
obscura sub nocte licet, sic emicat ore,<br>
sic magnis umeris candet nitor. hanc media abit<br>
ignea substricta lucet qua zonula palla.<br>
sed poenae facies remanet districtaque pandit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">205</span><br>
bracchia, ceu duri teneantur robore saxi.<br>
Andromedae capiti sonipes supereminet ales,<br>
vertice et Andromedae radiat quae stella, sub ipsa<br>
alvo fulget equi, tres armos et latera aequis<br>
distinguunt spatiis, capiti tristissima forma&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">210</span><br>
et cervix sine honore obscuro lumine sordet.<br>
spumanti mandit sed qua ferus ore lupata,<br>
et capite et longa cervice insignior exit<br>
stella nitens armis laterique simillima magno.<br>
nec totam ille tamen formam per singula reddit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">215</span><br>
primo praestat equum, medio rupta ordine membra<br>
destituunt visus, rudis inde adsurgit imago.<br>
Gorgonis hic proles. in Pierio Helicone,<br>
vertice cum summo nondum decurreret unda,<br>
Museos fontis dextri pedis ictibus hausit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">220</span><br>
inde liquor genitus nomen tenet Hippocrenes;<br>
fontes nomen habent. sed Pegasus aethere summo<br>
velocis agitat pennas et sidere gaudet.<br>
Inde subest aries, qui longe maxima currens<br>
orbe suo spatia ad finem non tardius ursa&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">225</span><br>
pervenit et quanto graviore Lycaonis arctos<br>
axem actu torquet, tanto pernicior ille<br>
distantis cornu properat contingere metas.<br>
clara nec est illi facies nec sidera possunt,<br>
officiat si luna, sua virtute nitere.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">230</span><br>
sed quaerendus erit zonae e regione micantis<br>
Andromedae; terit hic medii divortia mundi,<br>
ut chelae, candens ut balteus Orionis.<br>
Est etiam propiore deum cognoscere signo,<br>
deltoton si quis donum hoc spectabile Nili&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">235</span><br>
divitibus generatum undis in sede notabit.<br>
tris illi laterum ductus, aequata duorum<br>
sunt spatia, unius brevior, sed clarior igne.<br>
hunc aries iuxta. medium deltoton habebit<br>
inter lanigeri tergum et Cepheida maestam.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">240</span><br>
Huc ultra gemini pisces, quorum alter in austrum<br>
tendit, Threicium boream petit alter et audit<br>
stridentis auras, niveus quas procreat Haemus.<br>
non illis liber cursus, sed vincula cauda<br>
singula utrumque tenent uno coeuntia nodo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">245</span><br>
nodum stella premit. piscis, qui respicit auras<br>
Threicias, dextram Andromedae cernetur ad ulnam.<br>
Subter utrumque pedem devotae virginis ales<br>
Perseos effigies, servatae grata puellae.<br>
moles ipsa &Ccedil;iri satis est testata parentem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">250</span><br>
tantus ubique micat, tantum occupat ab Iove caeli.<br>
dextra sublata solium prope Cassiepiae<br>
sublimis fulget pedibus properare videtur<br>
et velle aligeris purum aethera findere plantis.<br>
Poplite sub laevo, tauri certissima signa,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">255</span><br>
Pleiades suberunt brevis et locus occupat omnes,<br>
nec faciles cerni, nisi quod coeuntia plura<br>
sidera communem ostendunt ex omnibus ignem.<br>
septem traduntur numero, sed carpitur una,<br>
deficiente oculo distinguere corpora parva.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">260</span><br>
nomina sed cunctis servavit fida vetustas:<br>
Electra Alcyoneque Celaenoque Meropeque<br>
Asteropeque et Taygete et Maia parente<br>
caelifero genitae, si vere sustinet Atlas<br>
regna Iovis superosque atque ipso pondere gaudet.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">265</span><br>
lumine non multis Plias certaverit astris,<br>
praecipuo sed honore ostendit tempora bina,<br>
cum primum agricolam ventus *super immovet atri<br>
et cum surgit hiems, portu fugienda peritis.<br>
Quin etiam lyra Mercurio dilecta, deorum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">270</span><br>
*plurimulum accepte prohs caelo nitet ante labore<br>
devictam effigiem planta erecta *quoque dextra<br>
tempora laeva premit torti subiecta draconis.<br>
summa genu subvorsa tenet, qua se lyra volvit.<br>
Contra spectat avem vel Phoebi quae fuit olim&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">275</span><br>
cygnus vel Ledae thalamis qui illapsus adulter<br>
furta Iovis falsa volucer sub imagine texit.<br>
inter defectum sidus cygnumque nitentem<br>
Mercurialis habet sedem Lyra. multa videbis<br>
stellarum vacua in cygno, multa ignea rursus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">280</span><br>
aut medii fulgoris erunt. penna utraque laeta,<br>
dexterior iuxta regalem Cepheos ulnam,<br>
at laeva fugit instantem sibi Pegason ala.<br>
piscibus interlucet equi latus, ad caput eius,<br>
dextra manus latices qua fundit, aquarius exit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">285</span><br>
quo prior aegoceros semper properare videtur<br>
oceano mersus sopitas condere flammas.<br>
tum brevis occasus ortusque intercipit hora,<br>
cum sol ambierit metas gelidi capricorni.<br>
nam neque perficiet cursus et vota brevis lux,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">290</span><br>
et cum terrores auget nox atra marinos,<br>
multum clamatos frustra exspectaveris ortus.<br>
tunc rigor aut rapidus ponto tunc incubat auster;<br>
pigra ministeria, et nautis tremor alligat artus.<br>
sed rationem animi temeraria pectora solvunt,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">295</span><br>
nulla dies oritur, quae iam vacua aequora cernat<br>
puppibus, et semper tumidis ratis innatat undis.<br>
in terra temptare undas iuvat, aspera sed cum<br>
adsultat lateri deprensae spuma carinae,<br>
tunc alii curvos prospectant litore portus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">300</span><br>
inventasque alii terras pro munere narrant,<br>
interea exanimat pavidos instantis aquae mons.<br>
ast alii procul a terra iactantur in altum,<br>
munit eos breve lignum et fata instantia pellit,<br>
nam tantum a leto, quantum rate fluctibus, absunt.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">305</span><br>
Belligeri Titan magnum cum contigit arcum<br>
ducentemque ferum sinuato spicula nervo,<br>
iam clausum ratione mare est, iam navita portu<br>
infestam noctem fugitat longasque tenebras.<br>
signum erit exoriens nobis tum nocte suprema&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">310</span><br>
scorpios, ille micat super freta caerula cauda.<br>
insequitur gravis arcus et in lucem magis exit.<br>
tunc alto Cynosura redit, tunc totus in undas<br>
mergitur Orion, umeris et vertice Cepheus.<br>
Est etiam, incertum quo cornu missa sagitta,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">315</span><br>
quam servat Iovis ales. habet miracula nulla,<br>
si caelum ascendit Iovis armiger. hic tamen arvo<br>
unguibus innocuis Phrygio rapuit Ganymeden<br>
et telo appositus custos, cum Iuppiter arsit<br>
in puero, luit excidio quem Troia furorem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">320</span><br>
Delphin inde brevis lucet iuxta capricornum<br>
paucis sideribus, tulit hic Atlantida Nymphen<br>
in thalamos, Neptune, tuos, miseratus amantem.<br>
Sidera, quae mundi pars celsior aethere volvit<br>
quaeque vident boream ventis adsueta serenis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">325</span><br>
diximus. hinc alius declivis ducitur ordo,<br>
sentit et insanos obscuris flatibus austros.<br>
Primus in obliquum rapitur sub pectore tauri<br>
Orion. non ulla magis vicina notabit<br>
stella virum, sparsae quam toto corpore flammae;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">330</span><br>
tale caput, magnisque umeris sic balteus ardet,<br>
sic vagina ensis, pernici sic pede lucet.<br>
talis ei custos aderit canis ore timendo.<br>
ore vomit flammam, membris contemptior ignis.<br>
Sirion hunc Grai proprio sub nomine dicunt.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">335</span><br>
cum tetigit solis radios, accenditur aestas,<br>
discernitque ortu longe sata, vivida firmat,<br>
at quibus adfectae frondes aut languida radix,<br>
exanimat. nullo gaudet maiusve minusve<br>
agricola et sidus primo speculatur ab ortu.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">340</span><br>
Auritum leporem sequitur canis et fugit ille,<br>
sic utrumque oritur, sic occidit in freta sidus.<br>
tu parvum leporem rimare sub Orione.<br>
At qua cauda canis languenti desinit astro,<br>
fulgent Argoae stellis aplustria puppis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">345</span><br>
puppe etenim trahitur, non recto libera cursu,<br>
ut cum decurrens inhibet iam navita remos<br>
aversamque ratem votis damnatus ad oram<br>
perligat, optatam cupiens contingere terram.<br>
sed quia pars violata fuit, coeuntia saxa&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">350</span><br>
numine Iunonis tutus cum fugit Iason,<br>
haec micat in caelo, lateri non amplior auctus,<br>
quam surgit malus; qua debet reddere proram,<br>
intercepta perit nulla sub imagine forma;<br>
puppis demisso tantum stat lucida clavo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">355</span><br>
Haud procul expositam sequitur Nereia pristis<br>
Andromedam. media est Solis via, cum tamen illa<br>
terretur monstro pelagi gaudetque sub axe<br>
diverso posita et boreae vicina legenti.<br>
auster pristin agit. duo sidera perlegit unum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">360</span><br>
namque aries supra pristin piscesque feruntur.<br>
belua sed ponti non multum praeterit amnem,<br>
amnem, qui Phaethonta suas deflevit ad undas,<br>
postquam patris equos non aequo pondere rexit,<br>
vulnere reddentem flammas Iovis; hunc, nova silva,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">365</span><br>
planxere ignotis maestae Phaethontides ulnis.<br>
Eridanus medius liquidis interiacet astris.<br>
huius pars undae laevum ferit Orionis<br>
lapsa pedem. procul ambobus qui piscibus unus<br>
vincula conectit, nodus cristam super ipsam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">370</span><br>
aequoreae pristis radiat. sunt libera caelo<br>
sidera non ullam specie reddentia formam<br>
sub leporis latus aversam post denique puppim<br>
inter et Eridani flexus clavumque carinae.<br>
atque haec ipsa notast nullam praebere figuram,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">375</span><br>
sunt etenim toto sparsi sine nomine mundo<br>
inter signa ignes, quibus etsi propria desit<br>
forma, per appositi noscuntur lumina signi.<br>
Est etiam a geminis diversus piscibus unus,<br>
qui borean fugitat, totus directus in austros,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">380</span><br>
ventre sub aegoceri, pristin conversus ad imam.<br>
infimus hydrochoos sed qua vestigia figit,<br>
sunt aliae stellae; qua caudam belua flectit<br>
quaque caput piscis, media regione locatae<br>
nullum nomen habent nec causast nominis ulla,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">385</span><br>
sic tenuis cunctis iam paene evanuit ardor.<br>
nec procul hinc dextra defundit aquarius undas<br>
atque imitata cadunt errantis signa liquoris.<br>
e quibus una magis sub cauda flamma relucet<br>
squamigerae pristis, pedibus subit altera signi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">390</span><br>
fundentis latices. est et sine honore corona<br>
ante sagittiferi paullum pernicia crura.<br>
Scorpios erecta torquet qua spicula cauda,<br>
turibulum vicinum austris sacro igne videbis<br>
arcturum contra; sed quanto tardius ille&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">395</span><br>
oceanum occasu tangit, tanto magis artae<br>
turibuli metae. vix caelum suspicit et iam<br>
praecipiti tractu vastis dimittitur undis.<br>
multa dedit natura homini rata signa salutis<br>
venturamque notis cladem depellere suasit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">400</span><br>
inter certa licet numeres sub nocte cavenda<br>
turibulum, nam si sordebunt cetera caeli<br>
nubibus obductis, illo splendente, timeto,<br>
ne pacem pelagi solvat violentior auster.<br>
tunc mihi *siccentur substricto cornua velo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">405</span><br>
et rigidi emittant flatus per inane rudentes.<br>
quod si deprensae turbavit lintea puppis<br>
incubuitque sinu laxo, vel mergitur undis<br>
prona ratis sorbetque inimicum Nerea prora,<br>
vel si respexit servator Iuppiter, aegre&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">410</span><br>
ultima persolvunt iactati vota salutis;<br>
nec metus ante fugit, quam pars effulserit orbis,<br>
quae boream caelum spectantibus indicet ortum.<br>
Sunt etiam flammis conmissa immania membra<br>
Centauri, capite atque hirsuto pectore et alvo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">415</span><br>
subter candentis hominem reddentia chelas,<br>
inde per ingentis costas, per crura, per armos,<br>
nascitur intacta sonipes sub virgine. dextra<br>
seu praedam e silvis portat seu dona propinquae<br>
placatura deos, cultor Iovis, admovet arae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">420</span><br>
hic erit ille pius Chiron, iustissimus omnis<br>
inter nubigenas et magni doctor Achillis.<br>
hic umero medium scindens iter aetheris alti,<br>
si tenuem traxit nubem stellasque recondit,<br>
toto clarus equo venientis nuntiat euros.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">425</span><br>
Nec procul hinc hydros trahitur, cui cauda superne<br>
Centaurum lucet, tractu subit ille leonem,<br>
pervenit ad cancrum capite et tria sidera tangit.<br>
huic primos tortus crater premit, ulterioris<br>
vocali rostro corvus forat. omnia lucent,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">430</span><br>
et corvus pennis et parvo pondere crater<br>
et spatio triplicis formatus sideris hydros.<br>
Sub geminis procyon fulgenti lumine surgit.<br>
Hic caelo ornatus trahitur noctemque diemque;<br>
sors sua cuique data est; semel adsignata tuentur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">435</span><br>
immoti loca nec longo mutantur in aevo.<br>
quinque aliae stellae diversa lege feruntur<br>
et proprio motu mundo contraria volvunt<br>
curricula exceduntque loco et vestigia mutant.<br>
haud equidem possis alio contingere signo,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">440</span><br>
quae divis sedes. hinc atque hinc saepe videntur<br>
occasus ortusque. neque anfractus brevis illis,<br>
annosasque vias tardus vix perficit orbis.<br>
hoc opus arcanis si credam postmodo Musis,<br>
tempus et ipse labor, patiantur fata, docebit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">445</span><br>
Signorum partis, quorum est praedicta figura,<br>
annum expleturi praecidunt quattuor orbis.<br>
intervalla trium transversus colligat unus.<br>
nec par est illis spatium: duo namque feruntur<br>
inter se aequales; duo, quorum est maxima forma;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">450</span><br>
et totidem rursum praedictis ante minores.<br>
hi semper distant, illos communia signa<br>
committunt. qua se tangunt, pars aequa rotarum<br>
dividitur, binos ut si qui desecet arcus.<br>
Dissimilis quintus liquida sub nocte videtur,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">455</span><br>
sidera cum reddunt sinceros eminus ignis.<br>
lactis ei color, et mediis via lucet in umbris.<br>
Lacteus hic orbis nullo minor orbe rotatur.<br>
Celsior ad boream qui vergit circulus altos<br>
et peragit tractus vicinis haud procul ursis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">460</span><br>
per geminos currit medios, vestigia tangit<br>
aurigae plantamque terit Perseida laevam,<br>
transversae Andromedae latera utraque persecat actus<br>
et totam abs umero dextram; summa ungula pulsu<br>
acris equi ferit orbis iter. tunc candidus ora&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">465</span><br>
cygnus habet iuxta, cubito lucet super ipsum<br>
nixa genu facies et primis ignibus anguis.<br>
effugit at virgo; totus leo, totus in ipso<br>
cancer. ab adversis omnem secat ille leonem<br>
clunibus hirsutique iubam per pectoris exit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">470</span><br>
cancro fulgentes oculi, ceu regula currat<br>
per medios, sic divisi latera utraque tangunt.<br>
hunc octo in partis si quis diviserit orbem,<br>
quinque super terras semper fulgere notabit,<br>
abdi tres undis brevibusque latere sub umbris.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">475</span><br>
hoc cancrum tetigit cum Titan orbe, timeto<br>
aestatem rapidam et solventis corpora morbos.<br>
tunc habet aeterni cursus fastigia summa<br>
erectoque polo brevius non adplicat umquam<br>
candentis currus. adverso nititur orbe,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">480</span><br>
dum tangat metas; pronus devolvitur inde.<br>
Hic boreae propior, contrarius excipit austros;<br>
aegoceros metas hiemis glacialibus austris<br>
aestatisque tenet flagrantia sidera cancer.<br>
hoc medium sidus findit devexior orbis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">485</span><br>
fundentis latices genua implicat; illigat illum<br>
intorta pristis cauda; velocia crura<br>
contingit leporis, canis alvum desecat imam.<br>
desecat et sacrae speciosa aplustria puppis<br>
Centaurique umeros et scorpion ultima cauda&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">490</span><br>
spicula torquentem; magnus micat arcus in illo.<br>
inde austro propior sol est aquilone relicto<br>
et gelidas hiemes hebetato lumine portat.<br>
huius tres caelo partes adsurgere cernes,<br>
quinque latent undis et longa nocte feruntur.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">495</span><br>
Hos inter medius nullo minor orbis agetur,<br>
in quo cum Phoebus radiatos extulit ignes,<br>
dividit aequali spatio noctemque diemque.<br>
bis redit haec facies, librato sidere, mundo,<br>
cum ver fecundum surgit, cum deficit aestas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">500</span><br>
signa aries taurusque aequo tanguntur ab orbe,<br>
sed princeps aries totus fulgebit in illo,<br>
tauri armum subit et flexi duo sidera cruris.<br>
at medium Oriona secat spiramque priorem<br>
hydri et crateram levem corvique forantis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">505</span><br>
ultima, deficiunt nigra qua sidera cauda.<br>
illic et chelas transverso lumine quaeres<br>
et celsi partem anguis et a medio ophiuchum<br>
nec procul inde aquilam, toto capite incubat ardens<br>
Pegasus et longae spatio cervicis inhaeret.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">510</span><br>
hos orbis, quorum tractus et signa notamus,<br>
rectus per medios percurrens traicit axis.<br>
tres intervallis paribus sine fine rotantur<br>
nec mutare vias possunt nec iungere sulcos.<br>
quartus in obliquum tris unus colligat orbis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">515</span><br>
partibus extremis diversos implicat; unum<br>
inter utrumque secat medium desectus ab illo.<br>
non si Palladia doctus formaret ab arte,<br>
distantis orbis melius religasset ab uno.<br>
sed tribus idem ortus omni nascuntur ab aevo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">520</span><br>
atque eadem occasus remanent certissima signa.<br>
Quartus ab oceano tantum vestigia mutat,<br>
obliquo currens spatio, quantum capricornus<br>
aestifero distat cancro, quam latus ad auras<br>
aetherias surgit, tam sacris mergitur undis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">525</span><br>
in sex signiferum si quis diviserit orbem<br>
aequalis partes, succumbet regula binis<br>
inferior signis spatii tantumque tenebit<br>
una, sui lateris quantum a tellure recedit;<br>
nec tamen humanos visus fugit ultimus orbis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">530</span><br>
haec via solis erit bis senis lucida signis.<br>
nobilis hic aries aurato vellere, quondam<br>
qui tulit in Tauros Phrixum, qui prodidit Hellen,<br>
quem propter fabricata ratis, quem perfida Colchis<br>
sopito vigile incesto donavit amori.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">535</span><br>
corniger hic taurus, cuius decepta figura<br>
Europe, thalamis et virginitate relicta,<br>
per freta sublimis tergo mendacia sensit<br>
litora, Cretaeo partus enixa marito.<br>
sunt gemini, quos nulla dies sub Tartara misit;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">540</span><br>
sed caelo semper, nautis laetissima signa,<br>
Ledaeos statuit iuvenis pater ipse deorum.<br>
te quoque, fecundam meteret cum comminus hydram<br>
Alcides ausum morsu contingere *bello<br>
sidere donavit, cancer, Saturnia Iuno,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">545</span><br>
numquam oblita sui, numquam secura noverca.<br>
hinc Nemeaeus erit iuxta leo; tunc pia virgo;<br>
scorpios hinc duplo quam cetera possidet orbe<br>
sidera, per chelas geminato lumine fulgens,<br>
quem mihi diva cavet dicto prius Orione.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">550</span><br>
inde sagittifero tentus curvabitur arcus,<br>
qui solitus Musas venerari supplice plausu<br>
acceptus caelo Phoebeis ardet in armis.<br>
cochlidis inventor, cuius Titania flatu<br>
proelia commisit divorum laetior aetas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">555</span><br>
bellantem comitata Iovem, pietatis honorem,<br>
ut fuerat geminus forma, sic sidere, cepit.<br>
hic, Auguste, tuum genitali corpore numen<br>
attonitas inter gentis patriamque paventem<br>
in caelum tulit et maternis reddidit astris.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">560</span><br>
proximus infestas, olim quas fugerat, undas<br>
Deucalion parvam defundens indicat urnam.<br>
annua concludunt Syriae duo numina piscis<br>
tempora; tunc iterum praedictus nascitur ordo<br>
lanigeri et tauri, geminorum, postea cancri,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">565</span><br>
tunc leo, tunc virgo, tunc scorpios, arcitenensque<br>
et gelidus capricornus et imbrifer et duo pisces.<br>
huius quantum altas demergitur orbis in undas<br>
oceani, tantum liquidum super aera lucet.<br>
nullaque nox bis terna minus caelo trahit astra,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">570</span><br>
nullaque maior erit, quam quanto tempore in auras<br>
orbis perfecti divisus tollitur arcus.<br>
Saepe velis quantum superet cognoscere noctis,<br>
et spe venturae solari pectora lucis.<br>
prima tibi nota solis erit, quo sidere currat,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">575</span><br>
semper enim signo Phoebus radiabit in uno.<br>
cetera tunc propriis ardentia suspice flammis,<br>
quod cadat aut surgat summove feratur in orbe,<br>
quantoque exiliant spatio, cum caerula linquunt;<br>
namque aliis pernix saltus, maiore trahuntur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">580</span><br>
mole alia, oceanum tardo linquentia passu.<br>
quod si nube cava solis via forte latebit,<br>
occulet aut signum conscendens vertice caelum<br>
altus Athos vel Cyllene vel candidus Haemus,<br>
Gargaron aut Ide superisve agitatus Olympus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">585</span><br>
tunc dextra laevaque simul redeuntia signis<br>
sidera si noris, numquam te tempora noctis<br>
effugient, numquam veniens Tithonius ortus.<br>
Cum primum cancrum Tethys emittit in auras,<br>
excipit oceanus Minoae serta coronae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">590</span><br>
occidit et dorso piscis caudaque priore,<br>
mergitur in totos umeros ophiuchus et anguis<br>
ultima cauda micat, tortus habet illa timendos.<br>
nec multo arctophylax hunc longe subiacet astro,<br>
lumine qui primo cum scorpius occidit undis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">595</span><br>
occulitur pedibus; durat tamen arduus ore,<br>
dum rigidum aegoceri signum freta lucida terret.<br>
siderea vix tum satiatus luce bootes<br>
in terras abit et noctis plus parte relinquit.<br>
at contra nullo defectus lumine totus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">600</span><br>
Orion umeris splendebit magnaque divi<br>
vagina et claro caelatus balteus igni.<br>
cornua et Eridanus liquido feret utraque caelo.<br>
At cum prima iuba radiarit flamma leonis,<br>
quicquid parte micat caelo, hoc nascente sub undas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">605</span><br>
omne abit atque feri venientis defugit ora.<br>
tota Iovis mersa est pennis stellantibus ales,<br>
quique genu posito defessus conditur undis<br>
crure tenus; redit in caelum vasti caput hydri<br>
et pernix lepus et procyon et Sirius ipse&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">610</span><br>
totiusque canis rabidi vestigia prima.<br>
Accipe quae vitent exorsae virginis ora:<br>
delphinus notis iam tum deflexerit undis<br>
et lyra dulce sonans et flammis cincta sagitta<br>
et niveus cygnus properarit tangere fluctus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">615</span><br>
utraque penna volans caudam vix lucet ad ipsam,<br>
nigrescitque Padus, terrae qui proximus amnis.<br>
tum caput abscondet sonipes, tum tota latebit<br>
cervix, at contra sublimior hydra feretur<br>
cratera tenus et surgent aplustria puppis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">620</span><br>
Argoae totusque canis; sed cum pia virgo<br>
nascitur, illa ratis media plus arbore lucet.<br>
Surgentis etiam chelas sua signa notabunt:<br>
exilit oceano nunc toto crine bootes,<br>
quem claro veniens arcturus nuntiat ore,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">625</span><br>
celsaque puppis habet, cauda minus attamen hydra,<br>
nixa genu species flexo rediit ardua crure,<br>
partibus haud aliis; nocte eluctata suprema<br>
bis solet illa una caelo se ostendere nocte,<br>
nam si Phoebeos currus, dum longa venit nox,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">630</span><br>
occasu sequitur, rursus fugit oceanum ortu<br>
crure simul chelis fulgens. cum scorpius exit,<br>
iam totis radiat membris miserabile sidus;<br>
at cum tantum abiit, quantum lyra surgit ab undis,<br>
arcus ipsa suo caelo referetur imago.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">635</span><br>
imperfecta redit caelo tum tota corona<br>
et Chiron pius ad caudam cognoscitur imam.<br>
Pegasus abscondit toto tunc pectore pennas<br>
nec lucet cauda praemersus pectore cygnus.<br>
abdit et Andromede vultus et maxima pristis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">640</span><br>
occasu insequitur metuentis virginis ora,<br>
crista super caelo fulget. caput abditur ipse<br>
regalis Cepheus alias intactus ab undis.<br>
Scorpios exoriens, cum clarus fugerit amnis,<br>
scorpios Oriona fugat, pavet ille sequentem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">645</span><br>
sis vati placata, precor, Latonia virgo;<br>
non ego, non primus, veteres cecinere poetae,<br>
virginis intactas quondam contingere vestes<br>
ausum hominem divae sacrum temerasse pudorem.<br>
devotus poenae tunc impius ille futurae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">650</span><br>
nudabatque feris angusto stipite silvas<br>
pacatamque Chion dono dabat Oenopioni.<br>
haud patiens sed enim Phoebi germana repente<br>
numinis ultorem media tellure revulsa<br>
scorpion ingenti maiorem contulit hostem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">655</span><br>
parcite, mortales, numquam levis ira deorum.<br>
horret vulnus adhuc et spicula tincta veneno<br>
flebilis Orion et quamquam parte relicta<br>
caeli *paene fugit, tamen altis mergitur undis,<br>
scorpios ardenti cum pectore contigit ortus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">660</span><br>
nil super Andromedae, nil pristis luce fruetur.<br>
in caput atque umeros rapit orbis Cassiepiam,<br>
declivemque trahunt aeterni pondera mundi<br>
corruptaque cadit forma, certaverat olim<br>
qua senis aequorei natis, cum litore Canchli&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">665</span><br>
Doridos et Panopes spectasset stulta choreas.<br>
illa abit oceano, totius serta coronae<br>
in caelum redeunt, totum se liberat hydrus.<br>
cruribus exspectat Chiron, obscurior arcu,<br>
corpore iam toto vasto sub vertice clarus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">670</span><br>
tum fera, quam dextra portat Centaurus, in auras<br>
exilit et claris aperitur flexibus anguis;<br>
innixumque genu laeva minus aequora linquunt.<br>
At cum prima subit facies remeabilis arcus,<br>
iam sicca oceano Chiron pernicia crura&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">675</span><br>
expulit et celsis ophiuchus fulget in astris.<br>
nil trahit obscurum serpens et trunca recepta<br>
desinit esse manu membris deformis imago.<br>
iam lyra cum superis et cygni dextera penna,<br>
radit tellurem rediens cum sidere Cepheus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">680</span><br>
tum canis abscondit totius corporis ignis<br>
et latet Orion et semper tutus in undis<br>
est lepus Argoaeque ratis, qua flexile signum<br>
in puppim formatur, adhuc aplustria lucent.<br>
mergitur et Perseus et caprae nobile lumen.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">685</span><br>
Aurigam totum abscondit veniens capricornus<br>
atque omnem ornatum venerandae numine puppis.<br>
tum procyon obscurus abit; redit armiger uncis<br>
unguibus, ante omnis gratus tibi, Iuppiter, ales.<br>
omnibus et stellis cygnus redit et leve telum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">690</span><br>
et parvus delphinus et apta altaria sacris.<br>
Geminus exsurgit Minoia nota corona.<br>
Hydrochoos caelum scandens simul evocat ore<br>
et cervice tenus fidentem Pegason alis.<br>
aversum Chirona trahit nox atra sub undas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">695</span><br>
oceanus caudam tinguit, nondum capit ora,<br>
non vastos umeros, non pectora tristia setis.<br>
hydram plus mediam condit, pars tertia lucet.<br>
Hanc pisces abdunt orti totumque biformem.<br>
cum geminos pisces aquilonis provocat aura,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">700</span><br>
ille etiam surgit, qui tristis respicit austros;<br>
piscibus ille simul surgit, sed liberat ortus,<br>
cum pernix aries in caelum cornua tollit.<br>
pisces educunt Cepheida; laetior illa<br>
Nereidas pontumque fugit caeloque refertur.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">705</span><br>
Ortus lanigeri properabunt condere sacrum<br>
turibulum; patrio fulgebit in aethere Perseus.<br>
Persea cum pennae reddunt, iam Plias ab undis<br>
effugit et dextro tauri cognoscitur armo.<br>
fixus ut in curru trahitur sine curribus ullis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">710</span><br>
Myrtilos. haut totum cernes, non integer ipse<br>
in caelum redit, at pars dextera mergitur undis;<br>
vertice lucebit, teneros manus efferet haedos.<br>
laeva Iovis nutrix umero radiabit in ipso,<br>
proxima telluri nascetur planta sinistra.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">715</span><br>
cetera cum geminis perfecto sidere surgent.<br>
Tauro pistricis pariter cristaeque refulgent<br>
caudaque; vicinum terris iam cerne booten.<br>
et cum se genibus demisit pars ophiuchi,<br>
signum erit, oceano geminos remeare relicto.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">720</span><br>
totaque iam pristis lucebunt squamea terga;<br>
Eridani et primos deprendat navita fontes,<br>
caelum conspiciens, dum claro se movet ortu<br>
Orion; habet ille notas, quae tempora noctis<br>
significent, ventosve truces fidamve quietem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">725</span>
</p>
<p class=border></P>
<p>
<table border=0 cellspacing=15 cellpadding=0 align=CENTER>
<tr>
	<td><a href="misc.html">The Miscellany</A>
	<td><a href="index.html">The Latin Library</A>
	<td><a href="classics.html">The Classics Page</A>
</TABLE>
</P>
</BODY>
</HTML>