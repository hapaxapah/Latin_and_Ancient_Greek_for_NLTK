<html>
	<head>
		<title>
			Lucretius: De Rerum Natura VI
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>TITI LVCRETI CARI DE RERVM NATVRA LIBER SEXTVS
</p>

<p class=border></P>

<p>
Primae frugiparos fetus mortalibus aegris<br>
dididerunt quondam praeclaro nomine Athenae<br>
et recreaverunt vitam legesque rogarunt<br>
et primae dederunt solacia dulcia vitae,<br>
cum genuere virum tali cum corde repertum,<br>
omnia veridico qui quondam ex ore profudit;<br>
cuius et extincti propter divina reperta<br>
divolgata vetus iam ad caelum gloria fertur.<br>
nam cum vidit hic ad victum quae flagitat usus<br>
omnia iam ferme mortalibus esse parata<br>
et, pro quam possent, vitam consistere tutam,<br>
divitiis homines et honore et laude potentis<br>
affluere atque bona gnatorum excellere fama,<br>
nec minus esse domi cuiquam tamen anxia cordi,<br>
atque animi ingratis vitam vexare sine ulla<br>
pausa atque infestis cogi saevire querellis,<br>
intellegit ibi vitium vas efficere ipsum<br>
omniaque illius vitio corrumpier intus,<br>
quae conlata foris et commoda cumque venirent;<br>
partim quod fluxum pertusumque esse videbat,<br>
ut nulla posset ratione explerier umquam,<br>
partim quod taetro quasi conspurcare sapore<br>
omnia cernebat, quae cumque receperat, intus.<br>
veridicis igitur purgavit pectora dictis<br>
et finem statuit cuppedinis atque timoris<br>
exposuitque bonum summum, quo tendimus omnes,<br>
quid foret, atque viam monstravit, tramite parvo<br>
qua possemus ad id recto contendere cursu,<br>
quidve mali foret in rebus mortalibus passim,<br>
quod fieret naturali varieque volaret<br>
seu casu seu vi, quod sic natura parasset,<br>
et quibus e portis occurri cuique deceret,<br>
et genus humanum frustra plerumque probavit<br>
volvere curarum tristis in pectore fluctus.<br>
nam vel uti pueri trepidant atque omnia caecis<br>
in tenebris metuunt, sic nos in luce timemus<br>
inter dum, nihilo quae sunt metuenda magis quam<br>
quae pueri in tenebris pavitant finguntque futura.<br>
hunc igitur terrorem animi tenebrasque necessest<br>
non radii solis nec lucida tela diei<br>
discutiant, sed naturae species ratioque.<br>
quo magis inceptum pergam pertexere dictis.<br>
&nbsp;&nbsp;&nbsp;&nbsp;Et quoniam docui mundi mortalia templa<br>
esse [et] nativo consistere corpore caelum,<br>
et quae cumque in eo fiunt fierique necessest<br>
pleraque dissolui, qui restant percipe porro,<br>
quandoquidem semel insignem conscendere currum<br>
* * *<br>
tu mihi supremae praescripta ad candida callis<br>
currenti spatium praemonstra, callida musa<br>
Calliope, requies hominum divomque voluptas,<br>
te duce ut insigni capiam cum laude coronam.<br>
* * *<br>
 ventorum existant, placentur [ut] omnia rursum<br>
* * *<br>
quae fuerint, sint placato conversa furore.<br>
cetera quae fieri in terris caeloque tuentur<br>
mortales, pavidis cum pendent mentibus saepe<br>
et faciunt animos humilis formidine divom<br>
depressosque premunt ad terram propterea quod<br>
ignorantia causarum conferre deorum<br>
cogit ad imperium res et concedere regnum.<br>
[quorum operum causas nulla ratione videre<br>
possunt ac fieri divino numine rentur.]<br>
nam bene qui didicere deos securum agere aevom,<br>
si tamen interea mirantur qua ratione<br>
quaeque geri possint, praesertim rebus in illis<br>
quae supera caput aetheriis cernuntur in oris,<br>
rursus in antiquas referuntur religionis<br>
et dominos acris adsciscunt, omnia posse<br>
quos miseri credunt, ignari quid queat esse,<br>
quid nequeat, finita potestas denique cuique<br>
qua nam sit ratione atque alte terminus haerens;<br>
quo magis errantes caeca ratione feruntur.<br>
quae nisi respuis ex animo longeque remittis<br>
dis indigna putare alienaque pacis eorum,<br>
delibata deum per te tibi numina sancta<br>
saepe oberunt; non quo violari summa deum vis<br>
possit, ut ex ira poenas petere inbibat acris,<br>
sed quia tute tibi placida cum pace quietos<br>
constitues magnos irarum volvere fluctus,<br>
nec delubra deum placido cum pectore adibis,<br>
nec de corpore quae sancto simulacra feruntur<br>
in mentes hominum divinae nuntia formae,<br>
suscipere haec animi tranquilla pace valebis.<br>
inde videre licet qualis iam vita sequatur.<br>
quam quidem ut a nobis ratio verissima longe<br>
reiciat, quamquam sunt a me multa profecta,<br>
multa tamen restant et sunt ornanda politis<br>
versibus; est ratio caeli<que igni>sque tenenda,<br>
sunt tempestates et fulmina clara canenda,<br>
quid faciant et qua de causa cumque ferantur;<br>
ne trepides caeli divisis partibus amens,<br>
unde volans ignis pervenerit aut in utram se<br>
verterit hinc partim, quo pacto per loca saepta<br>
insinuarit, et hinc dominatus ut extulerit se.<br>
[quorum operum causas nulla ratione videre<br>
possunt ac fieri divino numine rentur.]<br>
&nbsp;&nbsp;&nbsp;&nbsp;Principio tonitru quatiuntur caerula caeli<br>
propterea quia concurrunt sublime volantes<br>
aetheriae nubes contra pugnantibus ventis.<br>
nec fit enim sonitus caeli de parte serena,<br>
verum ubi cumque magis denso sunt agmine nubes,<br>
tam magis hinc magno fremitus fit murmure saepe.<br>
praeterea neque tam condenso corpore nubes<br>
esse queunt quam sunt lapides ac ligna, neque autem<br>
tam tenues quam sunt nebulae fumique volantes;<br>
nam cadere aut bruto deberent pondere pressae<br>
 ut lapides, aut ut fumus constare nequirent<br>
nec cohibere nives gelidas et grandinis imbris.<br>
&nbsp;&nbsp;&nbsp;&nbsp;Dant etiam sonitum patuli super aequora mundi,<br>
carbasus ut quondam magnis intenta theatris<br>
dat crepitum malos inter iactata trabesque,<br>
inter dum perscissa furit petulantibus auris<br>
et fragilis [sonitus] chartarum commeditatur;<br>
id quoque enim genus in tonitru cognoscere possis,<br>
aut ubi suspensam vestem chartasque volantis<br>
verberibus venti versant planguntque per auras.<br>
fit quoque enim inter dum [ut] non tam concurrere nubes<br>
frontibus adversis possint quam de latere ire<br>
diverso motu radentes corpora tractim,<br>
aridus unde auris terget sonus ille diuque<br>
ducitur, exierunt donec regionibus artis.<br>
&nbsp;&nbsp;&nbsp;&nbsp;Hoc etiam pacto tonitru concussa videntur<br>
omnia saepe gravi tremere et divolsa repente<br>
maxima dissiluisse capacis moenia mundi,<br>
cum subito validi venti conlecta procella<br>
nubibus intorsit sese conclusaque ibidem<br>
turbine versanti magis ac magis undique nubem<br>
cogit uti fiat spisso cava corpore circum,<br>
post ubi conminuit vis eius et impetus acer,<br>
tum perterricrepo sonitu dat scissa fragorem.<br>
nec mirum, cum plena animae vensicula parva<br>
saepe haud dat parvum sonitum displosa repente.<br>
&nbsp;&nbsp;&nbsp;&nbsp;Est etiam ratio, cum venti nubila perflant,<br>
ut sonitus faciant; etenim ramosa videmus<br>
nubila saepe modis multis atque aspera ferri;<br>
scilicet ut, crebram silvam cum flamina cauri<br>
perflant, dant sonitum frondes ramique fragorem.<br>
&nbsp;&nbsp;&nbsp;&nbsp;Fit quoque ut inter dum validi vis incita venti<br>
perscindat nubem perfringens impete recto;<br>
nam quid possit ibi flatus manifesta docet res,<br>
hic, ubi lenior est, in terra cum tamen alta<br>
arbusta evolvens radicibus haurit ab imis.<br>
sunt etiam fluctus per nubila, qui quasi murmur<br>
dant in frangendo graviter; quod item fit in altis<br>
fluminibus magnoque mari, cum frangitur aestus.<br>
&nbsp;&nbsp;&nbsp;&nbsp;Fit quoque, ubi e nubi in nubem vis incidit ardens<br>
fulminis; haec multo si forte umore recepit<br>
ignem, continuo magno clamore trucidat;<br>
ut calidis candens ferrum e fornacibus olim<br>
stridit, ubi in gelidum propter demersimus imbrem.<br>
&nbsp;&nbsp;&nbsp;&nbsp;Aridior porro si nubes accipit ignem,<br>
uritur ingenti sonitu succensa repente,<br>
lauricomos ut si per montis flamma vagetur<br>
turbine ventorum comburens impete magno;<br>
nec res ulla magis quam Phoebi Delphica laurus<br>
terribili sonitu flamma crepitante crematur.<br>
&nbsp;&nbsp;&nbsp;&nbsp;Denique saepe geli multus fragor atque ruina<br>
grandinis in magnis sonitum dat nubibus alte;<br>
ventus enim cum confercit, franguntur in artum<br>
concreti montes nimborum et grandine mixti.<br>
&nbsp;&nbsp;&nbsp;&nbsp;Fulgit item, nubes ignis cum semina multa<br>
 excussere suo concursu, ceu lapidem si<br>
percutiat lapis aut ferrum; nam tum quoque lumen<br>
exilit et claras scintillas dissipat ignis.<br>
sed tonitrum fit uti post auribus accipiamus,<br>
fulgere quam cernant oculi, quia semper ad auris<br>
tardius adveniunt quam visum quae moveant res.<br>
id licet hinc etiam cognoscere: caedere si quem<br>
ancipiti videas ferro procul arboris auctum,<br>
ante fit ut cernas ictum quam plaga per auris<br>
det sonitum; sic fulgorem quoque cernimus ante<br>
quam tonitrum accipimus, pariter qui mittitur igni<br>
e simili causa, concursu natus eodem.<br>
&nbsp;&nbsp;&nbsp;&nbsp;Hoc etiam pacto volucri loca lumine tingunt<br>
nubes et tremulo tempestas impete fulgit.<br>
ventus ubi invasit nubem et versatus ibidem<br>
fecit ut ante cavam docui spissescere nubem,<br>
mobilitate sua fervescit; ut omnia motu<br>
percalefacta vides ardescere, plumbea vero<br>
glans etiam longo cursu volvenda liquescit.<br>
ergo fervidus hic nubem cum perscidit atram,<br>
dissipat ardoris quasi per vim expressa repente<br>
semina, quae faciunt nictantia fulgura flammae;<br>
inde sonus sequitur, qui tardius adlicit auris<br>
quam quae perveniunt oculorum ad lumina nostra.<br>
scilicet hoc densis fit nubibus et simul alte<br>
extructis aliis alias super impete miro.<br>
ne tibi sit frudi quod nos inferne videmus<br>
quam sint lata magis quam sursum extructa quid extent.<br>
contemplator enim, cum montibus adsimulata<br>
nubila portabunt venti transversa per auras,<br>
aut ubi per magnos montis cumulata videbis<br>
insuper esse aliis alia atque urguere superna<br>
in statione locata sepultis undique ventis;<br>
tum poteris magnas moles cognoscere eorum<br>
speluncasque vel ut saxis pendentibus structas<br>
cernere, quas venti cum tempestate coorta<br>
conplerunt, magno indignantur murmure clausi<br>
nubibus in caveisque ferarum more minantur,<br>
nunc hinc nunc illinc fremitus per nubila mittunt,<br>
quaerentesque viam circum versantur et ignis<br>
semina convolvunt [e] nubibus atque ita cogunt<br>
multa rotantque cavis flammam fornacibus intus,<br>
donec divolsa fulserunt nube corusci.<br>
&nbsp;&nbsp;&nbsp;&nbsp;Hac etiam fit uti de causa mobilis ille<br>
devolet in terram liquidi color aureus ignis,<br>
semina quod nubes ipsas permulta necessust<br>
ignis habere; etenim cum sunt umore sine ullo,<br>
flammeus [est] plerumque colos et splendidus ollis.<br>
quippe etenim solis de lumine multa necessest<br>
concipere, ut merito rubeant ignesque profundant.<br>
hasce igitur cum ventus agens contrusit in unum<br>
compressitque locum cogens, expressa profundunt<br>
semina, quae faciunt flammae fulgere colores.<br>
&nbsp;&nbsp;&nbsp;&nbsp;Fulgit item, cum rarescunt quoque nubila caeli;<br>
nam cum ventus eas leviter diducit euntis<br>
 dissoluitque, cadant ingratius illa necessest<br>
semina quae faciunt fulgorem. tum sine taetro<br>
terrore atque sonis fulgit nulloque tumultu.<br>
&nbsp;&nbsp;&nbsp;&nbsp;Quod superest, [quali] natura praedita constent<br>
fulmina, declarant ictus et inusta vaporis<br>
signa notaeque gravis halantis sulpuris auras;<br>
ignis enim sunt haec non venti signa neque imbris.<br>
praeterea saepe accendunt quoque tecta domorum<br>
et celeri flamma dominantur in aedibus ipsis.<br>
hunc tibi subtilem cum primis ignibus ignem<br>
constituit natura minutis mobilibusque<br>
corporibus, cui nil omnino obsistere possit.<br>
transit enim validum fulmen per saepta domorum<br>
clamor ut ac voces, transit per saxa, per aera<br>
et liquidum puncto facit aes in tempore et aurum.<br>
curat item vasis integris vina repente<br>
diffugiant, quia ni mirum facile omnia circum<br>
conlaxat rareque facit lateramina vasis<br>
adveniens calor eius et insinuatus in ipsum<br>
mobiliter soluens differt primordia vini.<br>
quod solis vapor aetatem non posse videtur<br>
efficere usque adeo pollens fervore corusco.<br>
tanto mobilior vis et dominantior haec est.<br>
&nbsp;&nbsp;&nbsp;&nbsp;Nunc ea quo pacto gignantur et impete tanto<br>
fiant ut possint ictu discludere turris,<br>
disturbare domos, avellere tigna trabesque<br>
et monimenta virum commoliri atque ciere,<br>
exanimare homines, pecudes prosternere passim,<br>
cetera de genere hoc qua vi facere omnia possint,<br>
expediam neque [te] in promissis plura morabor.<br>
&nbsp;&nbsp;&nbsp;&nbsp;Fulmina gignier e crassis alteque putandumst<br>
nubibus extructis; nam caelo nulla sereno<br>
nec leviter densis mittuntur nubibus umquam.<br>
nam dubio procul hoc fieri manifesta docet res;<br>
quod tunc per totum concrescunt ae&euml;ra nubes,<br>
undique uti tenebras omnis Acherunta reamur<br>
liquisse et magnas caeli complesse cavernas,<br>
&AElig;usque adeo tetra nimborum nocte coorta<br>
inpendent atrae formidinis ora superne,&AElig;<br>
cum commoliri tempestas fulmina coeptat.<br>
praeterea persaepe niger quoque per mare nimbus,<br>
ut picis e caelo demissum flumen, in undas<br>
sic cadit effertus tenebris procul et trahit atram<br>
fulminibus gravidam tempestatem atque procellis,<br>
ignibus ac ventis cum primis ipse repletus,<br>
in terra quoque ut horrescant ac tecta requirant.<br>
sic igitur supera nostrum caput esse putandumst<br>
tempestatem altam; neque enim caligine tanta<br>
obruerent terras, nisi inaedificata superne<br>
multa forent multis exempto nubila sole;<br>
nec tanto possent venientes opprimere imbri,<br>
flumina abundare ut facerent camposque natare,<br>
si non extructis foret alte nubibus aether.<br>
hic igitur ventis atque ignibus omnia plena<br>
sunt; ideo passim fremitus et fulgura fiunt.<br>
 quippe etenim supra docui permulta vaporis<br>
semina habere cavas nubes et multa necessest<br>
concipere ex solis radiis ardoreque eorum.<br>
hoc ubi ventus eas idem qui cogit in unum<br>
forte locum quemvis, expressit multa vaporis<br>
semina seque simul cum eo commiscuit igni,<br>
insinuatus ibi vortex versatur in arto<br>
et calidis acuit fulmen fornacibus intus;<br>
nam duplici ratione accenditur: ipse sua cum<br>
mobilitate calescit et e contagibus ignis.<br>
inde ubi percaluit venti vis [et] gravis ignis<br>
impetus incessit, maturum tum quasi fulmen<br>
perscindit subito nubem ferturque coruscis<br>
omnia luminibus lustrans loca percitus ardor.<br>
quem gravis insequitur sonitus, displosa repente<br>
opprimere ut caeli videantur templa superne.<br>
inde tremor terras graviter pertemptat et altum<br>
murmura percurrunt caelum; nam tota fere tum<br>
tempestas concussa tremit fremitusque moventur.<br>
quo de concussu sequitur gravis imber et uber,<br>
omnis uti videatur in imbrem vertier aether<br>
atque ita praecipitans ad diluviem revocare;<br>
tantus discidio nubis ventique procella<br>
mittitur, ardenti sonitus cum provolat ictu.<br>
&nbsp;&nbsp;&nbsp;&nbsp;Est etiam cum vis extrinsecus incita venti<br>
incidit in validam maturo culmine nubem;<br>
quam cum perscidit, extemplo cadit igneus ille<br>
vertex, quem patrio vocitamus nomine fulmen.<br>
hoc fit idem in partis alias, quo cumque tulit vis.<br>
&nbsp;&nbsp;&nbsp;&nbsp;Fit quoque ut inter dum venti vis missa sine igni<br>
igniscat tamen in spatio longoque meatu,<br>
dum venit amittens in cursu corpora quaedam<br>
grandia, quae nequeunt pariter penetrare per auras,<br>
atque alia ex ipso conradens ae&euml;re portat<br>
parvola, quae faciunt ignem commixta volando;<br>
non alia longe ratione ac plumbea saepe<br>
fervida fit glans in cursu, cum multa rigoris<br>
corpora dimittens ignem concepit in auris.<br>
&nbsp;&nbsp;&nbsp;&nbsp;Fit quoque ut ipsius plagae vis excitet ignem,<br>
frigida cum venti pepulit vis missa sine igni,<br>
ni mirum quia, cum vehementi perculit ictu,<br>
confluere ex ipso possunt elementa vaporis<br>
et simul ex illa quae tum res excipit ictum;<br>
ut, lapidem ferro cum caedimus, evolat ignis,<br>
nec, quod frigida vis ferrist, hoc setius illi<br>
semina concurrunt calidi fulgoris ad ictum.<br>
sic igitur quoque res accendi fulmine debet,<br>
opportuna fuit si forte et idonea flammis.<br>
nec temere omnino plane vis frigida venti<br>
esse potest, ea quae tanta vi missa supernest,<br>
quin, prius in cursu si non accenditur igni,<br>
at tepefacta tamen veniat commixta calore.<br>
&nbsp;&nbsp;&nbsp;&nbsp;Mobilitas autem fit fulminis et gravis ictus<br>
et celeri ferme percurrunt fulmina lapsu,<br>
nubibus ipsa quod omnino prius incita se vis<br>
 colligit et magnum conamen sumit eundi,<br>
inde ubi non potuit nubes capere inpetis auctum,<br>
exprimitur vis atque ideo volat impete miro,<br>
ut validis quae de tormentis missa feruntur.<br>
&nbsp;&nbsp;&nbsp;&nbsp;Adde quod e parvis et levibus est elementis,<br>
nec facilest tali naturae obsistere quicquam;<br>
inter enim fugit ac penetrat per rara viarum,<br>
non igitur multis offensibus in remorando<br>
haesitat, hanc ob rem celeri volat impete labens.<br>
&nbsp;&nbsp;&nbsp;&nbsp;Deinde, quod omnino natura pondera deorsum<br>
omnia nituntur, cum plagast addita vero,<br>
mobilitas duplicatur et impetus ille gravescit,<br>
ut vehementius et citius quae cumque morantur<br>
obvia discutiat plagis itinerque sequatur.<br>
&nbsp;&nbsp;&nbsp;&nbsp;Denique quod longo venit impete, sumere debet<br>
mobilitatem etiam atque etiam, quae crescit eundo<br>
et validas auget viris et roborat ictum;<br>
nam facit ut quae sint illius semina cumque<br>
e regione locum quasi in unum cuncta ferantur,<br>
omnia coniciens in eum volventia cursum.<br>
&nbsp;&nbsp;&nbsp;&nbsp;Forsitan ex ipso veniens trahat ae&euml;re quaedam<br>
corpora, quae plagis incendunt mobilitatem.<br>
incolumisque venit per res atque integra transit<br>
multa, foraminibus liquidus quia transviat ignis.<br>
multaque perfringit, cum corpora fulminis ipsa<br>
corporibus rerum inciderunt, qua texta tenentur.<br>
dissoluit porro facile aes aurumque repente<br>
conferve facit, e parvis quia facta minute<br>
corporibus vis est et levibus ex elementis,<br>
quae facile insinuantur et insinuata repente<br>
dissoluont nodos omnis et vincla relaxant.<br>
&nbsp;&nbsp;&nbsp;&nbsp;Autumnoque magis stellis fulgentibus alta<br>
concutitur caeli domus undique totaque tellus,<br>
et cum tempora se veris florentia pandunt.<br>
frigore enim desunt ignes ventique calore<br>
deficiunt neque sunt tam denso corpore nubes.<br>
interutrasque igitur cum caeli tempora constant,<br>
tum variae causae concurrunt fulminis omnes.<br>
nam fretus ipse anni permiscet frigus [ad] aestum.<br>
quorum utrumque opus est fabricanda ad fulmina nubi,<br>
ut discordia [sit] rerum magnoque tumultu<br>
ignibus et ventis furibundus fluctuet ae&euml;r.<p>
<br>
ut discordia [sit] rerum magnoque tumultu<br>
ignibus et ventis furibundus fluctuet ae&euml;r.<br>
prima caloris enim pars est postrema rigoris;<br>
tempus id est vernum; quare pugnare necessest<br>
dissimilis [res] inter se turbareque mixtas.<br>
et calor extremus primo cum frigore mixtus<br>
volvitur, autumni quod fertur nomine tempus,<br>
hic quoque confligunt hiemes aestatibus acres.<br>
propterea [freta] sunt haec anni nominitanda,<br>
nec mirumst, in eo si tempore plurima fiunt<br>
fulmina tempestasque cietur turbida caelo,<br>
 ancipiti quoniam bello turbatur utrimque,<br>
hinc flammis, illinc ventis umoreque mixto.<br>
&nbsp;&nbsp;&nbsp;&nbsp;Hoc est igniferi naturam fulminis ipsam<br>
perspicere et qua vi faciat rem quamque videre,<br>
non Tyrrhena retro volventem carmina frustra<br>
indicia occultae divum perquirere mentis,<br>
unde volans ignis pervenerit aut in utram se<br>
verterit hinc partim, quo pacto per loca saepta<br>
insinuarit, et hinc dominatus ut extulerit se,<br>
quidve nocere queat de caelo fulminis ictus.<br>
quod si Iuppiter atque alii fulgentia divi<br>
terrifico quatiunt sonitu caelestia templa<br>
et iaciunt ignem quo cuiquest cumque voluntas,<br>
cur quibus incautum scelus aversabile cumquest<br>
non faciunt icti flammas ut fulguris halent<br>
pectore perfixo, documen mortalibus acre,<br>
et potius nulla sibi turpi conscius in re<br>
volvitur in flammis innoxius inque peditur<br>
turbine caelesti subito correptus et igni?<br>
cur etiam loca sola petunt frustraque laborant?<br>
an tum bracchia consuescunt firmantque lacertos?<br>
in terraque patris cur telum perpetiuntur<br>
optundi? cur ipse sinit neque parcit in hostis?<br>
denique cur numquam caelo iacit undique puro<br>
Iuppiter in terras fulmen sonitusque profundit?<br>
an simul ac nubes successere, ipse in eas tum<br>
descendit, prope ut hinc teli determinet ictus?<br>
in mare qua porro mittit ratione? quid undas<br>
arguit et liquidam molem camposque natantis?<br>
praeterea si vult caveamus fulminis ictum,<br>
cur dubitat facere ut possimus cernere missum?<br>
si nec opinantis autem volt opprimere igni,<br>
cur tonat ex illa parte, ut vitare queamus,<br>
cur tenebras ante et fremitus et murmura concit?<br>
et simul in multas partis qui credere possis<br>
mittere? an hoc ausis numquam contendere factum,<br>
ut fierent ictus uno sub tempore plures?<br>
at saepest numero factum fierique necessest,<br>
ut pluere in multis regionibus et cadere imbris,<br>
fulmina sic uno fieri sub tempore multa.<br>
postremo cur sancta deum delubra suasque<br>
discutit infesto praeclaras fulmine sedes<br>
et bene facta deum frangit simulacra suisque<br>
demit imaginibus violento volnere honorem?<br>
altaque cur plerumque petit loca plurimaque eius<br>
montibus in summis vestigia cernimus ignis?<br>
&nbsp;&nbsp;&nbsp;&nbsp;Quod super est, facilest ex his cognoscere rebus,<br>
presteras Graii quos ab re nominitarunt,<br>
in mare qua missi veniant ratione superne.<br>
nam fit ut inter dum tam quam demissa columna<br>
in mare de caelo descendat, quam freta circum<br>
fervescunt graviter spirantibus incita flabris,<br>
et quae cumque in eo tum sint deprensa tumultu<br>
navigia in summum veniant vexata periclum.<br>
hoc fit ubi inter dum non quit vis incita venti<br>
 rumpere quam coepit nubem, sed deprimit, ut sit<br>
in mare de caelo tam quam demissa columna,<br>
paulatim, quasi quid pugno bracchique superne<br>
coniectu trudatur et extendatur in undas;<br>
quam cum discidit, hinc prorumpitur in mare venti<br>
vis et fervorem mirum concinnat in undis;<br>
versabundus enim turbo descendit et illam<br>
deducit pariter lento cum corpore nubem;<br>
quam simul ac gravidam detrusit ad aequora ponti,<br>
ille in aquam subito totum se inmittit et omne<br>
excitat ingenti sonitu mare fervere cogens.<br>
&nbsp;&nbsp;&nbsp;&nbsp;Fit quoque ut involvat venti se nubibus ipse<br>
vertex conradens ex ae&euml;re semina nubis<br>
et quasi demissum caelo prestera imitetur;<br>
hic ubi se in terras demisit dissoluitque,<br>
turbinis immanem vim provomit atque procellae.<br>
sed quia fit raro omnino montisque necessest<br>
officere in terris, apparet crebrius idem<br>
prospectu maris in magno caeloque patenti.<br>
&nbsp;&nbsp;&nbsp;&nbsp;Nubila concrescunt, ubi corpora multa volando<br>
hoc super in caeli spatio coiere repente<br>
asperiora, modis quae possint indupedita<br>
exiguis tamen inter se compressa teneri.<br>
haec faciunt primum parvas consistere nubes;<br>
inde ea comprendunt inter se conque gregantur<br>
et coniungendo crescunt ventisque feruntur<br>
usque adeo donec tempestas saeva coortast.<br>
&nbsp;&nbsp;&nbsp;&nbsp;Fit quoque uti montis vicina cacumina caelo<br>
quam sint quoque magis, tanto magis edita fument<br>
adsidue fulvae nubis caligine crassa<br>
propterea quia, cum consistunt nubila primum,<br>
ante videre oculi quam possint tenvia, venti<br>
portantes cogunt ad summa cacumina montis;<br>
hic demum fit uti turba maiore coorta<br>
et condensa queant apparere et simul ipso<br>
vertice de montis videantur surgere in aethram.<br>
nam loca declarat sursum ventosa patere<br>
res ipsa et sensus, montis cum ascendimus altos.<br>
&nbsp;&nbsp;&nbsp;&nbsp;Praeterea permulta mari quoque tollere toto<br>
corpora naturam declarant litore vestis<br>
suspensae, cum concipiunt umoris adhaesum.<br>
quo magis ad nubis augendas multa videntur<br>
posse quoque e salso consurgere momine ponti;<br>
nam ratio consanguineast umoribus omnis.<br>
&nbsp;&nbsp;&nbsp;&nbsp;Praeterea fluviis ex omnibus et simul ipsa<br>
surgere de terra nebulas aestumque videmus,<br>
quae vel ut halitus hinc ita sursum expressa feruntur<br>
suffunduntque sua caelum caligine et altas<br>
sufficiunt nubis paulatim conveniundo;<br>
urget enim quoque signiferi super aetheris aestus<br>
et quasi densendo subtexit caerula nimbis.<br>
&nbsp;&nbsp;&nbsp;&nbsp;Fit quoque ut hunc veniant in caelum extrinsecus illa<br>
corpora quae faciunt nubis nimbosque volantis;<br>
innumerabilem enim numerum summamque profundi<br>
esse infinitam docui, quantaque volarent<br>
 corpora mobilitate ostendi quamque repente<br>
immemorabile [per] spatium transire solerent.<br>
haut igitur mirumst, si parvo tempore saepe<br>
tam magnis ventis tempestas atque tenebrae<br>
coperiant maria ac terras inpensa superne,<br>
undique quandoquidem per caulas aetheris omnis<br>
et quasi per magni circum spiracula mundi<br>
exitus introitusque elementis redditus extat.<br>
&nbsp;&nbsp;&nbsp;&nbsp;Nunc age, quo pacto pluvius concrescat in altis<br>
nubibus umor et in terras demissus ut imber<br>
decidat, expediam. primum iam semina aquai<br>
multa simul vincam consurgere nubibus ipsis<br>
omnibus ex rebus pariterque ita crescere utrumque<br>
et nubis et aquam, quae cumque in nubibus extat,<br>
ut pariter nobis corpus cum sanguine crescit,<br>
sudor item atque umor qui cumque est denique membris.<br>
concipiunt etiam multum quoque saepe marinum<br>
umorem, vel uti pendentia vellera lanae,<br>
cum supera magnum mare venti nubila portant.<br>
consimili ratione ex omnibus amnibus umor<br>
tollitur in nubis. quo cum bene semina aquarum<br>
multa modis multis convenere undique adaucta,<br>
confertae nubes umorem mittere certant<br>
dupliciter; nam vis venti contrudit et ipsa<br>
copia nimborum turba maiore coacta<br>
urget et e supero premit ac facit effluere imbris.<br>
praeterea cum rarescunt quoque nubila ventis<br>
aut dissolvuntur solis super icta calore,<br>
mittunt umorem pluvium stillantque, quasi igni<br>
cera super calido tabescens multa liquescat.<br>
sed vehemens imber fit, ubi vehementer utraque<br>
nubila vi cumulata premuntur et impete venti.<br>
at retinere diu pluviae longumque morari<br>
consuerunt, ubi multa cientur semina aquarum<br>
atque aliis aliae nubes nimbique rigantes<br>
insuper atque omni vulgo de parte feruntur,<br>
terraque cum fumans umorem tota redhalat.<br>
hic ubi sol radiis tempestatem inter opacam<br>
adversa fulsit nimborum aspargine contra,<br>
tum color in nigris existit nubibus arqui.<br>
&nbsp;&nbsp;&nbsp;&nbsp;Cetera quae sursum crescunt sursumque creantur,<br>
et quae concrescunt in nubibus, omnia, prorsum<br>
omnia, nix venti grando gelidaeque pruinae<br>
et vis magna geli, magnum duramen aquarum,<br>
et mora quae fluvios passim refrenat aventis,<br>
perfacilest tamen haec reperire animoque videre,<br>
omnia quo pacto fiant quareve creentur,<br>
cum bene cognoris elementis reddita quae sint.<br>
&nbsp;&nbsp;&nbsp;&nbsp;Nunc age, quae ratio terrai motibus extet<br>
percipe. et in primis terram fac ut esse rearis<br>
supter item ut supera ventosis undique plenam<br>
speluncis multosque lacus multasque lucunas<br>
in gremio gerere et rupes deruptaque saxa;<br>
multaque sub tergo terrai flumina tecta<br>
volvere vi fluctus summersos [cae]ca putandumst;<br>
 undique enim similem esse sui res postulat ipsa.<br>
his igitur rebus subiunctis suppositisque<br>
terra superne tremit magnis concussa ruinis,<br>
subter ubi ingentis speluncas subruit aetas;<br>
quippe cadunt toti montes magnoque repente<br>
concussu late disserpunt inde tremores.<br>
et merito, quoniam plaustris concussa tremescunt<br>
tecta viam propter non magno pondere tota,<br>
nec minus exultant, si quidvis cumque viai<br>
ferratos utrimque rotarum succutit orbes.<br>
&nbsp;&nbsp;&nbsp;&nbsp;Fit quoque, ubi in magnas aquae vastasque lucunas<br>
gleba vetustate e terra provolvitur ingens,<br>
ut iactetur aquae fluctu quoque terra vacillans;<br>
ut vas inter [aquas] non quit constare, nisi umor<br>
destitit in dubio fluctu iactarier intus.<br>
&nbsp;&nbsp;&nbsp;&nbsp;Praeterea ventus cum per loca subcava terrae<br>
collectus parte ex una procumbit et urget<br>
obnixus magnis speluncas viribus altas,<br>
incumbit tellus quo venti prona premit vis.<br>
tum supera terram quae sunt extructa domorum<br>
ad caelumque magis quanto sunt edita quaeque,<br>
inclinata minent in eandem prodita partem<br>
protractaeque trabes inpendent ire paratae.<br>
et metuunt magni naturam credere mundi<br>
exitiale aliquod tempus clademque manere,<br>
cum videant tantam terrarum incumbere molem!<br>
quod nisi respirent venti, [vis] nulla refrenet<br>
res neque ab exitio possit reprehendere euntis;<br>
nunc quia respirant alternis inque gravescunt<br>
et quasi collecti redeunt ceduntque repulsi,<br>
saepius hanc ob rem minitatur terra ruinas<br>
quam facit; inclinatur enim retroque recellit<br>
et recipit prolapsa suas in pondere sedes.<br>
hac igitur ratione vacillant omnia tecta,<br>
summa magis mediis, media imis, ima perhilum.<br>
&nbsp;&nbsp;&nbsp;&nbsp;Est haec eiusdem quoque magni causa tremoris.<br>
ventus ubi atque animae subito vis maxima quaedam<br>
aut extrinsecus aut ipsa tellure coorta<br>
in loca se cava terrai coniecit ibique<br>
speluncas inter magnas fremit ante tumultu<br>
versabunda<que> portatur, post incita cum vis<br>
exagitata foras erumpitur et simul altam<br>
diffindens terram magnum concinnat hiatum.<br>
in Syria Sidone quod accidit et fuit Aegi<br>
in Peloponneso, quas exitus hic animai<br>
disturbat urbes et terrae motus obortus.<br>
multaque praeterea ceciderunt moenia magnis<br>
motibus in terris et multae per mare pessum<br>
subsedere suis pariter cum civibus urbes.<br>
quod nisi prorumpit, tamen impetus ipse animai<br>
et fera vis venti per crebra foramina terrae<br>
dispertitur ut horror et incutit inde tremorem;<br>
frigus uti nostros penitus cum venit in artus,<br>
concutit invitos cogens tremere atque movere.<br>
ancipiti trepidant igitur terrore per urbis,<br>
 tecta superne timent, metuunt inferne cavernas<br>
terrai ne dissoluat natura repente,<br>
neu distracta suum late dispandat hiatum<br>
idque suis confusa velit complere ruinis.<br>
proinde licet quamvis caelum terramque reantur<br>
incorrupta fore aeternae mandata saluti:<br>
et tamen inter dum praesens vis ipsa pericli<br>
subdit et hunc stimulum quadam de parte timoris,<br>
ne pedibus raptim tellus subtracta feratur<br>
in barathrum rerumque sequatur prodita summa<br>
funditus et fiat mundi confusa ruina.<br>
* * *<br>
&nbsp;&nbsp;&nbsp;&nbsp;Principio mare mirantur non reddere maius<br>
naturam, quo sit tantus decursus aquarum,<br>
omnia quo veniant ex omni flumina parte.<br>
adde vagos imbris tempestatesque volantes,<br>
omnia quae maria ac terras sparguntque rigantque;<br>
adde suos fontis; tamen ad maris omnia summam<br>
guttai vix instar erunt unius adaugmen;<br>
quo minus est mirum mare non augescere magnum.<br>
&nbsp;&nbsp;&nbsp;&nbsp;Praeterea magnam sol partem detrahit aestu.<br>
quippe videmus enim vestis umore madentis<br>
exsiccare suis radiis ardentibus solem;<br>
at pelage multa et late substrata videmus.<br>
proinde licet quamvis ex uno quoque loco sol<br>
umoris parvam delibet ab aequore partem,<br>
largiter in tanto spatio tamen auferet undis.<br>
&nbsp;&nbsp;&nbsp;&nbsp;Tum porro venti quoque magnam tollere partem<br>
umoris possunt verrentes aequora, ventis<br>
una nocte vias quoniam persaepe videmus<br>
siccari mollisque luti concrescere crustas.<br>
&nbsp;&nbsp;&nbsp;&nbsp;Praeterea docui multum quoque tollere nubes<br>
umorem magno conceptum ex aequore ponti<br>
et passim toto terrarum spargere in orbi,<br>
cum pluit in terris et venti nubila portant.<br>
&nbsp;&nbsp;&nbsp;&nbsp;Postremo quoniam raro cum corpore tellus<br>
est et coniunctast oras maris undique cingens,<br>
debet, ut in mare de terris venit umor aquai,<br>
in terras itidem manare ex aequore salso;<br>
percolatur enim virus retroque remanat<br>
materies umoris et ad caput amnibus omnis<br>
confluit, inde super terras redit agmine dulci<br>
qua via secta semel liquido pede detulit undas.<br>
&nbsp;&nbsp;&nbsp;&nbsp;Nunc ratio quae sit, per fauces montis ut Aetnae<br>
expirent ignes inter dum turbine tanto,<br>
expediam; neque enim mediocri clade coorta<br>
flammae tempestas Siculum dominata per agros<br>
finitimis ad se convertit gentibus ora,<br>
fumida cum caeli scintillare omnia templa<br>
cernentes pavida complebant pectora cura,<br>
quid moliretur rerum natura novarum.<br>
&nbsp;&nbsp;&nbsp;&nbsp;Hisce tibi in rebus latest alteque videndum<br>
et longe cunctas in partis dispiciendum,<br>
ut reminiscaris summam rerum esse profundam<br>
et videas caelum summai totius unum<br>
 quam sit parvula pars et quam multesima constet<br>
nec tota pars, homo terrai quota totius unus.<br>
quod bene propositum si plane contueare<br>
ac videas plane, mirari multa relinquas.<br>
numquis enim nostrum miratur, siquis in artus<br>
accepit calido febrim fervore coortam<br>
aut alium quemvis morbi per membra dolorem?<br>
opturgescit enim subito pes, arripit acer<br>
saepe dolor dentes, oculos invadit in ipsos,<br>
existit sacer ignis et urit corpore serpens<br>
quam cumque arripuit partem repitque per artus,<br>
ni mirum quia sunt multarum semina rerum<br>
et satis haec tellus morbi caelumque mali fert,<br>
unde queat vis immensi procrescere morbi.<br>
sic igitur toti caelo terraeque putandumst<br>
ex infinito satis omnia suppeditare,<br>
unde repente queat tellus concussa moveri<br>
perque mare ac terras rapidus percurrere turbo,<br>
ignis abundare Aetnaeus, flammescere caelum;<br>
id quoque enim fit et ardescunt caelestia templa<br>
et tempestates pluviae graviore coortu<br>
sunt, ubi forte ita se tetulerunt semina aquarum.<br>
'at nimis est ingens incendi turbidus ardor.'<br>
scilicet et fluvius qui visus maximus ei,<br>
qui non ante aliquem maiorem vidit, et ingens<br>
arbor homoque videtur et omnia de genere omni<br>
maxima quae vidit quisque, haec ingentia fingit,<br>
cum tamen omnia cum caelo terraque marique<br>
nil sint ad summam summai totius omnem.<br>
&nbsp;&nbsp;&nbsp;&nbsp;Nunc tamen illa modis quibus inritata repente<br>
flamma foras vastis Aetnae fornacibus efflet,<br>
expediam. primum totius subcava montis<br>
est natura fere silicum suffulta cavernis.<br>
omnibus est porro in speluncis ventus et ae&euml;r.<br>
ventus enim fit, ubi est agitando percitus ae&euml;r.<br>
hic ubi percaluit cale fecitque omnia circum<br>
saxa furens, qua contingit, terramque et ab ollis<br>
excussit calidum flammis velocibus ignem,<br>
tollit se ac rectis ita faucibus eicit alte.<br>
fert itaque ardorem longe longeque favillam<br>
differt et crassa volvit caligine fumum<br>
extruditque simul mirando pondere saxa;<br>
ne dubites quin haec animai turbida sit vis.<br>
praeterea magna ex parti mare montis ad eius<br>
radices frangit fluctus aestumque resolvit.<br>
ex hoc usque mari speluncae montis ad altas<br>
perveniunt subter fauces. hac ire fatendumst<br>
* * *<br>
et penetrare mari penitus res cogit aperto<br>
atque efflare foras ideoque extollere flammam<br>
saxaque subiectare et arenae tollere nimbos.<br>
in summo sunt vertice enim crateres, ut ipsi<br>
nominitant, nos quod fauces perhibemus et ora.<br>
&nbsp;&nbsp;&nbsp;&nbsp;Sunt aliquot quoque res quarum unam dicere causam<br>
non satis est, verum pluris, unde una tamen sit;<br>
 corpus ut exanimum siquod procul ipse iacere<br>
conspicias hominis, fit ut omnis dicere causas<br>
conveniat leti, dicatur ut illius una;<br>
nam [ne]que eum ferro nec frigore vincere possis<br>
interiisse neque a morbo neque forte veneno,<br>
verum aliquid genere esse ex hoc quod contigit ei<br>
scimus. item in multis hoc rebus dicere habemus.<br>
&nbsp;&nbsp;&nbsp;&nbsp;Nilus in aestatem crescit campisque redundat<br>
unicus in terris, Aegypti totius amnis.<br>
is rigat Aegyptum medium per saepe calorem,<br>
aut quia sunt aestate aquilones ostia contra,<br>
anni tempore eo, qui etesiae esse feruntur,<br>
et contra fluvium flantes remorantur et undas<br>
cogentes sursus replent coguntque manere.<br>
nam dubio procul haec adverso flabra feruntur<br>
flumine, quae gelidis ab stellis axis aguntur;<br>
ille ex aestifera parti venit amnis ab austro<br>
inter nigra virum percocto saecla colore<br>
exoriens penitus media ab regione diei.<br>
est quoque uti possit magnus congestus harenae<br>
fluctibus adversis oppilare ostia contra,<br>
cum mare permotum ventis ruit intus harenam;<br>
quo fit uti pacto liber minus exitus amnis<br>
et proclivis item fiat minus impetus undis.<br>
fit quoque uti pluviae forsan magis ad caput ei<br>
tempore eo fiant, quo etesia flabra aquilonum<br>
nubila coniciunt in eas tunc omnia partis.<br>
scilicet, ad mediam regionem eiecta diei<br>
cum convenerunt, ibi ad altos denique montis<br>
contrusae nubes coguntur vique premuntur.<br>
forsitan Aethiopum penitus de montibus altis<br>
crescat, ubi in campos albas descendere ningues<br>
tabificis subigit radiis sol omnia lustrans.<br>
&nbsp;&nbsp;&nbsp;&nbsp;Nunc age, Averna tibi quae sint loca cumque lacusque,<br>
expediam, quali natura praedita constent.<br>
principio, quod Averna vocantur nomine, id ab re<br>
inpositumst, quia sunt avibus contraria cunctis,<br>
e regione ea quod loca cum venere volantes,<br>
remigii oblitae pennarum vela remittunt<br>
praecipitesque cadunt molli cervice profusae<br>
in terram, si forte ita fert natura locorum,<br>
aut in aquam, si forte lacus substratus Averni.<br>
is locus est Cumas aput, acri sulpure montis<br>
oppleti calidis ubi fumant fontibus aucti.<br>
est et Athenaeis in moenibus, arcis in ipso<br>
vertice, Palladis ad templum Tritonidis almae,<br>
quo numquam pennis appellunt corpora raucae<br>
cornices, non cum fumant altaria donis;<br>
usque adeo fugitant non iras Palladis acris<br>
pervigili causa, Graium ut cecinere poe&euml;tae,<br>
sed natura loci opus efficit ipsa suapte.<br>
in Syria quoque fertur item locus esse videri,<br>
quadripedes quoque quo simul ac vestigia primum<br>
intulerint, graviter vis cogat concidere ipsa,<br>
manibus ut si sint divis mactata repente.<br>
 omnia quae naturali ratione geruntur,<br>
et quibus e fiant causis apparet origo;<br>
ianua ne pote eis Orci regionibus esse<br>
credatur, post hinc animas Acheruntis in oras<br>
ducere forte deos manis inferne reamur,<br>
naribus alipedes ut cervi saepe putantur<br>
ducere de latebris serpentia saecla ferarum.<br>
quod procul a vera quam sit ratione repulsum<br>
percipe; nam de re nunc ipsa dicere conor.<br>
&nbsp;&nbsp;&nbsp;&nbsp;Principio hoc dico, quod dixi saepe quoque ante,<br>
in terra cuiusque modi rerum esse figuras;<br>
multa, cibo quae sunt, vitalia multaque, morbos<br>
incutere et mortem quae possint adcelerare.<br>
et magis esse aliis alias animantibus aptas<br>
res ad vitai rationem ostendimus ante<br>
propter dissimilem naturam dissimilisque<br>
texturas inter sese primasque figuras.<br>
multa meant inimica per auris, multa per ipsas<br>
insinuant naris infesta atque aspera tactu,<br>
nec sunt multa parum tactu vitanda neque autem<br>
aspectu fugienda saporeque tristia quae sint.<br>
&nbsp;&nbsp;&nbsp;&nbsp;Deinde videre licet quam multae sint homini res<br>
acriter infesto sensu spurcaeque gravisque;<br>
arboribus primum certis gravis umbra tributa<br>
usque adeo, capitis faciant ut saepe dolores,<br>
siquis eas subter iacuit prostratus in herbis.<br>
est etiam magnis Heliconis montibus arbos<br>
floris odore hominem taetro consueta necare.<br>
scilicet haec ideo terris ex omnia surgunt,<br>
multa modis multis multarum semina rerum<br>
quod permixta gerit tellus discretaque tradit.<br>
nocturnumque recens extinctum lumen ubi acri<br>
nidore offendit nares, consopit ibidem,<br>
concidere et spumas qui morbo mittere suevit.<br>
castoreoque gravi mulier sopita recumbit,<br>
et manibus nitidum teneris opus effluit ei,<br>
tempore eo si odoratast quo menstrua solvit.<br>
multaque praeterea languentia membra per artus<br>
solvunt atque animam labefactant sedibus intus.<br>
denique si calidis etiam cunctere lavabris<br>
plenior et lueris, solio ferventis aquai<br>
quam facile in medio fit uti des saepe ruinas!<br>
carbonumque gravis vis atque odor insinuatur<br>
quam facile in cerebrum, nisi aqua praecepimus ante!<br>
at cum membra domans percepit fervida febris,<br>
tum fit odor vini plagae mactabilis instar.<br>
nonne vides etiam terra quoque sulpur in ipsa<br>
gignier et taetro concrescere odore bitumen,<br>
denique ubi argenti venas aurique secuntur,<br>
terrai penitus scrutantes abdita ferro,<br>
qualis expiret Scaptensula subter odores?<br>
quidve mali fit ut exalent aurata metalla!<br>
quas hominum reddunt facies qualisque colores!<br>
nonne vides audisve perire in tempore parvo<br>
quam soleant et quam vitai copia desit,<br>
 quos opere in tali cohibet vis magna necessis?<br>
hos igitur tellus omnis exaestuat aestus<br>
expiratque foras in apertum promptaque caeli.<br>
&nbsp;&nbsp;&nbsp;&nbsp;Sic et Averna loca alitibus summittere debent<br>
mortiferam vim. de terra quae surgit in auras,<br>
ut spatium caeli quadam de parte venenet;<br>
quo simul ac primum pennis delata sit ales,<br>
impediatur ibi caeco correpta veneno,<br>
ut cadat e regione loci, qua derigit aestus.<br>
quo cum conruit, hic eadem vis illius aestus<br>
reliquias vitae membris ex omnibus aufert.<br>
quippe etenim primo quasi quendam conciet aestum;<br>
posterius fit uti. cum iam cecidere veneni<br>
in fontis ipsos, ibi sit quoque vita vomenda,<br>
propterea quod magna mali fit copia circum.<br>
&nbsp;&nbsp;&nbsp;&nbsp;Fit quoque ut inter dum vis haec atque aestus Averni<br>
ae&euml;ra, qui inter avis cumquest terramque locatus.<br>
discutiat, prope uti locus hic linquatur inanis.<br>
cuius ubi e regione loci venere volantis,<br>
claudicat extemplo pinnarum nisus inanis<br>
et conamen utrimque alarum proditur omne.<br>
hic ubi nixari nequeunt insistereque alis,<br>
scilicet in terram delabi pondere cogit<br>
natura, et vacuum prope iam per inane iacentes<br>
dispergunt animas per caulas corporis omnis.<br>
* * *<br>
frigidior porro in puteis aestate fit umor,<br>
arescit quia terra calore et semina si qua<br>
forte vaporis habet proprie, dimittit in auras.<br>
quo magis est igitur tellus effeta calore,<br>
fit quoque frigidior qui in terrast abditus umor.<br>
frigore cum premitur porro omnis terra coitque<br>
et quasi concrescit, fit scilicet ut coeundo<br>
exprimat in puteos si quem gerit ipsa calorem.<br>
&nbsp;&nbsp;&nbsp;&nbsp;Esse apud Hammonis fanum fons luce diurna<br>
frigidus et calidus nocturno tempore fertur.<br>
hunc homines fontem nimis admirantur et acri<br>
sole putant subter terras fervescere partim,<br>
nox ubi terribili terras caligine texit.<br>
quod nimis a verast longe ratione remotum.<br>
quippe ubi sol nudum contractans corpus aquai<br>
non quierit calidum supera de reddere parte,<br>
cum superum lumen tanto fervore fruatur,<br>
qui queat hic supter tam crasso corpore terram<br>
perquoquere umorem et calido focilare vapore?<br>
praesertim cum vix possit per saepta domorum<br>
insinuare suum radiis ardentibus aestum.<br>
quae ratiost igitur? ni mirum terra magis quod<br>
rara tenet circum fontem quam cetera tellus<br>
multaque sunt ignis prope semina corpus aquai.<br>
hoc ubi roriferis terram nox obruit undis,<br>
extemplo penitus frigescit terra coitque.<br>
hac ratione fit ut, tam quam compressa manu sit,<br>
exprimat in fontem quae semina cumque habet ignis,<br>
quae calidum faciunt laticis tactum atque vaporem.<br>
 inde ubi sol radiis terram dimovit obortus<br>
et rare fecit calido miscente vapore,<br>
rursus in antiquas redeunt primordia sedes<br>
ignis et in terram cedit calor omnis aquai.<br>
frigidus hanc ob rem fit fons in luce diurna.<br>
praeterea solis radiis iactatur aquai<br>
umor et in lucem tremulo rarescit ab aestu;<br>
propterea fit uti quae semina cumque habet ignis<br>
dimittat; quasi saepe gelum, quod continet in se,<br>
mittit et exsolvit glaciem nodosque relaxat.<br>
&nbsp;&nbsp;&nbsp;&nbsp;Frigidus est etiam fons, supra quem sita saepe<br>
stuppa iacit flammam concepto protinus igni,<br>
taedaque consimili ratione accensa per undas<br>
conlucet, quo cumque natans impellitur auris.<br>
ni mirum quia sunt in aqua permulta vaporis<br>
semina de terraque necessest funditus ipsa<br>
ignis corpora per totum consurgere fontem<br>
et simul exspirare foras exireque in auras,<br>
non ita multa tamen, calidus queat ut fieri fons;<br>
praeterea dispersa foras erumpere cogit<br>
vis per aquam subito sursumque ea conciliari.<br>
quod genus endo marist Aradi fons, dulcis aquai<br>
qui scatit et salsas circum se dimovet undas;<br>
et multis aliis praebet regionibus aequor<br>
utilitatem opportunam sitientibus nautis,<br>
quod dulcis inter salsas intervomit undas.<br>
sic igitur per eum possunt erumpere fontem<br>
et scatere illa foras; in stuppam semina quae cum<br>
conveniunt aut in taedai corpore adhaerent,<br>
ardescunt facile extemplo, quia multa quoque in se<br>
semina habent ignis stuppae taedaeque tenentes.<br>
nonne vides etiam, nocturna ad lumina linum<br>
nuper ubi extinctum admoveas, accendier ante<br>
quam tetigit flammam, taedamque pari ratione?<br>
multaque praeterea prius ipso tacta vapore<br>
eminus ardescunt quam comminus imbuat ignis.<br>
hoc igitur fieri quoque in illo fonte putandumst.<br>
&nbsp;&nbsp;&nbsp;&nbsp;Quod super est, agere incipiam quo foedere fiat<br>
naturae, lapis hic ut ferrum ducere possit,<br>
quem Magneta vocant patrio de nomine Grai,<br>
Magnetum quia sit patriis in finibus ortus.<br>
hunc homines lapidem mirantur; quippe catenam<br>
saepe ex anellis reddit pendentibus ex se.<br>
quinque etenim licet inter dum pluresque videre<br>
ordine demisso levibus iactarier auris,<br>
unus ubi ex uno dependet supter adhaerens<br>
ex alioque alius lapidis vim vinclaque noscit;<br>
usque adeo permananter vis pervalet eius.<br>
&nbsp;&nbsp;&nbsp;&nbsp;Hoc genus in rebus firmandumst multa prius quam<br>
ipsius rei rationem reddere possis,<br>
et nimium longis ambagibus est adeundum;<br>
quo magis attentas auris animumque reposco.<br>
&nbsp;&nbsp;&nbsp;&nbsp;Principio omnibus ab rebus, quas cumque videmus,<br>
perpetuo fluere ac mitti spargique necessest<br>
corpora quae feriant oculos visumque lacessant.<br>
 perpetuoque fluunt certis ab rebus odores;<br>
frigus ut [a] fluviis, calor a sole, aestus ab undis<br>
aequoris, exesor moerorum, litora propter;<br>
nec varii cessant sonitus manare per auras;<br>
denique in os salsi venit umor saepe saporis,<br>
cum mare versamur propter, dilutaque contra<br>
cum tuimur misceri absinthia, tangit amaror.<br>
usque adeo omnibus ab rebus res quaeque fluenter<br>
fertur et in cunctas dimittitur undique partis<br>
nec mora nec requies interdatur ulla fluendi,<br>
perpetuo quoniam sentimus et omnia semper<br>
cernere odorari licet et sentire sonare.<br>
&nbsp;&nbsp;&nbsp;&nbsp;Nunc omnis repetam quam raro corpore sint res<br>
commemorare; quod in primo quoque carmine claret.<br>
quippe etenim, quamquam multas hoc pertinet ad res<br>
noscere, cum primis hanc ad rem protinus ipsam,<br>
qua de disserere adgredior, firmare necessest<br>
nil esse in promptu nisi mixtum corpus inani.<br>
principio fit ut in speluncis saxa superna<br>
sudent umore et guttis manantibus stillent.<br>
manat item nobis e toto corpore sudor,<br>
crescit barba pilique per omnia membra, per artus.<br>
diditur in venas cibus omnis, auget alitque<br>
corporis extremas quoque partis unguiculosque.<br>
frigus item transire per aes calidumque vaporem<br>
sentimus, sentimus item transire per aurum<br>
atque per argentum, cum pocula plena tenemus.<br>
denique per dissaepta domorum saxea voces<br>
pervolitant, permanat odor frigusque vaposque<br>
ignis, qui ferri quoque vim penetrare sue&euml;vit,<br>
denique qua circum caeli lorica coe&euml;rcet,<br>
morbida visque simul, cum extrinsecus insinuatur;<br>
et tempestate in terra caeloque coorta<br>
in caelum terrasque remotae iure facessunt;<br>
quandoquidem nihil est nisi raro corpore nexum.<br>
&nbsp;&nbsp;&nbsp;&nbsp;Huc accedit uti non omnia, quae iaciuntur<br>
corpora cumque ab rebus, eodem praedita sensu<br>
atque eodem pacto rebus sint omnibus apta.<br>
principio terram sol excoquit et facit are,<br>
at glaciem dissolvit et altis montibus altas<br>
extructas[que] nives radiis tabescere cogit;<br>
denique cera lique fit in eius posta vapore.<br>
ignis item liquidum facit aes aurumque resolvit,<br>
at coria et carnem trahit et conducit in unum.<br>
umor aquae porro ferrum condurat ab igni,<br>
at coria et carnem mollit durata calore.<br>
barbigeras oleaster eo iuvat usque capellas,<br>
effluat ambrosias quasi vero et nectare tinctus;<br>
qua nihil est homini quod amarius fronde ac[ida] extet.<br>
denique amaracinum fugitat sus et timet omne<br>
unguentum; nam saetigeris subus acre venenumst;<br>
quod nos inter dum tam quam recreare videtur.<br>
at contra nobis caenum taeterrima cum sit<br>
spurcities, eadem subus haec iucunda videtur,<br>
insatiabiliter toti ut volvantur ibidem.<br>
&nbsp;&nbsp;&nbsp;&nbsp; Hoc etiam super est, ipsa quam dicere de re<br>
adgredior, quod dicendum prius esse videtur.<br>
multa foramina cum variis sint reddita rebus,<br>
dissimili inter se natura praedita debent<br>
esse et habere suam naturam quaeque viasque.<br>
quippe etenim varii sensus animantibus insunt,<br>
quorum quisque suam proprie rem percipit in se;<br>
nam penetrare alio sonitus alioque saporem<br>
cernimus e sucis, alio nidoris odores.<br>
[scilicet id fieri cogit natura viarum<br>
multimodis varians, ut paulo ostendimus ante.]<br>
praeterea manare aliud per saxa videtur,<br>
atque aliud lignis, aliud transire per aurum,<br>
argentoque foras aliud vitroque meare;<br>
nam fluere hac species, illac calor ire videtur,<br>
atque aliis aliud citius transmittere eadem.<br>
scilicet id fieri cogit natura viarum<br>
multimodis varians, ut paulo ostendimus ante,<br>
propter dissimilem naturam textaque rerum.<br>
&nbsp;&nbsp;&nbsp;&nbsp;Qua propter, bene ubi haec confirmata atque locata<br>
omnia constiterint nobis praeposta parata,<br>
quod super est, facile hinc ratio reddetur et omnis<br>
causa pate fiet, quae ferri pelliciat vim.<br>
&nbsp;&nbsp;&nbsp;&nbsp;Principio fluere e lapide hoc permulta necessest<br>
semina sive aestum, qui discutit ae&euml;ra plagis,<br>
inter qui lapidem ferrumque est cumque locatus.<br>
hoc ubi inanitur spatium multusque vace fit<br>
in medio locus, extemplo primordia ferri<br>
in vacuum prolapsa cadunt coniuncta, fit utque<br>
anulus ipse sequatur eatque ita corpore toto.<br>
nec res ulla magis primoribus ex elementis<br>
indupedita suis arte conexa cohaeret<br>
quam validi ferri natura et frigidus horror.<br>
quo minus est mirum, quod dicitur esse alienum,<br>
corpora si nequeunt e ferro plura coorta<br>
in vacuum ferri, quin anulus ipse sequatur;<br>
quod facit et sequitur, donec pervenit ad ipsum<br>
iam lapidem caecisque in eo compagibus haesit.<br>
hoc fit idem cunctas in partis; unde vace fit<br>
cumque locus, sive e transverso sive superne,<br>
corpora continuo in vacuum vicina feruntur;<br>
quippe agitantur enim plagis aliunde nec ipsa<br>
sponte sua sursum possunt consurgere in auras.<br>
huc accedit item, quare queat id magis esse,<br>
haec quoque res adiumento motuque iuvatur,<br>
quod, simul a fronte est anelli rarior ae&euml;r<br>
factus inanitusque locus magis ac vacuatus,<br>
continuo fit uti qui post est cumque locatus<br>
ae&euml;r a tergo quasi provehat atque propellat.<br>
semper enim circum positus res verberat ae&euml;r;<br>
sed tali fit uti propellat tempore ferrum,<br>
parte quod ex una spatium vacat et capit in se.<br>
hic, tibi quem memoro, per crebra foramina ferri<br>
parvas ad partis subtiliter insinuatus<br>
trudit et inpellit, quasi navem velaque ventus.<br>
 denique res omnes debent in corpore habere<br>
ae&euml;ra, quandoquidem raro sunt corpore et ae&euml;r<br>
omnibus est rebus circum datus adpositusque.<br>
hic igitur, penitus qui in ferrost abditus ae&euml;r,<br>
sollicito motu semper iactatur eoque<br>
verberat anellum dubio procul et ciet intus,<br>
scilicet illo eodem fertur, quo praecipitavit<br>
iam semel et partem in vacuam conamina sumpsit.<br>
&nbsp;&nbsp;&nbsp;&nbsp;Fit quoque ut a lapide hoc ferri natura recedat<br>
inter dum, fugere atque sequi consueta vicissim.<br>
exultare etiam Samothracia ferrea vidi<br>
et ramenta simul ferri furere intus ahenis<br>
in scaphiis, lapis hic Magnes cum subditus esset;<br>
usque adeo fugere a saxo gestire videtur.<br>
aere interposito discordia tanta creatur<br>
propterea quia ni mirum prius aestus ubi aeris<br>
praecepit ferrique vias possedit apertas,<br>
posterior lapidis venit aestus et omnia plena<br>
invenit in ferro neque habet qua tranet ut ante;<br>
cogitur offensare igitur pulsareque fluctu<br>
ferrea texta suo; quo pacto respuit ab se<br>
atque per aes agitat, sine eo quod saepe resorbet.<br>
&nbsp;&nbsp;&nbsp;&nbsp;Illud in his rebus mirari mitte, quod aestus<br>
non valet e lapide hoc alias impellere item res.<br>
pondere enim fretae partim stant, quod genus aurum;<br>
at partim raro quia sunt cum corpore, ut aestus<br>
pervolet intactus, nequeunt inpellier usquam,<br>
lignea materies in quo genere esse videtur.<br>
interutrasque igitur ferri natura locata<br>
aeris ubi accepit quaedam corpuscula, tum fit,<br>
inpellant ut eo Magnesia flumine saxa.<br>
nec tamen haec ita sunt aliarum rerum aliena,<br>
ut mihi multa parum genere ex hoc suppeditentur,<br>
quae memorare queam inter se singlariter apta.<br>
saxa vides primum sola colescere calce.<br>
glutine materies taurino iungitur una,<br>
ut vitio venae tabularum saepius hiscant<br>
quam laxare queant compages taurea vincla.<br>
vitigeni latices aquai fontibus audent<br>
misceri, cum pix nequeat gravis et leve olivom.<br>
purpureusque colos conchyli iungitur uno<br>
corpore cum lanae, dirimi qui non queat usquam,<br>
non si Neptuni fluctu renovare operam des,<br>
non mare si totum velit eluere omnibus undis.<br>
denique res auro non aurum copulat una,<br>
aerique [aes] plumbo fit uti iungatur ab albo?<br>
cetera iam quam multa licet reperire! quid ergo?<br>
nec tibi tam longis opus est ambagibus usquam<br>
nec me tam multam hic operam consumere par est,<br>
sed breviter paucis praestat comprendere multa.<br>
quorum ita texturae ceciderunt mutua contra,<br>
ut cava conveniant plenis haec illius illa<br>
huiusque inter se, iunctura haec optima constat.<br>
est etiam, quasi ut anellis hamisque plicata<br>
inter se quaedam possint coplata teneri;<br>
 quod magis in lapide hoc fieri ferroque videtur.<br>
&nbsp;&nbsp;&nbsp;&nbsp;Nunc ratio quae sit morbis aut unde repente<br>
mortiferam possit cladem conflare coorta<br>
morbida vis hominum generi pecudumque catervis,<br>
expediam, primum multarum semina rerum<br>
esse supra docui quae sint vitalia nobis,<br>
et contra quae sint morbo mortique necessest<br>
multa volare; ea cum casu sunt forte coorta<br>
et perturbarunt caelum, fit morbidus ae&euml;r.<br>
atque ea vis omnis morborum pestilitasque<br>
aut extrinsecus ut nubes nebulaeque superne<br>
per caelum veniunt aut ipsa saepe coorta<br>
de terra surgunt, ubi putorem umida nactast<br>
intempestivis pluviisque et solibus icta.<br>
nonne vides etiam caeli novitate et aquarum<br>
temptari procul a patria qui cumque domoque<br>
adveniunt ideo quia longe discrepitant res?<br>
nam quid Brittannis caelum differre putamus,<br>
et quod in Aegypto est, qua mundi claudicat axis,<br>
quidve quod in Ponto est differre et Gadibus atque<br>
usque ad nigra virum percocto saecla colore?<br>
quae cum quattuor inter se diversa videmus<br>
quattuor a ventis et caeli partibus esse,<br>
tum color et facies hominum distare videntur<br>
largiter et morbi generatim saecla tenere.<br>
est elephas morbus qui propter flumina Nili<br>
gignitur Aegypto in media neque praeterea usquam.<br>
Atthide temptantur gressus oculique in Achaeis<br>
finibus. inde aliis alius locus est inimicus<br>
partibus ac membris; varius concinnat id ae&euml;r.<br>
proinde ubi se caelum, quod nobis forte alienum,<br>
commovet atque ae&euml;r inimicus serpere coepit,<br>
ut nebula ac nubes paulatim repit et omne<br>
qua graditur conturbat et immutare coactat,<br>
fit quoque ut, in nostrum cum venit denique caelum,<br>
corrumpat reddatque sui simile atque alienum.<br>
haec igitur subito clades nova pestilitasque<br>
aut in aquas cadit aut fruges persidit in ipsas<br>
aut alios hominum pastus pecudumque cibatus,<br>
aut etiam suspensa manet vis ae&euml;re in ipso<br>
et, cum spirantes mixtas hinc ducimus auras,<br>
illa quoque in corpus pariter sorbere necessest.<br>
consimili ratione venit bubus quoque saepe<br>
pestilitas et iam pigris balantibus aegror.<br>
nec refert utrum nos in loca deveniamus<br>
nobis adversa et caeli mutemus amictum,<br>
an caelum nobis ultro natura corumptum<br>
deferat aut aliquid quo non consuevimus uti,<br>
quod nos adventu possit temptare recenti.<br>
&nbsp;&nbsp;&nbsp;&nbsp;Haec ratio quondam morborum et mortifer aestus<br>
finibus in Cecropis funestos reddidit agros<br>
vastavitque vias, exhausit civibus urbem.<br>
nam penitus veniens Aegypti finibus ortus,<br>
ae&euml;ra permensus multum camposque natantis,<br>
incubuit tandem populo Pandionis omni.<br>
 inde catervatim morbo mortique dabantur.<br>
principio caput incensum fervore gerebant<br>
et duplicis oculos suffusa luce rubentes.<br>
sudabant etiam fauces intrinsecus atrae<br>
sanguine et ulceribus vocis via saepta coibat<br>
atque animi interpres manabat lingua cruore<br>
debilitata malis, motu gravis, aspera tactu.<br>
inde ubi per fauces pectus complerat et ipsum<br>
morbida vis in cor maestum confluxerat aegris,<br>
omnia tum vero vitai claustra lababant.<br>
spiritus ore foras taetrum volvebat odorem,<br>
rancida quo perolent proiecta cadavera ritu.<br>
atque animi prorsum [tum] vires totius, omne<br>
languebat corpus leti iam limine in ipso.<br>
intolerabilibusque malis erat anxius angor<br>
adsidue comes et gemitu commixta querella,<br>
singultusque frequens noctem per saepe diemque<br>
corripere adsidue nervos et membra coactans<br>
dissoluebat eos, defessos ante, fatigans.<br>
nec nimio cuiquam posses ardore tueri<br>
corporis in summo summam fervescere partem,<br>
sed potius tepidum manibus proponere tactum<br>
et simul ulceribus quasi inustis omne rubere<br>
corpus, ut est per membra sacer dum diditur ignis.<br>
intima pars hominum vero flagrabat ad ossa,<br>
flagrabat stomacho flamma ut fornacibus intus.<br>
nil adeo posses cuiquam leve tenveque membris<br>
vertere in utilitatem, at ventum et frigora semper.<br>
in fluvios partim gelidos ardentia morbo<br>
membra dabant nudum iacientes corpus in undas.<br>
multi praecipites nymphis putealibus alte<br>
inciderunt ipso venientes ore patente:<br>
insedabiliter sitis arida corpora mersans<br>
aequabat multum parvis umoribus imbrem.<br>
nec requies erat ulla mali: defessa iacebant<br>
corpora. mussabat tacito medicina timore,<br>
quippe patentia cum totiens ardentia morbis<br>
lumina versarent oculorum expertia somno.<br>
multaque praeterea mortis tum signa dabantur:<br>
perturbata animi mens in maerore metuque,<br>
triste supercilium, furiosus voltus et acer,<br>
sollicitae porro plenaeque sonoribus aures,<br>
creber spiritus aut ingens raroque coortus,<br>
sudorisque madens per collum splendidus umor,<br>
tenvia sputa minuta, croci contacta colore<br>
salsaque per fauces rauca vix edita tussi.<br>
in manibus vero nervi trahere et tremere artus<br>
a pedibusque minutatim succedere frigus<br>
non dubitabat. item ad supremum denique tempus<br>
conpressae nares, nasi primoris acumen<br>
tenve, cavati oculi, cava tempora, frigida pellis<br>
duraque in ore, iacens rictu, frons tenta manebat.<br>
nec nimio rigida post artus morte iacebant.<br>
octavoque fere candenti lumine solis<br>
aut etiam nona reddebant lampade vitam.<br>
 quorum siquis, ut est, vitarat funera leti,<br>
ulceribus taetris et nigra proluvie alvi<br>
posterius tamen hunc tabes letumque manebat,<br>
aut etiam multus capitis cum saepe dolore<br>
corruptus sanguis expletis naribus ibat.<br>
huc hominis totae vires corpusque fluebat.<br>
profluvium porro qui taetri sanguinis acre<br>
exierat, tamen in nervos huic morbus et artus<br>
ibat et in partis genitalis corporis ipsas.<br>
et graviter partim metuentes limina leti<br>
vivebant ferro privati parte virili,<br>
et manibus sine non nulli pedibusque manebant<br>
in vita tamen et perdebant lumina partim.<br>
usque adeo mortis metus iis incesserat acer.<br>
atque etiam quosdam cepere oblivia rerum<br>
cunctarum, neque se possent cognoscere ut ipsi.<br>
multaque humi cum inhumata iacerent corpora supra<br>
corporibus, tamen alituum genus atque ferarum<br>
aut procul absiliebat, ut acrem exiret odorem,<br>
aut, ubi gustarat, languebat morte propinqua.<br>
nec tamen omnino temere illis solibus ulla<br>
comparebat avis, nec tristia saecla ferarum<br>
exibant silvis. languebant pleraque morbo<br>
et moriebantur. cum primis fida canum vis<br>
strata viis animam ponebat in omnibus aegre;<br>
extorquebat enim vitam vis morbida membris.<br>
incomitata rapi certabant funera vasta<br>
nec ratio remedii communis certa dabatur;<br>
nam quod ali dederat vitalis ae&euml;ris auras<br>
volvere in ore licere et caeli templa tueri,<br>
hoc aliis erat exitio letumque parabat.<br>
&nbsp;&nbsp;&nbsp;&nbsp;Illud in his rebus miserandum magnopere unum<br>
aerumnabile erat, quod ubi se quisque videbat<br>
implicitum morbo, morti damnatus ut esset,<br>
deficiens animo maesto cum corde iacebat,<br>
funera respectans animam amittebat ibidem.<br>
quippe etenim nullo cessabant tempore apisci<br>
ex aliis alios avidi contagia morbi,<br>
lanigeras tam quam pecudes et bucera saecla,<br>
idque vel in primis cumulabat funere funus<br>
nam qui cumque suos fugitabant visere ad aegros,<br>
vitai nimium cupidos mortisque timentis<br>
poenibat paulo post turpi morte malaque,<br>
desertos, opis expertis, incuria mactans.<br>
qui fuerant autem praesto, contagibus ibant<br>
atque labore, pudor quem tum cogebat obire<br>
blandaque lassorum vox mixta voce querellae.<br>
optimus hoc leti genus ergo quisque subibat.<br>
&nbsp;&nbsp;&nbsp;&nbsp;Praeterea iam pastor et armentarius omnis<br>
et robustus item curvi moderator aratri<br>
languebat, penitusque casa contrusa iacebant<br>
corpora paupertate et morbo dedita morti.<br>
exanimis pueris super exanimata parentum<br>
corpora non numquam posses retroque videre<br>
matribus et patribus natos super edere vitam.<br>
 nec minimam partem ex agris maeror is in urbem<br>
confluxit, languens quem contulit agricolarum<br>
copia conveniens ex omni morbida parte.<br>
omnia conplebant loca tectaque quo magis aestu,<br>
confertos ita acervatim mors accumulabat.<br>
multa siti prostrata viam per proque voluta<br>
corpora silanos ad aquarum strata iacebant<br>
interclusa anima nimia ab dulcedine aquarum,<br>
multaque per populi passim loca prompta viasque<br>
languida semanimo cum corpore membra videres<br>
horrida paedore et pannis cooperta perire,<br>
corporis inluvie, pelli super ossibus una,<br>
ulceribus taetris prope iam sordeque sepulta.<br>
omnia denique sancta deum delubra replerat<br>
corporibus mors exanimis onerataque passim<br>
cuncta cadaveribus caelestum templa manebant,<br>
hospitibus loca quae complerant aedituentes.<br>
nec iam religio divom nec numina magni<br>
pendebantur enim: praesens dolor exsuperabat.<br>
nec mos ille sepulturae remanebat in urbe,<br>
quo prius hic populus semper consuerat humari;<br>
perturbatus enim totus trepidabat et unus<br>
quisque suum pro re [cognatum] maestus humabat.<br>
multaque [res] subita et paupertas horrida suasit;<br>
namque suos consanguineos aliena rogorum<br>
insuper extructa ingenti clamore locabant<br>
subdebantque faces, multo cum sanguine saepe<br>
rixantes, potius quam corpora desererentur,<br>
inque aliis alium populum sepelire suorum<br>
certantes; lacrimis lassi luctuque redibant;<br>
inde bonam partem in lectum maerore dabantur;<br>
nec poterat quisquam reperiri, quem neque morbus<br>
nec mors nec luctus temptaret tempore tali.
</P>
<div class="footer">
	<p>
		<a href="/lucretius.html">Lucretius</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY></HTML>