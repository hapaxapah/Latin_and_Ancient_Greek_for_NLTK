<html>
	<head>
		<title>
			Lucretius: De Rerum Natura III
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>TITI LVCRETI CARI DE RERVM NATVRA LIBER TERTIVS
</p>

<p class=border></P>

<p>
E tenebris tantis tam clarum extollere lumen<br>
qui primus potuisti inlustrans commoda vitae,<br>
te sequor, o Graiae gentis decus, inque tuis nunc<br>
ficta pedum pono pressis vestigia signis,<br>
non ita certandi cupidus quam propter amorem<br>
quod te imitari aveo; quid enim contendat hirundo<br>
cycnis, aut quid nam tremulis facere artubus haedi<br>
consimile in cursu possint et fortis equi vis?<br>
tu, pater, es rerum inventor, tu patria nobis<br>
suppeditas praecepta, tuisque ex, inclute, chartis,<br>
floriferis ut apes in saltibus omnia libant,<br>
omnia nos itidem depascimur aurea dicta,<br>
aurea, perpetua semper dignissima vita.<br>
nam simul ac ratio tua coepit vociferari<br>
naturam rerum divina mente coorta<br>
diffugiunt animi terrores, moenia mundi<br>
discedunt. totum video per inane geri res.<br>
apparet divum numen sedesque quietae,<br>
quas neque concutiunt venti nec nubila nimbis<br>
aspergunt neque nix acri concreta pruina<br>
cana cadens violat semper[que] innubilus aether<br>
integit et large diffuso lumine ridet:<br>
omnia suppeditat porro natura neque ulla<br>
res animi pacem delibat tempore in ullo.<br>
at contra nusquam apparent Acherusia templa,<br>
nec tellus obstat quin omnia dispiciantur,<br>
sub pedibus quae cumque infra per inane geruntur.<br>
his ibi me rebus quaedam divina voluptas<br>
percipit atque horror, quod sic natura tua vi<br>
tam manifesta patens ex omni parte retecta est.<br>
&nbsp;&nbsp;&nbsp;&nbsp;Et quoniam docui, cunctarum exordia rerum<br>
qualia sint et quam variis distantia formis<br>
sponte sua volitent aeterno percita motu,<br>
quove modo possint res ex his quaeque creari,<br>
hasce secundum res animi natura videtur<br>
atque animae claranda meis iam versibus esse<br>
et metus ille foras praeceps Acheruntis agendus,<br>
funditus humanam qui vitam turbat ab imo<br>
omnia suffundens mortis nigrore neque ullam<br>
esse voluptatem liquidam puramque relinquit.<br>
nam quod saepe homines morbos magis esse timendos<br>
infamemque ferunt vitam quam Tartara leti<br>
et se scire animi naturam sanguinis esse,<br>
aut etiam venti, si fert ita forte voluntas,<br>
nec prosum quicquam nostrae rationis egere,<br>
hinc licet advertas animum magis omnia laudis<br>
iactari causa quam quod res ipsa probetur.<br>
extorres idem patria longeque fugati<br>
conspectu ex hominum, foedati crimine turpi,<br>
omnibus aerumnis adfecti denique vivunt,<br>
et quo cumque tamen miseri venere parentant<br>
et nigras mactant pecudes et manibus divis<br>
inferias mittunt multoque in rebus acerbis<br>
 acrius advertunt animos ad religionem.<br>
quo magis in dubiis hominem spectare periclis<br>
convenit adversisque in rebus noscere qui sit;<br>
nam verae voces tum demum pectore ab imo<br>
eliciuntur [et] eripitur persona manet res.<br>
denique avarities et honorum caeca cupido,<br>
quae miseros homines cogunt transcendere fines<br>
iuris et inter dum socios scelerum atque ministros<br>
noctes atque dies niti praestante labore<br>
ad summas emergere opes, haec vulnera vitae<br>
non minimam partem mortis formidine aluntur.<br>
turpis enim ferme contemptus et acris egestas<br>
semota ab dulci vita stabilique videtur<br>
et quasi iam leti portas cunctarier ante;<br>
unde homines dum se falso terrore coacti<br>
effugisse volunt longe longeque remosse,<br>
sanguine civili rem conflant divitiasque<br>
conduplicant avidi, caedem caede accumulantes,<br>
crudeles gaudent in tristi funere fratris<br>
et consanguineum mensas odere timentque.<br>
consimili ratione ab eodem saepe timore<br>
macerat invidia ante oculos illum esse potentem,<br>
illum aspectari, claro qui incedit honore,<br>
ipsi se in tenebris volvi caenoque queruntur.<br>
intereunt partim statuarum et nominis ergo.<br>
et saepe usque adeo, mortis formidine, vitae<br>
percipit humanos odium lucisque videndae,<br>
ut sibi consciscant maerenti pectore letum<br>
obliti fontem curarum hunc esse timorem:<br>
hunc vexare pudorem, hunc vincula amicitiai<br>
rumpere et in summa pietate evertere suadet:<br>
nam iam saepe homines patriam carosque parentis<br>
prodiderunt vitare Acherusia templa petentes.<br>
nam vel uti pueri trepidant atque omnia caecis<br>
in tenebris metuunt, sic nos in luce timemus<br>
inter dum, nihilo quae sunt metuenda magis quam<br>
quae pueri in tenebris pavitant finguntque futura.<br>
hunc igitur terrorem animi tenebrasque necessest<br>
non radii solis neque lucida tela diei<br>
discutiant, sed naturae species ratioque.<br>
&nbsp;&nbsp;&nbsp;&nbsp;Primum animum dico, mentem quem saepe vocamus,<br>
in quo consilium vitae regimenque locatum est,<br>
esse hominis partem nihilo minus ac manus et pes<br>
atque oculei partes animantis totius extant.<br>
* * *<br>
sensum animi certa non esse in parte locatum,<br>
verum habitum quendam vitalem corporis esse,<br>
harmoniam Grai quam dicunt, quod faciat nos<br>
vivere cum sensu, nulla cum in parte siet mens;<br>
ut bona saepe valetudo cum dicitur esse<br>
corporis, et non est tamen haec pars ulla valentis,<br>
sic animi sensum non certa parte reponunt;<br>
magno opere in quo mi diversi errare videntur.<br>
&nbsp;&nbsp;&nbsp;&nbsp;Saepe itaque, in promptu corpus quod cernitur, aegret,<br>
cum tamen ex alia laetamur parte latenti;<br>
 et retro fit ubi contra sit saepe vicissim,<br>
cum miser ex animo laetatur corpore toto;<br>
non alio pacto quam si, pes cum dolet aegri,<br>
in nullo caput interea sit forte dolore.<br>
&nbsp;&nbsp;&nbsp;&nbsp;Praeterea molli cum somno dedita membra<br>
effusumque iacet sine sensu corpus honustum,<br>
est aliud tamen in nobis quod tempore in illo<br>
multimodis agitatur et omnis accipit in se<br>
laetitiae motus et curas cordis inanis.<br>
&nbsp;&nbsp;&nbsp;&nbsp;Nunc animam quoque ut in membris cognoscere possis<br>
esse neque harmonia corpus sentire solere,<br>
principio fit uti detracto corpore multo<br>
saepe tamen nobis in membris vita moretur.<br>
&nbsp;&nbsp;&nbsp;&nbsp;Atque eadem rursum, cum corpora pauca caloris<br>
diffugere forasque per os est editus a&euml;r,<br>
deserit extemplo venas atque ossa relinquit;<br>
noscere ut hinc possis non aequas omnia partis<br>
corpora habere neque ex aequo fulcire salutem,<br>
sed magis haec, venti quae sunt calidique vaporis<br>
semina, curare in membris ut vita moretur.<br>
est igitur calor ac ventus vitalis in ipso<br>
corpore, qui nobis moribundos deserit artus.<br>
quapropter quoniam est animi natura reperta<br>
atque animae quasi pars hominis, redde harmoniai<br>
nomen, ad organicos alto delatum Heliconi,<br>
sive aliunde ipsi porro traxere et in illam<br>
transtulerunt, proprio quae tum res nomine egebat.<br>
quidquid [id] est, habeant: tu cetera percipe dicta.<br>
&nbsp;&nbsp;&nbsp;&nbsp;Nunc animum atque animam dico coniuncta teneri<br>
inter se atque unam naturam conficere ex se,<br>
sed caput esse quasi et dominari in corpore toto<br>
consilium, quod nos animum mentemque vocamus.<br>
idque situm media regione in pectoris haeret.<br>
hic exultat enim pavor ac metus, haec loca circum<br>
laetitiae mulcent: hic ergo mens animusquest.<br>
cetera pars animae per totum dissita corpus<br>
paret et ad numen mentis momenque movetur.<br>
idque sibi solum per se sapit et sibi gaudet,<br>
cum neque res animam neque corpus commovet una.<br>
et quasi, cum caput aut oculus temptante dolore<br>
laeditur in nobis, non omni concruciamur<br>
corpore, sic animus nonnumquam laeditur ipse<br>
laetitiaque viget, cum cetera pars animai<br>
per membra atque artus nulla novitate cietur;<br>
verum ubi vementi magis est commota metu mens,<br>
consentire animam totam per membra videmus<br>
sudoresque ita palloremque existere toto<br>
corpore et infringi linguam vocemque aboriri,<br>
caligare oculos, sonere auris, succidere artus,<br>
denique concidere ex animi terrore videmus<br>
saepe homines; facile ut quivis hinc noscere possit<br>
esse animam cum animo coniunctam, quae cum animi [vi]<br>
percussa est, exim corpus propellit et icit.<br>
&nbsp;&nbsp;&nbsp;&nbsp;Haec eadem ratio naturam animi atque animai<br>
corpoream docet esse; ubi enim propellere membra,<br>
 corripere ex somno corpus mutareque vultum<br>
atque hominem totum regere ac versare videtur,<br>
quorum nil fieri sine tactu posse videmus<br>
nec tactum porro sine corpore, nonne fatendumst<br>
corporea natura animum constare animamque?<br>
praeterea pariter fungi cum corpore et una<br>
consentire animum nobis in corpore cernis.<br>
si minus offendit vitam vis horrida teli<br>
ossibus ac nervis disclusis intus adacta,<br>
at tamen insequitur languor terraeque petitus<br>
suavis et in terra mentis qui gignitur aestus<br>
inter dumque quasi exsurgendi incerta voluntas.<br>
ergo corpoream naturam animi esse necessest,<br>
corporeis quoniam telis ictuque laborat.<br>
&nbsp;&nbsp;&nbsp;&nbsp;Is tibi nunc animus quali sit corpore et unde<br>
constiterit pergam rationem reddere dictis.<br>
principio esse aio persuptilem atque minutis<br>
perquam corporibus factum constare. id ita esse<br>
hinc licet advertas animum, ut pernoscere possis.<br>
&nbsp;&nbsp;&nbsp;&nbsp; Nil adeo fieri celeri ratione videtur,<br>
quam si mens fieri proponit et inchoat ipsa;<br>
ocius ergo animus quam res se perciet ulla,<br>
ante oculos quorum in promptu natura videtur.<br>
at quod mobile tanto operest, constare rutundis<br>
perquam seminibus debet perquamque minutis,<br>
momine uti parvo possint inpulsa moveri.<br>
namque movetur aqua et tantillo momine flutat,<br>
quippe volubilibus parvisque creata figuris.<br>
at contra mellis constantior est natura<br>
et pigri latices magis et cunctantior actus:<br>
haeret enim inter se magis omnis materiai<br>
copia, ni mirum quia non tam levibus extat<br>
corporibus neque tam suptilibus atque rutundis.<br>
namque papaveris aura potest suspensa levisque<br>
cogere ut ab summo tibi diffluat altus acervus,<br>
at contra lapidum coniectum spicarumque<br>
noenu potest. igitur parvissima corpora pro quam<br>
et levissima sunt, ita mobilitate fruuntur;<br>
at contra quae cumque magis cum pondere magno<br>
asperaque inveniuntur, eo stabilita magis sunt.<br>
nunc igitur quoniamst animi natura reperta<br>
mobilis egregie, perquam constare necessest<br>
corporibus parvis et levibus atque rutundis.<br>
quae tibi cognita res in multis, o bone, rebus<br>
utilis invenietur et opportuna cluebit.<br>
&nbsp;&nbsp;&nbsp;&nbsp;Haec quoque res etiam naturam dedicat eius,<br>
quam tenui constet textura quamque loco se<br>
contineat parvo, si possit conglomerari,<br>
quod simul atque hominem leti secura quies est<br>
indepta atque animi natura animaeque recessit,<br>
nil ibi libatum de toto corpore cernas<br>
ad speciem, nihil ad pondus: mors omnia praestat,<br>
vitalem praeter sensum calidumque vaporem.<br>
ergo animam totam perparvis esse necessest<br>
seminibus nexam per venas viscera nervos,<br>
 qua tenus, omnis ubi e toto iam corpore cessit,<br>
extima membrorum circumcaesura tamen se<br>
incolumem praestat nec defit ponderis hilum.<br>
quod genus est, Bacchi cum flos evanuit aut cum<br>
spiritus unguenti suavis diffugit in auras<br>
aut aliquo cum iam sucus de corpore cessit;<br>
nil oculis tamen esse minor res ipsa videtur<br>
propterea neque detractum de pondere quicquam,<br>
ni mirum quia multa minutaque semina sucos<br>
efficiunt et odorem in toto corpore rerum.<br>
quare etiam atque etiam mentis naturam animaeque<br>
scire licet perquam pauxillis esse creatam<br>
seminibus, quoniam fugiens nil ponderis aufert.<br>
&nbsp;&nbsp;&nbsp;&nbsp;Nec tamen haec simplex nobis natura putanda est.<br>
tenvis enim quaedam moribundos deserit aura<br>
mixta vapore, vapor porro trahit a&euml;ra secum;<br>
nec calor est quisquam, cui non sit mixtus et a&euml;r;<br>
rara quod eius enim constat natura, necessest<br>
a&euml;ris inter eum primordia multa moveri.<br>
iam triplex animi est igitur natura reperta;<br>
nec tamen haec sat sunt ad sensum cuncta creandum,<br>
nil horum quoniam recipit mens posse creare<br>
sensiferos motus, quae denique mente volutat.<br>
quarta quoque his igitur quaedam natura necessest<br>
adtribuatur; east omnino nominis expers;<br>
qua neque mobilius quicquam neque tenvius extat<br>
nec magis e parvis et levibus ex elementis;<br>
sensiferos motus quae didit prima per artus.<br>
prima cietur enim, parvis perfecta figuris,<br>
inde calor motus et venti caeca potestas<br>
accipit, inde a&euml;r, inde omnia mobilitantur:<br>
concutitur sanguis, tum viscera persentiscunt<br>
omnia, postremis datur ossibus atque medullis<br>
sive voluptas est sive est contrarius ardor.<br>
nec temere huc dolor usque potest penetrare neque acre<br>
permanare malum, quin omnia perturbentur<br>
usque adeo [ut] vitae desit locus atque animai<br>
diffugiant partes per caulas corporis omnis.<br>
sed plerumque fit in summo quasi corpore finis<br>
motibus: hanc ob rem vitam retinere valemus.<br>
&nbsp;&nbsp;&nbsp;&nbsp;Nunc ea quo pacto inter sese mixta quibusque<br>
compta modis vigeant rationem reddere aventem<br>
abstrahit invitum patrii sermonis egestas;<br>
sed tamen, ut potero summatim attingere, tangam.<br>
inter enim cursant primordia principiorum<br>
motibus inter se, nihil ut secernier unum<br>
possit nec spatio fieri divisa potestas,<br>
sed quasi multae vis unius corporis extant.<br>
quod genus in quovis animantum viscere volgo<br>
est odor et quidam color et sapor, et tamen ex his<br>
omnibus est unum perfectum corporis augmen,<br>
sic calor atque a&euml;r et venti caeca potestas<br>
mixta creant unam naturam et mobilis illa<br>
vis, initum motus ab se quae dividit ollis,<br>
sensifer unde oritur primum per viscera motus.<br>
 nam penitus prorsum latet haec natura subestque<br>
nec magis hac infra quicquam est in corpore nostro<br>
atque anima est animae proporro totius ipsa.<br>
quod genus in nostris membris et corpore toto<br>
mixta latens animi vis est animaeque potestas,<br>
corporibus quia de parvis paucisque creatast,<br>
sic tibi nominis haec expers vis, facta minutis<br>
corporibus, latet atque animae quasi totius ipsa<br>
proporrost anima et dominatur corpore toto.<br>
consimili ratione necessest ventus et a&euml;r<br>
et calor inter se vigeant commixta per artus<br>
atque aliis aliud subsit magis emineatque,<br>
ut quiddam fieri videatur ab omnibus unum,<br>
ni calor ac ventus seorsum seorsumque potestas<br>
a&euml;ris interemant sensum diductaque solvant.<br>
est etiam calor ille animo, quem sumit, in ira<br>
cum fervescit et ex oculis micat acrius ardor;<br>
est et frigida multa, comes formidinis, aura,<br>
quae ciet horrorem membris et concitat artus;<br>
est etiam quoque pacati status a&euml;ris ille,<br>
pectore tranquillo fit qui voltuque sereno.<br>
sed calidi plus est illis quibus acria corda<br>
iracundaque mens facile effervescit in ira,<br>
quo genere in primis vis est violenta leonum,<br>
pectora qui fremitu rumpunt plerumque gementes<br>
nec capere irarum fluctus in pectore possunt.<br>
at ventosa magis cervorum frigida mens est<br>
et gelidas citius per viscera concitat auras,<br>
quae tremulum faciunt membris existere motum.<br>
at natura boum placido magis a&euml;re vivit<br>
nec nimis irai fax umquam subdita percit<br>
fumida, suffundens caecae caliginis umbra,<br>
nec gelidis torpet telis perfixa pavoris;<br>
interutrasque sitast cervos saevosque leones.<br>
sic hominum genus est: quamvis doctrina politos<br>
constituat pariter quosdam, tamen illa relinquit<br>
naturae cuiusque animi vestigia prima.<br>
nec radicitus evelli mala posse putandumst,<br>
quin proclivius hic iras decurrat ad acris,<br>
ille metu citius paulo temptetur, at ille<br>
tertius accipiat quaedam clementius aequo.<br>
inque aliis rebus multis differre necessest<br>
naturas hominum varias moresque sequacis;<br>
quorum ego nunc nequeo caecas exponere causas<br>
nec reperire figurarum tot nomina quot sunt<br>
principiis, unde haec oritur variantia rerum.<br>
illud in his rebus video firmare potesse,<br>
usque adeo naturarum vestigia linqui<br>
parvola, quae nequeat ratio depellere nobis,<br>
ut nihil inpediat dignam dis degere vitam.<br>
&nbsp;&nbsp;&nbsp;&nbsp;Haec igitur natura tenetur corpore ab omni<br>
ipsaque corporis est custos et causa salutis;<br>
nam communibus inter se radicibus haerent<br>
nec sine pernicie divelli posse videntur.<br>
quod genus e thuris glaebis evellere odorem<br>
 haud facile est, quin intereat natura quoque eius,<br>
sic animi atque animae naturam corpore toto<br>
extrahere haut facile est, quin omnia dissoluantur.<br>
inplexis ita principiis ab origine prima<br>
inter se fiunt consorti praedita vita,<br>
nec sibi quaeque sine alterius vi posse videtur<br>
corporis atque animi seorsum sentire potestas,<br>
sed communibus inter eas conflatur utrimque<br>
motibus accensus nobis per viscera sensus.<br>
&nbsp;&nbsp;&nbsp;&nbsp;Praeterea corpus per se nec gignitur umquam<br>
nec crescit neque post mortem durare videtur.<br>
non enim, ut umor aquae dimittit saepe vaporem,<br>
qui datus est, neque ea causa convellitur ipse,<br>
sed manet incolumis, non, inquam, sic animai<br>
discidium possunt artus perferre relicti,<br>
sed penitus pereunt convulsi conque putrescunt.<br>
ex ineunte aevo sic corporis atque animai<br>
mutua vitalis discunt contagia motus,<br>
maternis etiam membris alvoque reposta,<br>
discidium [ut] nequeat fieri sine peste maloque;<br>
ut videas, quoniam coniunctast causa salutis,<br>
coniunctam quoque naturam consistere eorum.<br>
&nbsp;&nbsp;&nbsp;&nbsp;Quod super est, siquis corpus sentire refutat<br>
atque animam credit permixtam corpore toto<br>
suscipere hunc motum quem sensum nominitamus,<br>
vel manifestas res contra verasque repugnat.<br>
quid sit enim corpus sentire quis adferet umquam,<br>
si non ipsa palam quod res dedit ac docuit nos?<br>
'at dimissa anima corpus caret undique sensu.'<br>
perdit enim quod non proprium fuit eius in aevo<br>
multaque praeterea perdit quom expellitur aevo.<br>
&nbsp;&nbsp;&nbsp;&nbsp;Dicere porro oculos nullam rem cernere posse,<br>
sed per eos animum ut foribus spectare reclusis,<br>
difficilest, contra cum sensus ducat eorum;<br>
sensus enim trahit atque acies detrudit ad ipsas,<br>
fulgida praesertim cum cernere saepe nequimus,<br>
lumina luminibus quia nobis praepediuntur.<br>
quod foribus non fit; neque enim, qua cernimus ipsi,<br>
ostia suscipiunt ullum reclusa laborem.<br>
praeterea si pro foribus sunt lumina nostra,<br>
iam magis exemptis oculis debere videtur<br>
cernere res animus sublatis postibus ipsis.<br>
&nbsp;&nbsp;&nbsp;&nbsp;Illud in his rebus nequaquam sumere possis,<br>
Democriti quod sancta viri sententia ponit,<br>
corporis atque animi primordia singula primis<br>
adposita alternis, variare ac nectere membra.<br>
nam cum multo sunt animae elementa minora<br>
quam quibus e corpus nobis et viscera constant,<br>
tum numero quoque concedunt et rara per artus<br>
dissita sunt, dum taxat ut hoc promittere possis,<br>
quantula prima queant nobis iniecta ciere<br>
corpora sensiferos motus in corpore, tanta<br>
intervalla tenere exordia prima animai.<br>
nam neque pulveris inter dum sentimus adhaesum<br>
corpore nec membris incussam sidere cretam,<br>
 nec nebulam noctu neque arani tenvia fila<br>
obvia sentimus, quando obretimur euntes,<br>
nec supera caput eiusdem cecidisse vietam<br>
vestem nec plumas avium papposque volantis,<br>
qui nimia levitate cadunt plerumque gravatim,<br>
nec repentis itum cuiusvis cumque animantis<br>
sentimus nec priva pedum vestigia quaeque,<br>
corpore quae in nostro culices et cetera ponunt.<br>
usque adeo prius est in nobis multa ciendum<br>
quam primordia sentiscant concussa animai,<br>
semina corporibus nostris inmixta per artus,<br>
et quam in his intervallis tuditantia possint<br>
concursare coire et dissultare vicissim.<br>
&nbsp;&nbsp;&nbsp;&nbsp;Et magis est animus vitai claustra co&euml;rcens<br>
et dominantior ad vitam quam vis animai.<br>
nam sine mente animoque nequit residere per artus<br>
temporis exiguam partem pars ulla animai,<br>
sed comes insequitur facile et discedit in auras<br>
et gelidos artus in leti frigore linquit.<br>
at manet in vita cui mens animusque remansit,<br>
quamvis est circum caesis lacer undique membris;<br>
truncus adempta anima circum membrisque remota<br>
vivit et aetherias vitalis suscipit auras;<br>
si non omnimodis, at magna parte animai<br>
privatus, tamen in vita cunctatur et haeret;<br>
ut, lacerato oculo circum si pupula mansit<br>
incolumis, stat cernundi vivata potestas,<br>
dum modo ne totum corrumpas luminis orbem<br>
et circum caedas aciem solamque relinquas;<br>
id quoque enim sine pernicie non fiet eorum.<br>
at si tantula pars oculi media illa peresa est,<br>
occidit extemplo lumen tenebraeque secuntur,<br>
incolumis quamvis alioqui splendidus orbis.<br>
hoc anima atque animus vincti sunt foedere semper.<br>
&nbsp;&nbsp;&nbsp;&nbsp;Nunc age, nativos animantibus et mortalis<br>
esse animos animasque levis ut noscere possis,<br>
conquisita diu dulcique reperta labore<br>
digna tua pergam disponere carmina vita.<br>
tu fac utrumque uno subiungas nomine eorum<br>
atque animam verbi causa cum dicere pergam,<br>
mortalem esse docens, animum quoque dicere credas,<br>
qua tenus est unum inter se coniunctaque res est.<br>
&nbsp;&nbsp;&nbsp;&nbsp;Principio quoniam tenuem constare minutis<br>
corporibus docui multoque minoribus esse<br>
principiis factam quam liquidus umor aquai<br>
aut nebula aut fumus;&AElig;nam longe mobilitate<br>
praestat et a tenui causa magis icta movetur,<br>
quippe ubi imaginibus fumi nebulaeque movetur;<br>
quod genus in somnis sopiti ubi cernimus alte<br>
exhalare vaporem altaria ferreque fumum;<br>
nam procul haec dubio nobis simulacra geruntur&AElig;<br>
nunc igitur quoniam quassatis undique vasis<br>
diffluere umorem et laticem discedere cernis,<br>
et nebula ac fumus quoniam discedit in auras,<br>
crede animam quoque diffundi multoque perire<br>
 ocius et citius dissolvi in corpora prima,<br>
cum semel ex hominis membris ablata recessit;<br>
quippe etenim corpus, quod vas quasi constitit eius,<br>
cum cohibere nequit conquassatum ex aliqua re<br>
ac rarefactum detracto sanguine venis,<br>
a&euml;re qui credas posse hanc cohiberier ullo,<br>
corpore qui nostro rarus magis incohibens sit?<br>
&nbsp;&nbsp;&nbsp;&nbsp;Praeterea gigni pariter cum corpore et una<br>
crescere sentimus pariterque senescere mentem.<br>
nam vel ut infirmo pueri teneroque vagantur<br>
corpore, sic animi sequitur sententia tenvis.<br>
inde ubi robustis adolevit viribus aetas,<br>
consilium quoque maius et auctior est animi vis.<br>
post ubi iam validis quassatum est viribus aevi<br>
corpus et obtusis ceciderunt viribus artus,<br>
claudicat ingenium, delirat lingua [labat] mens,<br>
omnia deficiunt atque uno tempore desunt.<br>
ergo dissolui quoque convenit omnem animai<br>
naturam, ceu fumus, in altas a&euml;ris auras;<br>
quando quidem gigni pariter pariterque videmus<br>
crescere et, [ut] docui, simul aevo fessa fatisci.<br>
&nbsp;&nbsp;&nbsp;&nbsp;Huc accedit uti videamus, corpus ut ipsum<br>
suscipere inmanis morbos durumque dolorem,<br>
sic animum curas acris luctumque metumque;<br>
quare participem leti quoque convenit esse.<br>
quin etiam morbis in corporis avius errat<br>
saepe animus; dementit enim deliraque fatur,<br>
inter dumque gravi lethargo fertur in altum<br>
aeternumque soporem oculis nutuque cadenti;<br>
unde neque exaudit voces nec noscere voltus<br>
illorum potis est, ad vitam qui revocantes<br>
circum stant lacrimis rorantes ora genasque.<br>
quare animum quoque dissolui fateare necessest,<br>
quandoquidem penetrant in eum contagia morbi;<br>
nam dolor ac morbus leti fabricator uterquest,<br>
multorum exitio perdocti quod sumus ante.<br>
[et quoniam mentem sanari corpus ut aegrum<br>
et pariter mentem sanari corpus inani]<br>
denique cor, hominem cum vini vis penetravit<br>
acris et in venas discessit diditus ardor,<br>
consequitur gravitas membrorum, praepediuntur<br>
crura vacillanti, tardescit lingua, madet mens,<br>
nant oculi, clamor singultus iurgia gliscunt,<br>
et iam cetera de genere hoc quae cumque secuntur,<br>
cur ea sunt, nisi quod vehemens violentia vini<br>
conturbare animam consuevit corpore in ipso?<br>
at quae cumque queunt conturbari inque pediri,<br>
significant, paulo si durior insinuarit<br>
causa, fore ut pereant aevo privata futuro.<br>
&nbsp;&nbsp;&nbsp;&nbsp;Quin etiam subito vi morbi saepe coactus<br>
ante oculos aliquis nostros, ut fulminis ictu,<br>
concidit et spumas agit, ingemit et tremit artus,<br>
desipit, extentat nervos, torquetur, anhelat<br>
inconstanter, et in iactando membra fatigat,<br>
ni mirum quia vis morbi distracta per artus<br>
 turbat agens animam, spumans [ut] in aequore salso<br>
ventorum validis fervescunt viribus undae.<br>
exprimitur porro gemitus, quia membra dolore<br>
adficiuntur et omnino quod semina vocis<br>
eliciuntur et ore foras glomerata feruntur<br>
qua quasi consuerunt et sunt munita viai.<br>
desipientia fit, quia vis animi atque animai<br>
conturbatur et, ut docui, divisa seorsum<br>
disiectatur eodem illo distracta veneno.<br>
inde ubi iam morbi reflexit causa, reditque<br>
in latebras acer corrupti corporis umor,<br>
tum quasi vaccillans primum consurgit et omnis<br>
paulatim redit in sensus animamque receptat.<br>
haec igitur tantis ubi morbis corpore in ipso<br>
iactentur miserisque modis distracta laborent,<br>
cur eadem credis sine corpore in a&euml;re aperto<br>
cum validis ventis aetatem degere posse?<br>
&nbsp;&nbsp;&nbsp;&nbsp;Et quoniam mentem sanari corpus ut aegrum<br>
cernimus et flecti medicina posse videmus,<br>
id quoque praesagit mortalem vivere mentem.<br>
addere enim partis aut ordine traiecere aecumst<br>
aut aliquid prosum de summa detrahere hilum,<br>
commutare animum qui cumque adoritur et infit<br>
aut aliam quamvis naturam flectere quaerit.<br>
at neque transferri sibi partis nec tribui vult<br>
inmortale quod est quicquam neque defluere hilum;<br>
nam quod cumque suis mutatum finibus exit,<br>
continuo hoc mors est illius quod fuit ante.<br>
ergo animus sive aegrescit, mortalia signa<br>
mittit, uti docui, seu flectitur a medicina.<br>
usque adeo falsae rationi vera videtur<br>
res occurrere et effugium praecludere eunti<br>
ancipitique refutatu convincere falsum.<br>
&nbsp;&nbsp;&nbsp;&nbsp;Denique saepe hominem paulatim cernimus ire<br>
et membratim vitalem deperdere sensum;<br>
in pedibus primum digitos livescere et unguis,<br>
inde pedes et crura mori, post inde per artus<br>
ire alios tractim gelidi vestigia leti.<br>
scinditur atque animae haec quoniam natura nec uno<br>
tempore sincera existit, mortalis habendast.<br>
quod si forte putas ipsam se posse per artus<br>
introsum trahere et partis conducere in unum<br>
atque ideo cunctis sensum diducere membris,<br>
at locus ille tamen, quo copia tanta animai<br>
cogitur, in sensu debet maiore videri;<br>
qui quoniam nusquamst, ni mirum, ut diximus [ante>,<br>
dilaniata foras dispargitur, interit ergo.<br>
quin etiam si iam libeat concedere falsum<br>
et dare posse animam glomerari in corpore eorum,<br>
lumina qui lincunt moribundi particulatim,<br>
mortalem tamen esse animam fateare necesse<br>
nec refert utrum pereat dispersa per auras<br>
an contracta suis e partibus obbrutescat,<br>
quando hominem totum magis ac magis undique sensus<br>
deficit et vitae minus et minus undique restat.<br>
&nbsp;&nbsp;&nbsp;&nbsp; Et quoniam mens est hominis pars una locoque<br>
fixa manet certo, vel ut aures atque oculi sunt<br>
atque alii sensus qui vitam cumque gubernant,<br>
et vel uti manus atque oculus naresve seorsum<br>
secreta ab nobis nequeunt sentire neque esse,<br>
sed tamen in parvo lincuntur tempore tali,<br>
sic animus per se non quit sine corpore et ipso<br>
esse homine, illius quasi quod vas esse videtur,<br>
sive aliud quid vis potius coniunctius ei<br>
fingere, quandoquidem conexu corpus adhaeret.<br>
&nbsp;&nbsp;&nbsp;&nbsp;Denique corporis atque animi vivata potestas<br>
inter se coniuncta valent vitaque fruuntur;<br>
nec sine corpore enim vitalis edere motus<br>
sola potest animi per se natura nec autem<br>
cassum anima corpus durare et sensibus uti.<br>
scilicet avolsus radicibus ut nequit ullam<br>
dispicere ipse oculus rem seorsum corpore toto,<br>
sic anima atque animus per se nil posse videtur.<br>
ni mirum quia [per] venas et viscera mixtim,<br>
per nervos atque ossa tenentur corpore ab omni<br>
nec magnis intervallis primordia possunt<br>
libera dissultare, ideo conclusa moventur<br>
sensiferos motus, quos extra corpus in auras<br>
a&euml;ris haut possunt post mortem eiecta moveri<br>
propterea quia non simili ratione tenentur;<br>
corpus enim atque animans erit a&euml;r, si cohibere<br>
sese anima atque in eos poterit concludere motus,<br>
quos ante in nervis et in ipso corpore agebat.<br>
quare etiam atque etiam resoluto corporis omni<br>
tegmine et eiectis extra vitalibus auris<br>
dissolui sensus animi fateare necessest<br>
atque animam, quoniam coniunctast causa duobus.<br>
&nbsp;&nbsp;&nbsp;&nbsp;Denique cum corpus nequeat perferre animai<br>
discidium, quin in taetro tabescat odore,<br>
quid dubitas quin ex imo penitusque coorta<br>
emanarit uti fumus diffusa animae vis,<br>
atque ideo tanta mutatum putre ruina<br>
conciderit corpus, penitus quia mota loco sunt<br>
fundamenta foras manant animaeque per artus<br>
perque viarum omnis flexus, in corpore qui sunt,<br>
atque foramina? multimodis ut noscere possis<br>
dispertitam animae naturam exisse per artus<br>
et prius esse sibi distractam corpore in ipso,<br>
quam prolapsa foras enaret in a&euml;ris auras.<br>
&nbsp;&nbsp;&nbsp;&nbsp;Quin etiam finis dum vitae vertitur intra,<br>
saepe aliqua tamen e causa labefacta videtur<br>
ire anima ac toto solui de corpore [tota]<br>
et quasi supremo languescere tempore voltus<br>
molliaque exsangui cadere omnia [corpore] membra.<br>
quod genus est, animo male factum cum perhibetur<br>
aut animam liquisse; ubi iam trepidatur et omnes<br>
extremum cupiunt vitae reprehendere vinclum;<br>
conquassatur enim tum mens animaeque potestas<br>
omnis. et haec ipso cum corpore conlabefiunt,<br>
ut gravior paulo possit dissolvere causa.<br>
&nbsp;&nbsp;&nbsp;&nbsp; Quid dubitas tandem quin extra prodita corpus<br>
inbecilla foras in aperto, tegmine dempto,<br>
non modo non omnem possit durare per aevom,<br>
sed minimum quodvis nequeat consistere tempus?<br>
nec sibi enim quisquam moriens sentire videtur<br>
ire foras animam incolumem de corpore toto,<br>
nec prius ad iugulum et supera succedere fauces,<br>
verum deficere in certa regione locatam;<br>
ut sensus alios in parti quemque sua scit<br>
dissolui. quod si inmortalis nostra foret mens,<br>
non tam se moriens dissolvi conquereretur,<br>
sed magis ire foras vestemque relinquere, ut anguis.<br>
&nbsp;&nbsp;&nbsp;&nbsp;Denique cur animi numquam mens consiliumque<br>
gignitur in capite aut pedibus manibusve, sed unis<br>
sedibus et certis regionibus omnibus haeret,<br>
si non certa loca ad nascendum reddita cuique<br>
sunt, et ubi quicquid possit durare creatum<br>
atque ita multimodis partitis artubus esse,<br>
membrorum ut numquam existat praeposterus ordo?<br>
usque adeo sequitur res rem, neque flamma creari<br>
fluminibus solitast neque in igni gignier algor.<br>
&nbsp;&nbsp;&nbsp;&nbsp;Praeterea si inmortalis natura animaist<br>
et sentire potest secreta a corpore nostro,<br>
quinque, ut opinor, eam faciundum est sensibus auctam.<br>
nec ratione alia nosmet proponere nobis<br>
possumus infernas animas Acherunte vagare.<br>
pictores itaque et scriptorum saecla priora<br>
sic animas intro duxerunt sensibus auctas.<br>
at neque sorsum oculi neque nares nec manus ipsa<br>
esse potest animae neque sorsum lingua neque aures;<br>
haud igitur per se possunt sentire neque esse.<br>
&nbsp;&nbsp;&nbsp;&nbsp;Et quoniam toto sentimus corpore inesse<br>
vitalem sensum et totum esse animale videmus,<br>
si subito medium celeri praeciderit ictu<br>
vis aliqua, ut sorsum partem secernat utramque,<br>
dispertita procul dubio quoque vis animai<br>
et discissa simul cum corpore dissicietur.<br>
at quod scinditur et partis discedit in ullas,<br>
scilicet aeternam sibi naturam abnuit esse.<br>
falciferos memorant currus abscidere membra<br>
saepe ita de subito permixta caede calentis,<br>
ut tremere in terra videatur ab artubus id quod<br>
decidit abscisum, cum mens tamen atque hominis vis<br>
mobilitate mali non quit sentire dolorem;<br>
et simul in pugnae studio quod dedita mens est,<br>
corpore relicuo pugnam caedesque petessit,<br>
nec tenet amissam laevam cum tegmine saepe<br>
inter equos abstraxe rotas falcesque rapaces,<br>
nec cecidisse alius dextram, cum scandit et instat.<br>
inde alius conatur adempto surgere crure,<br>
cum digitos agitat propter moribundus humi pes.<br>
et caput abscisum calido viventeque trunco<br>
servat humi voltum vitalem oculosque patentis,<br>
donec reliquias animai reddidit omnes.<br>
quin etiam tibi si, lingua vibrante, minanti<br>
 serpentis cauda, procero corpore, utrumque<br>
sit libitum in multas partis discidere ferro,<br>
omnia iam sorsum cernes ancisa recenti<br>
volnere tortari et terram conspargere tabo,<br>
ipsam seque retro partem petere ore priorem,<br>
volneris ardenti ut morsu premat icta dolore.<br>
omnibus esse igitur totas dicemus in illis<br>
particulis animas? at ea ratione sequetur<br>
unam animantem animas habuisse in corpore multas.<br>
ergo divisast ea quae fuit una simul cum<br>
corpore; quapropter mortale utrumque putandumst,<br>
in multas quoniam partis disciditur aeque.<br>
&nbsp;&nbsp;&nbsp;&nbsp;Praeterea si inmortalis natura animai<br>
constat et in corpus nascentibus insinuatur,<br>
cur super ante actam aetatem meminisse nequimus<br>
[interisse et quae nunc est nunc esse creatam]<br>
nec vestigia gestarum rerum ulla tenemus?<br>
nam si tanto operest animi mutata potestas,<br>
omnis ut actarum exciderit retinentia rerum,<br>
non, ut opinor, id ab leto iam longius errat;<br>
qua propter fateare necessest quae fuit ante<br>
interiisse, et quae nunc est nunc esse creatam.<br>
&nbsp;&nbsp;&nbsp;&nbsp;Praeterea si iam perfecto corpore nobis<br>
inferri solitast animi vivata potestas<br>
tum cum gignimur et vitae cum limen inimus,<br>
haud ita conveniebat uti cum corpore et una<br>
cum membris videatur in ipso sanguine cresse,<br>
sed vel ut in cavea per se sibi vivere solam<br>
convenit, ut sensu corpus tamen affluat omne.<br>
quare etiam atque etiam neque originis esse putandumst<br>
expertis animas nec leti lege solutas;<br>
nam neque tanto opere adnecti potuisse putandumst<br>
corporibus nostris extrinsecus insinuatas,<br>
quod fieri totum contra manifesta docet res<br>
&AElig;namque ita conexa est per venas viscera nervos<br>
ossaque, uti dentes quoque sensu participentur;<br>
morbus ut indicat et gelidai stringor aquai<br>
et lapis oppressus subitis e frugibus asper&AElig;<br>
nec, tam contextae cum sint, exire videntur<br>
incolumes posse et salvas exsolvere sese<br>
omnibus e nervis atque ossibus articulisque,<br>
quod si forte putas extrinsecus insinuatam<br>
permanare animam nobis per membra solere,<br>
tanto quique magis cum corpore fusa peribit;<br>
quod permanat enim, dissolvitur, interit ergo;<br>
dispertitur enim per caulas corporis omnis.<br>
ut cibus, in membra atque artus cum diditur omnis,<br>
disperit atque aliam naturam sufficit ex se,<br>
sic anima atque animus quamvis [est] integra recens [in]<br>
corpus eunt, tamen in manando dissoluuntur,<br>
dum quasi per caulas omnis diduntur in artus<br>
particulae quibus haec animi natura creatur,<br>
quae nunc in nostro dominatur corpore nata<br>
ex illa quae tunc periit partita per artus.<br>
quapropter neque natali privata videtur<br>
 esse die natura animae nec funeris expers.<br>
&nbsp;&nbsp;&nbsp;&nbsp;Semina praeterea linquontur necne animai<br>
corpore in exanimo? quod si lincuntur et insunt,<br>
haut erit ut merito inmortalis possit haberi,<br>
partibus amissis quoniam libata recessit.<br>
sin ita sinceris membris ablata profugit,<br>
ut nullas partis in corpore liquerit ex se,<br>
unde cadavera rancenti iam viscere vermes<br>
expirant atque unde animantum copia tanta<br>
exos et exanguis tumidos perfluctuat artus?<br>
quod si forte animas extrinsecus insinuari?<br>
vermibus et privas in corpora posse venire<br>
credis nec reputas cur milia multa animarum<br>
conveniant unde una recesserit, hoc tamen est ut<br>
quaerendum videatur et in discrimen agendum,<br>
utrum tandem animae venentur semina quaeque<br>
vermiculorum ipsaeque sibi fabricentur ubi sint,<br>
an quasi corporibus perfectis insinuentur.<br>
at neque cur faciant ipsae quareve laborent<br>
dicere suppeditat. neque enim, sine corpore cum sunt,<br>
sollicitae volitant morbis alguque fameque;<br>
corpus enim magis his vitiis adfine laborat,<br>
et mala multa animus contage fungitur eius.<br>
sed tamen his esto quamvis facere utile corpus,<br>
cum subeant; at qua possint via nulla videtur.<br>
haut igitur faciunt animae sibi corpora et artus.<br>
nec tamen est ut qui [cum] perfectis insinuentur<br>
corporibus; neque enim poterunt suptiliter esse<br>
conexae neque consensu contagia fient.<br>
&nbsp;&nbsp;&nbsp;&nbsp;Denique cur acris violentia triste leonum<br>
seminium sequitur, volpes dolus, et fuga cervos?<br>
a patribus datur et [a] patrius pavor incitat artus,<br>
et iam cetera de genere hoc cur omnia membris<br>
ex ineunte aevo generascunt ingenioque,<br>
si non, certa suo quia semine seminioque<br>
vis animi pariter crescit cum corpore quoque?<br>
quod si inmortalis foret et mutare soleret<br>
corpora, permixtis animantes moribus essent,<br>
effugeret canis Hyrcano de semine saepe<br>
cornigeri incursum cervi tremeretque per auras<br>
a&euml;ris accipiter fugiens veniente columba,<br>
desiperent homines, saperent fera saecla ferarum.<br>
illud enim falsa fertur ratione, quod aiunt<br>
inmortalem animam mutato corpore flecti;<br>
quod mutatur enim, dissolvitur, interit ergo;<br>
traiciuntur enim partes atque ordine migrant;<br>
quare dissolui quoque debent posse per artus,<br>
denique ut intereant una cum corpore cunctae.<br>
sin animas hominum dicent in corpora semper<br>
ire humana, tamen quaeram cur e sapienti<br>
stulta queat fieri, nec prudens sit puer ullus,<br>
[si non, certa suo quia semine seminioque]<br>
nec tam doctus equae pullus quam fortis equi vis.<br>
scilicet in tenero tenerascere corpore mentem<br>
confugient. quod si iam fit, fateare necessest<br>
 mortalem esse animam, quoniam mutata per artus<br>
tanto opere amittit vitam sensumque priorem.<br>
quove modo poterit pariter cum corpore quoque<br>
confirmata cupitum aetatis tangere florem<br>
vis animi, nisi erit consors in origine prima?<br>
quidve foras sibi vult membris exire senectis?<br>
an metuit conclusa manere in corpore putri<br>
et domus aetatis spatio ne fessa vetusto<br>
obruat? at non sunt immortali ulla pericla.<br>
&nbsp;&nbsp;&nbsp;&nbsp;Denique conubia ad Veneris partusque ferarum<br>
esse animas praesto deridiculum esse videtur,<br>
expectare immortalis mortalia membra<br>
innumero numero certareque praeproperanter<br>
inter se quae prima potissimaque insinuetur;<br>
si non forte ita sunt animarum foedera pacta,<br>
ut quae prima volans advenerit insinuetur<br>
prima neque inter se contendant viribus hilum.<br>
&nbsp;&nbsp;&nbsp;&nbsp;Denique in aethere non arbor, non aequore in alto<br>
nubes esse queunt nec pisces vivere in arvis<br>
nec cruor in lignis neque saxis sucus inesse.<br>
certum ac dispositumst ubi quicquid crescat et insit.<br>
sic animi natura nequit sine corpore oriri<br>
sola neque a nervis et sanguine longius esse.<br>
quod si posset enim, multo prius ipsa animi vis<br>
in capite aut umeris aut imis calcibus esse<br>
posset et innasci quavis in parte soleret,<br>
tandem in eodem homine atque in eodem vase manere.<br>
quod quoniam nostro quoque constat corpore certum<br>
dispositumque videtur ubi esse et crescere possit<br>
sorsum anima atque animus, tanto magis infitiandum<br>
totum posse extra corpus durare genique.<br>
quare, corpus ubi interiit, periisse necessest<br>
confiteare animam distractam in corpore toto.<br>
quippe etenim mortale aeterno iungere et una<br>
consentire putare et fungi mutua posse<br>
desiperest; quid enim diversius esse putandumst<br>
aut magis inter se disiunctum discrepitansque,<br>
quam mortale quod est inmortali atque perenni<br>
iunctum in concilio saevas tolerare procellas?<br>
praeterea quaecumque manent aeterna necessest<br>
aut quia sunt solido cum corpore respuere ictus<br>
nec penetrare pati sibi quicquam quod queat artas<br>
dissociare intus partis, ut materiai<br>
corpora sunt, quorum naturam ostendimus ante,<br>
aut ideo durare aetatem posse per omnem,<br>
plagarum quia sunt expertia sicut inanest,<br>
quod manet intactum neque ab ictu fungitur hilum,<br>
aut etiam quia nulla loci sit copia circum,<br>
quo quasi res possint discedere dissoluique,<br>
sicut summarum summast aeterna, neque extra<br>
quis locus est quo diffugiant neque corpora sunt quae<br>
possint incidere et valida dissolvere plaga.<br>
&nbsp;&nbsp;&nbsp;&nbsp;Quod si forte ideo magis inmortalis habendast,<br>
quod vitalibus ab rebus munita tenetur,<br>
aut quia non veniunt omnino aliena salutis,<br>
 aut quia quae veniunt aliqua ratione recedunt<br>
pulsa prius quam quid noceant sentire queamus,<br>
* * *<br>
praeter enim quam quod morbis cum corporis aegret,<br>
advenit id quod eam de rebus saepe futuris<br>
macerat inque metu male habet curisque fatigat,<br>
praeteritisque male admissis peccata remordent.<br>
adde furorem animi proprium atque oblivia rerum,<br>
adde quod in nigras lethargi mergitur undas.<br>
&nbsp;&nbsp;&nbsp;&nbsp;Nil igitur mors est ad nos neque pertinet hilum,<br>
quandoquidem natura animi mortalis habetur.<br>
et vel ut ante acto nihil tempore sensimus aegri,<br>
ad confligendum venientibus undique Poenis,<br>
omnia cum belli trepido concussa tumultu<br>
horrida contremuere sub altis aetheris auris,<br>
in dubioque fuere utrorum ad regna cadendum<br>
omnibus humanis esset terraque marique,<br>
sic, ubi non erimus, cum corporis atque animai<br>
discidium fuerit, quibus e sumus uniter apti,<br>
scilicet haud nobis quicquam, qui non erimus tum,<br>
accidere omnino poterit sensumque movere,<br>
non si terra mari miscebitur et mare caelo.<br>
et si iam nostro sentit de corpore postquam<br>
distractast animi natura animaeque potestas,<br>
nil tamen est ad nos, qui comptu coniugioque<br>
corporis atque animae consistimus uniter apti.<br>
nec, si materiem nostram collegerit aetas<br>
post obitum rursumque redegerit ut sita nunc est,<br>
atque iterum nobis fuerint data lumina vitae,<br>
pertineat quicquam tamen ad nos id quoque factum,<br>
interrupta semel cum sit repetentia nostri.<br>
et nunc nil ad nos de nobis attinet, ante<br>
qui fuimus, [neque] iam de illis nos adficit angor.<br>
nam cum respicias inmensi temporis omne<br>
praeteritum spatium, tum motus materiai<br>
multimodi quam sint, facile hoc adcredere possis,<br>
semina saepe in eodem, ut nunc sunt, ordine posta<br>
haec eadem, quibus e nunc nos sumus, ante fuisse.<br>
nec memori tamen id quimus reprehendere mente;<br>
inter enim iectast vitai pausa vageque<br>
deerrarunt passim motus ab sensibus omnes.<br>
debet enim, misere si forte aegreque futurumst;<br>
ipse quoque esse in eo tum tempore, cui male possit<br>
accidere. id quoniam mors eximit, esseque prohibet<br>
illum cui possint incommoda conciliari,<br>
scire licet nobis nihil esse in morte timendum<br>
nec miserum fieri qui non est posse, neque hilum<br>
differre an nullo fuerit iam tempore natus,<br>
mortalem vitam mors cum inmortalis ademit.<br>
&nbsp;&nbsp;&nbsp;&nbsp;Proinde ubi se videas hominem indignarier ipsum,<br>
post mortem fore ut aut putescat corpore posto<br>
aut flammis interfiat malisve ferarum,<br>
scire licet non sincerum sonere atque subesse<br>
caecum aliquem cordi stimulum, quamvis neget ipse<br>
credere se quemquam sibi sensum in morte futurum;<br>
 non, ut opinor, enim dat quod promittit et unde<br>
nec radicitus e vita se tollit et eicit,<br>
sed facit esse sui quiddam super inscius ipse.<br>
vivus enim sibi cum proponit quisque futurum,<br>
corpus uti volucres lacerent in morte feraeque,<br>
ipse sui miseret; neque enim se dividit illim<br>
nec removet satis a proiecto corpore et illum<br>
se fingit sensuque suo contaminat astans.<br>
hinc indignatur se mortalem esse creatum<br>
nec videt in vera nullum fore morte alium se,<br>
qui possit vivus sibi se lugere peremptum<br>
stansque iacentem [se] lacerari urive dolere.<br>
nam si in morte malumst malis morsuque ferarum<br>
tractari, non invenio qui non sit acerbum<br>
ignibus inpositum calidis torrescere flammis<br>
aut in melle situm suffocari atque rigere<br>
frigore, cum summo gelidi cubat aequore saxi,<br>
urgerive superne obrutum pondere terrae.<br>
&nbsp;&nbsp;&nbsp;&nbsp;'Iam iam non domus accipiet te laeta neque uxor<br>
optima, nec dulces occurrent oscula nati<br>
praeripere et tacita pectus dulcedine tangent.<br>
non poteris factis florentibus esse tuisque<br>
praesidium. misero misere' aiunt 'omnia ademit<br>
una dies infesta tibi tot praemia vitae.'<br>
illud in his rebus non addunt 'nec tibi earum<br>
iam desiderium rerum super insidet una.'<br>
quod bene si videant animo dictisque sequantur,<br>
dissoluant animi magno se angore metuque.<br>
'tu quidem ut es leto sopitus, sic eris aevi<br>
quod super est cunctis privatus doloribus aegris;<br>
at nos horrifico cinefactum te prope busto<br>
insatiabiliter deflevimus, aeternumque<br>
nulla dies nobis maerorem e pectore demet.'<br>
illud ab hoc igitur quaerendum est, quid sit amari<br>
tanto opere, ad somnum si res redit atque quietem,<br>
cur quisquam aeterno possit tabescere luctu.<br>
&nbsp;&nbsp;&nbsp;&nbsp;Hoc etiam faciunt ubi discubuere tenentque<br>
pocula saepe homines et inumbrant ora coronis,<br>
ex animo ut dicant: 'brevis hic est fructus homullis;<br>
iam fuerit neque post umquam revocare licebit.'<br>
tam quam in morte mali cum primis hoc sit eorum,<br>
quod sitis exurat miseros atque arida torrat,<br>
aut aliae cuius desiderium insideat rei.<br>
nec sibi enim quisquam tum se vitamque requiret,<br>
cum pariter mens et corpus sopita quiescunt;<br>
nam licet aeternum per nos sic esse soporem,<br>
nec desiderium nostri nos adficit ullum,<br>
et tamen haud quaquam nostros tunc illa per artus<br>
longe ab sensiferis primordia motibus errant,<br>
cum correptus homo ex somno se colligit ipse.<br>
multo igitur mortem minus ad nos esse putandumst,<br>
si minus esse potest quam quod nihil esse videmus;<br>
maior enim turbae disiectus materiai<br>
consequitur leto nec quisquam expergitus extat,<br>
frigida quem semel est vitai pausa secuta.<br>
&nbsp;&nbsp;&nbsp;&nbsp; Denique si vocem rerum natura repente.<br>
mittat et hoc alicui nostrum sic increpet ipsa:<br>
'quid tibi tanto operest, mortalis, quod nimis aegris<br>
luctibus indulges? quid mortem congemis ac fles?<br>
nam [si] grata fuit tibi vita ante acta priorque<br>
et non omnia pertusum congesta quasi in vas<br>
commoda perfluxere atque ingrata interiere;<br>
cur non ut plenus vitae conviva recedis<br>
aequo animoque capis securam, stulte, quietem?<br>
sin ea quae fructus cumque es periere profusa<br>
vitaque in offensost, cur amplius addere quaeris,<br>
rursum quod pereat male et ingratum occidat omne,<br>
non potius vitae finem facis atque laboris?<br>
nam tibi praeterea quod machiner inveniamque,<br>
quod placeat, nihil est; eadem sunt omnia semper.<br>
si tibi non annis corpus iam marcet et artus<br>
confecti languent, eadem tamen omnia restant,<br>
omnia si perges vivendo vincere saecla,<br>
atque etiam potius, si numquam sis moriturus',<br>
quid respondemus, nisi iustam intendere litem<br>
naturam et veram verbis exponere causam?<br>
grandior hic vero si iam seniorque queratur<br>
atque obitum lamentetur miser amplius aequo,<br>
non merito inclamet magis et voce increpet acri:<br>
'aufer abhinc lacrimas, baratre, et compesce querellas.<br>
omnia perfunctus vitai praemia marces;<br>
sed quia semper aves quod abest, praesentia temnis,<br>
inperfecta tibi elapsast ingrataque vita,<br>
et nec opinanti mors ad caput adstitit ante<br>
quam satur ac plenus possis discedere rerum.<br>
nunc aliena tua tamen aetate omnia mitte<br>
aequo animoque, age dum, magnis concede necessis?'<br>
iure, ut opinor, agat, iure increpet inciletque;<br>
cedit enim rerum novitate extrusa vetustas<br>
semper, et ex aliis aliud reparare necessest.<br>
&nbsp;&nbsp;&nbsp;&nbsp;Nec quisquam in baratrum nec Tartara deditur atra;<br>
materies opus est, ut crescant postera saecla;<br>
quae tamen omnia te vita perfuncta sequentur;<br>
nec minus ergo ante haec quam tu cecidere cadentque.<br>
sic alid ex alio numquam desistet oriri<br>
vitaque mancipio nulli datur, omnibus usu.<br>
respice item quam nil ad nos ante acta vetustas<br>
temporis aeterni fuerit, quam nascimur ante.<br>
hoc igitur speculum nobis natura futuri<br>
temporis exponit post mortem denique nostram.<br>
numquid ibi horribile apparet, num triste videtur<br>
quicquam, non omni somno securius exstat?<br>
&nbsp;&nbsp;&nbsp;&nbsp;Atque ea ni mirum quae cumque Acherunte profundo<br>
prodita sunt esse, in vita sunt omnia nobis.<br>
nec miser inpendens magnum timet a&euml;re saxum<br>
Tantalus, ut famast, cassa formidine torpens;<br>
sed magis in vita divom metus urget inanis<br>
mortalis casumque timent quem cuique ferat fors.<br>
nec Tityon volucres ineunt Acherunte iacentem<br>
nec quod sub magno scrutentur pectore quicquam<br>
 perpetuam aetatem possunt reperire profecto.<br>
quam libet immani proiectu corporis exstet,<br>
qui non sola novem dispessis iugera membris<br>
optineat, sed qui terrai totius orbem,<br>
non tamen aeternum poterit perferre dolorem<br>
nec praebere cibum proprio de corpore semper.<br>
sed Tityos nobis hic est, in amore iacentem<br>
quem volucres lacerant atque exest anxius angor<br>
aut alia quavis scindunt cuppedine curae.<br>
Sisyphus in vita quoque nobis ante oculos est,<br>
qui petere a populo fasces saevasque secures<br>
imbibit et semper victus tristisque recedit.<br>
nam petere imperium, quod inanest nec datur umquam,<br>
atque in eo semper durum sufferre laborem,<br>
hoc est adverso nixantem trudere monte<br>
saxum, quod tamen [e] summo iam vertice rusum<br>
volvitur et plani raptim petit aequora campi.<br>
deinde animi ingratam naturam pascere semper<br>
atque explere bonis rebus satiareque numquam,<br>
quod faciunt nobis annorum tempora, circum<br>
cum redeunt fetusque ferunt variosque lepores,<br>
nec tamen explemur vitai fructibus umquam,<br>
hoc, ut opinor, id est, aevo florente puellas<br>
quod memorant laticem pertusum congerere in vas,<br>
quod tamen expleri nulla ratione potestur.<br>
Cerberus et Furiae iam vero et lucis egestas,<br>
Tartarus horriferos eructans faucibus aestus!<br>
qui neque sunt usquam nec possunt esse profecto;<br>
sed metus in vita poenarum pro male factis<br>
est insignibus insignis scelerisque luela,<br>
carcer et horribilis de saxo iactus deorsum,<br>
verbera carnifices robur pix lammina taedae;<br>
quae tamen etsi absunt, at mens sibi conscia factis<br>
praemetuens adhibet stimulos torretque flagellis,<br>
nec videt interea qui terminus esse malorum<br>
possit nec quae sit poenarum denique finis,<br>
atque eadem metuit magis haec ne in morte gravescant.<br>
hic Acherusia fit stultorum denique vita.<br>
&nbsp;&nbsp;&nbsp;&nbsp;Hoc etiam tibi tute interdum dicere possis.<br>
'lumina sis oculis etiam bonus Ancus reliquit,<br>
qui melior multis quam tu fuit, improbe, rebus.<br>
inde alii multi reges rerumque potentes<br>
occiderunt, magnis qui gentibus imperitarunt.<br>
ille quoque ipse, viam qui quondam per mare magnum<br>
stravit iterque dedit legionibus ire per altum<br>
ac pedibus salsas docuit super ire lucunas<br>
et contempsit equis insultans murmura ponti,<br>
lumine adempto animam moribundo corpore fudit.<br>
Scipiadas, belli fulmen, Carthaginis horror,<br>
ossa dedit terrae proinde ac famul infimus esset.<br>
adde repertores doctrinarum atque leporum,<br>
adde Heliconiadum comites; quorum unus Homerus<br>
sceptra potitus eadem aliis sopitus quietest.<br>
denique Democritum post quam matura vetustas<br>
admonuit memores motus languescere mentis,<br>
 sponte sua leto caput obvius optulit ipse.<br>
ipse Epicurus obit decurso lumine vitae,<br>
qui genus humanum ingenio superavit et omnis<br>
restinxit stellas exortus ut aetherius sol.<br>
tu vero dubitabis et indignabere obire?<br>
mortua cui vita est prope iam vivo atque videnti,<br>
qui somno partem maiorem conteris aevi,<br>
et viligans stertis nec somnia cernere cessas<br>
sollicitamque geris cassa formidine mentem<br>
nec reperire potes tibi quid sit saepe mali, cum<br>
ebrius urgeris multis miser undique curis<br>
atque animo incerto fluitans errore vagaris.'<br>
&nbsp;&nbsp;&nbsp;&nbsp;Si possent homines, proinde ac sentire videntur<br>
pondus inesse animo, quod se gravitate fatiget,<br>
e quibus id fiat causis quoque noscere et unde<br>
tanta mali tam quam moles in pectore constet,<br>
haut ita vitam agerent, ut nunc plerumque videmus<br>
quid sibi quisque velit nescire et quaerere semper,<br>
commutare locum, quasi onus deponere possit.<br>
exit saepe foras magnis ex aedibus ille,<br>
esse domi quem pertaesumst, subitoque [revertit>,<br>
quippe foris nihilo melius qui sentiat esse.<br>
currit agens mannos ad villam praecipitanter<br>
auxilium tectis quasi ferre ardentibus instans;<br>
oscitat extemplo, tetigit cum limina villae,<br>
aut abit in somnum gravis atque oblivia quaerit,<br>
aut etiam properans urbem petit atque revisit.<br>
hoc se quisque modo fugit, at quem scilicet, ut fit,<br>
effugere haut potis est: ingratius haeret et odit<br>
propterea, morbi quia causam non tenet aeger;<br>
quam bene si videat, iam rebus quisque relictis<br>
naturam primum studeat cognoscere rerum,<br>
temporis aeterni quoniam, non unius horae,<br>
ambigitur status, in quo sit mortalibus omnis<br>
aetas, post mortem quae restat cumque manendo.<br>
&nbsp;&nbsp;&nbsp;&nbsp;Denique tanto opere in dubiis trepidare periclis<br>
quae mala nos subigit vitai tanta cupido?<br>
certe equidem finis vitae mortalibus adstat<br>
nec devitari letum pote, quin obeamus.<br>
praeterea versamur ibidem atque insumus usque<br>
nec nova vivendo procuditur ulla voluptas;<br>
sed dum abest quod avemus, id exsuperare videtur<br>
cetera; post aliud, cum contigit illud, avemus<br>
et sitis aequa tenet vitai semper hiantis.<br>
posteraque in dubiost fortunam quam vehat aetas,<br>
quidve ferat nobis casus quive exitus instet.<br>
nec prorsum vitam ducendo demimus hilum<br>
tempore de mortis nec delibare valemus,<br>
quo minus esse diu possimus forte perempti.<br>
proinde licet quod vis vivendo condere saecla,<br>
mors aeterna tamen nihilo minus illa manebit,<br>
nec minus ille diu iam non erit, ex hodierno<br>
lumine qui finem vitai fecit, et ille,<br>
mensibus atque annis qui multis occidit ante.
</P>
<div class="footer">
	<p>
		<a href="/lucretius.html">Lucretius</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY></HTML>