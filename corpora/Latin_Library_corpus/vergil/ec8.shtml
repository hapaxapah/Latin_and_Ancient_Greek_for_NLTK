<html>
	<head>
		<title>
			P. VERGILI MARONIS ECLOGA OCTAVA
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>P. VERGILI MARONIS ECLOGA OCTAVA

</p>

<P class=border></P>

<p>
Pastorum musam Damonis et Alphesiboei,<BR>immemor herbarum quos est mirata iuuenca<BR>certantis, quorum stupefactae carmine lynces,<BR>et mutata suos requierunt flumina cursus,<BR>Damonis musam dicemus et Alphesiboei.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR>&nbsp;&nbsp;&nbsp;&nbsp;&nbsp;Tu mihi seu magni superas iam saxa Timaui,<BR>siue oram Illyrici legis aequoris, en erit umquam<BR>ille dies, mihi cum liceat tua dicere facta?<BR>En erit, ut liceat totum mihi ferre per orbem<BR>sola Sophocleo tua carmina digna coturno?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>A te principium; tibi desinet: accipe iussis<BR>carmina coepta tuis, atque hanc sine tempora circum<BR>inter uictricis hederam tibi serpere laurus.<BR>&nbsp;&nbsp;&nbsp;&nbsp;&nbsp;Frigida uix caelo noctis decesserat umbra,<BR>cum ros in tenera pecori gratissimus herba,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR>incumbens tereti Damon sic coepit oliuae:<BR>&nbsp;&nbsp;&nbsp;&nbsp;&nbsp;"Nascere, praeque diem ueniens age, Lucifer, almum,<BR>coniugis indigno Nysae deceptus amore<BR>dum queror, et diuos, quamquam nil testibus illis<BR>profeci, extrema moriens tamen adloquor hora.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT>
</p>

<P>&nbsp;&nbsp;&nbsp;&nbsp;&nbsp;<FONT Size=3>Incipe Maenalios mecum, mea tibia, uersus.</FONT>
</p>

<P>Maenalus argutumque nemus pinosque loquentis<BR>semper habet; semper pastorum ille audit amores<BR>Panaque, qui primus calamos non passus inertis.
</p>

<P>&nbsp;&nbsp;&nbsp;&nbsp;&nbsp;<FONT Size=3>Incipe Maenalios mecum, mea tibia, uersus.</FONT>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>25</FONT>
</p>

<P>Mopso Nysa datur: quid non speremus amantes?<BR>Iungentur iam grypes equis, aeuoque sequenti<BR>cum canibus timidi ueniet ad pocula dammae.
</p>

<P>&nbsp;&nbsp;&nbsp;&nbsp;&nbsp;<FONT Size=3>Incipe Maenalios mecum, mea tibia, uersus.</FONT>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>28a</FONT>
</p>

<P>Mopse, nouas incide faces: tibi ducitur uxor;<BR>sparge, marite, nuces: tibi deserit Hesperus Oetam.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>30</FONT>
</p>

<P>&nbsp;&nbsp;&nbsp;&nbsp;&nbsp;<FONT Size=3>Incipe Maenalios mecum, mea tibia, uersus.</FONT>
</p>

<P>O digno coniuncta uiro, dum despicis omnis,<BR>dumque tibi est odio mea fistula dumque capellae<BR>hirsutumque supercilium promissaque barba,<BR>nec curare deum credis mortalia quemquam!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>35</FONT>
</p>

<P>&nbsp;&nbsp;&nbsp;&nbsp;&nbsp;<FONT Size=3>Incipe Maenalios mecum, mea tibia, uersus.</FONT>
</p>

<P>Saepibus in nostris paruam te roscida mala<BR>(dux ego uester eram) uidi cum matre legentem;<BR>alter ab undecimo tum me iam acceperat annus;<BR>iam fragilis poteram a terra contingere ramos:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>40</FONT><BR>ut uidi, ut perii, ut me malus abstulit error!
</p>

<P>&nbsp;&nbsp;&nbsp;&nbsp;&nbsp;<FONT Size=3>Incipe Maenalios mecum, mea tibia, uersus.</FONT>
</p>

<P>Nunc scio quid sit Amor: duris in cautibus illum<BR>aut Tmaros aut Rhodope aut extremi Garamantes<BR>nec generis nostri puerum nec sanguinis edunt.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>45</FONT>
</p>

<P>&nbsp;&nbsp;&nbsp;&nbsp;&nbsp;<FONT Size=3>Incipe Maenalios mecum, mea tibia, uersus.</FONT>
</p>

<P>Saeuos Amor docuit natorum sanguine matrem<BR>commaculare manus; crudelis tu quoque, mater:<BR>crudelis mater magis, an puer improbus ille?<BR>Improbus ille puer; crudelis tu quoque, mater.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>50</FONT>
</p>

<P>&nbsp;&nbsp;&nbsp;&nbsp;&nbsp;<FONT Size=3>Incipe Maenalios mecum, mea tibia, uersus.</FONT>
</p>

<P>Nunc et ouis ultro fugiat lupus; aurea durae<BR>mala ferant quercus, narcisso floreat alnus,<BR>pinguia corticibus sudent electra myricae,<BR>certent et cycnis ululae, sit Tityrus Orpheus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>55</FONT><BR>Orpheus in siluis, inter delphinas Arion.
</p>

<P>&nbsp;&nbsp;&nbsp;&nbsp;&nbsp;<FONT Size=3>Incipe Maenalios mecum, mea tibia, uersus.</FONT>
</p>

<P>Omnia uel medium fiat mare. Viuite, siluae:<BR>praeceps aerii specula de montis in undas<BR>deferar; extremum hoc munus morientis habeto.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>60</FONT>
</p>

<P>&nbsp;&nbsp;&nbsp;&nbsp;&nbsp;<FONT Size=3>Desine Maenalios, iam desine, tibia, uersus."</FONT>
</p>

<P>&nbsp;&nbsp;&nbsp;&nbsp;&nbsp;Haec Damon. Vos, quae responderit Alphesiboeus,<BR>ducite, Pierides: non omnia possumus omnes.<BR>&nbsp;&nbsp;&nbsp;&nbsp;&nbsp;"Effer aquam, et molli cinge haec altaria uitta,<BR>uerbenasque adole pinguis et mascula tura,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>65</FONT><BR>coniugis ut magicis sanos auertere sacris<BR>experiar sensus: nihil hic nisi carmina desunt.
</p>

<P>&nbsp;&nbsp;&nbsp;&nbsp;&nbsp;<FONT Size=3>Ducite ab urbe domum, mea carmina, ducite Daphnim.</FONT>
</p>

<P>Carmina uel caelo possunt deducere lunam;<BR>caminibus Circe socios mutauit Vlixi;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>70</FONT><BR>frigidus in pratis cantando rumpitur anguis.
</p>

<P>&nbsp;&nbsp;&nbsp;&nbsp;&nbsp;<FONT Size=3>Ducite ab urbe domum, mea carmina, ducite Daphnim.</FONT>
</p>

<P>Terna tibi haec primum triplici diuersa colore<BR>licia circumdo, terque haec altaria circum<BR>effigiem duco: numero deus impare gaudet.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>75</FONT>
</p>

<P>&nbsp;&nbsp;&nbsp;&nbsp;&nbsp;<FONT Size=3>Ducite ab urbe domum, mea carmina, ducite Daphnim.</FONT>
</p>

<P>Necte tribus nodis ternos, Amarylli, colores;<BR>necte, Amarylli, modo et "Veneris" dic "uincula necto".
</p>

<P>&nbsp;&nbsp;&nbsp;&nbsp;&nbsp;<FONT Size=3>Ducite ab urbe domum, mea carmina, ducite Daphnim.</FONT>
</p>

<P>Limus ut hic durescit, et haec ut cera liquescit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>80</FONT><BR>uno eodemque igni, sic nostro Daphnis amore.<BR>Sparge molam et fragilis incende bitumine laurus.<BR>Daphnis me malus urit; ego hanc in Daphnide laurum.
</p>

<P>&nbsp;&nbsp;&nbsp;&nbsp;&nbsp;<FONT Size=3>Ducite ab urbe domum, mea carmina, ducite Daphnim.</FONT>
</p>

<P>Talis amor Daphnim, qualis cum fessa iuuencum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>85</FONT><BR>per nemora atque altos quaerendo bucula lucos,<BR>propter aquae riuom, uiridi procumbit in ulua<BR>perdita, nec serae meminit decedere nocti,<BR>talis amor teneat, nec sit mihi cura mederi.<BR>&nbsp;&nbsp;&nbsp;&nbsp;&nbsp;<FONT Size=3>Ducite ab urbe domum, mea carmina, ducite Daphnim.</FONT>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>90</FONT>
</p>

<P>Has olim exuuias mihi perfidus ille reliquit,<BR>pignora cara sui; quae nunc ego limine in ipso,<BR>terra, tibi mando: debent haec pignora Daphnim.
</p>

<P>&nbsp;&nbsp;&nbsp;&nbsp;&nbsp;<FONT Size=3>Ducite ab urbe domum, mea carmina, ducite Daphnim.</FONT>
</p>

<P>Has herbas atque haec Ponto mihi lecta uenena&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>95</FONT><BR>ipse dedit Moeris (nascuntur pluruma Ponto);<BR>his ego saepe lupum fieri et se condere siluis<BR>Moerim, saepe animas imis excire sepulcris,<BR>atque satas alio uidi traducere messis.
</p>

<P>&nbsp;&nbsp;&nbsp;&nbsp;&nbsp;<FONT Size=3>Ducite ab urbe domum, mea carmina, ducite Daphnim.</FONT>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>100</FONT>
</p>

<P>Fer cineres, Amarylli, foras, riuoque fluenti<BR>transque caput iace, nec respexeris. His ego Daphnim<BR>adgrediar; nihil ille deos, nil carmina curat.
</p>

<P>&nbsp;&nbsp;&nbsp;&nbsp;&nbsp;<FONT Size=3>Ducite ab urbe domum, mea carmina, ducite Daphnim.</FONT>
</p>

<P>Aspice: corripuit tremulis altaria flammis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>105</FONT><BR>sponte sua, dum ferre moror, cinis ipse. Bonum sit!<BR>Nescio quid certe est, et Hylax in limine latrat.<BR>Credimus? an qui amant ipsi sibi somnia fingunt?
</p>

<P>&nbsp;&nbsp;&nbsp;&nbsp;&nbsp;<FONT Size=3>Parcite, ab urbe uenit, iam parcite, carmina, Daphnis."
</P>

<P class=border></P>

<div class="footer">
	<p>
		<a href="/verg.html">Vergil</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY>
</HTML>