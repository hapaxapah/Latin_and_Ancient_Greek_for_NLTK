<html>
	<head>
		<title>
			P. VERGILI MARONIS ECLOGA SEPTIMA
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>P. VERGILI MARONIS ECLOGA SEPTIMA
</p>

<P class=border></P>

<p>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=3>Meliboeus</FONT>
</p>

<P>Forte sub arguta consederat ilice Daphnis,<BR>compulerantque greges Corydon et Thyrsis in unum,<BR>Thyrsis ouis, Corydon distentas lacte capellas,<BR>ambo florentes aetatibus, Arcades ambo,<BR>et cantare pares et repondere parati.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>5</FONT><BR> Huc mihi, dum teneras defendo a frigore myrtos,<BR>uir gregis ipse caper deerrauerat; atque ego Daphnim<BR>adspicio. Ille ubi me contra uidet: "Ocius" inquit<BR>"huc ades, o Meliboee; caper tibi saluos et haedi,<BR>et, si quid cessare potes, requiesce sub umbra.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>10</FONT><BR>Huc ipsi potum uenient per prata iuuenci;<BR>hic uiridis tenera praetexit harundine ripas<BR>Mincius, eque sacra resonant examina quercu."<BR>Quid facerem? Neque ego Alcippen, nec Phyllida habebam,<BR>depulsos a lacte domi quae clauderet agnos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>15</FONT><BR>et certamen erat, Corydon cum Thyrside, magnum.<BR>Posthabui tamen illorum mea seria ludo.<BR>Alternis igitur contendere uersibus ambo<BR>coepere; alternos Musae meminisse uolebant.<BR>Hos Corydon, illos referebat in ordine Thyrsis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>20</FONT>
</p>

<P>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=3>Corydon</FONT>
</p>

<P>Nymphae, noster amor, Libethrides, aut mihi carmen,<BR>quale meo Codro, concedite (proxima Phoebi<BR>uersibus ille facit), aut, si non possumus omnes,<BR>hic arguta sacra pendebit fistula pinu.
</p>

<P>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=3>Thyrsis</FONT>
</p>

<P>Pastores, hedera nascentem ornate poetam,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>25</FONT><BR>Arcades, inuidia rumpantur ut ilia Codro;<BR>aut, si ultra placitum laudarit, baccare frontem<BR>cingite, ne uati noceat mala lingua futuro.
</p>

<P>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=3>Corydon</FONT>
</p>

<P>Saetosi caput hoc apri tibi, Delia, paruos<BR>et ramosa Micon uiuacis cornua cerui.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>30</FONT><BR>Si proprium hoc fuerit, leui de marmore tota<BR>puniceo stabis suras euincta coturno.
</p>

<P>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=3>Thyrsis</FONT>
</p>

<P>Sinum lactis et haec te liba, Priape, quotannis<BR>exspectare sat est: custos es pauperis horti.<BR>Nunc te marmoreum pro tempore fecimus; at tu,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>35</FONT><BR>si fetura gregem suppleuerit, aureus esto.
</p>

<P>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=3>Corydon</FONT>
</p>

<P>Nerine Galatea, thymo mihi dulcior Hyblae,<BR>candidior cycnis, hedera formosior alba,<BR>cum primum pasti repetent praesepia tauri,<BR>si qua tui Corydonis habet te cura, uenito.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>40</FONT>
</p>

<P>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=3>Thyrsis</FONT>
</p>

<P>Immo ego Sardoniis uidear tibi amarior herbis<BR>horridior rusco, proiecta uilior alga,<BR>si mihi non haec lux toto iam longior anno est.<BR>Ite domum pasti, si quis pudor, ite, iuuenci.
</p>

<P>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=3>Corydon</FONT>
</p>

<P>Muscosi fontes, et somno mollior herba,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>45</FONT><BR>et quae uos rara uiridis tegit arbutus umbra,<BR>solstitium pecori defendite: iam uenit aestas<BR>torrida, iam lento turgent in palmite gemmae.
</p>

<P>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=3>Thyrsis</FONT>
</p>

<P>Hic focus et taedae pingues, hic plurimus ignis<BR>semper, et adsidua postes fuligine nigri;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>50</FONT><BR>hic tantum Boreae curamus frigora, quantum<BR>aut numerum lupus aut torrentia flumina ripas.
</p>

<P>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=3>Corydon</FONT>
</p>

<P>Stant et iuniperi et castaneae hirsutae;<BR>strata iacent passim sua quaeque sub arbore poma;<BR>omnia nunc rident: at, si formosus Alexis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>55</FONT><BR>montibus his abeat, uideas et flumina sicca.
</p>

<P>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=3>Thyrsis</FONT>
</p>

<P>Aret ager; uitio moriens sitit aeris herba;<BR>Liber pampineas inuidit collibus umbras:<BR>Phyllidis aduentu nostrae nemus omne uirebit,<BR>Iuppiter et laeto descendet plurimus imbri.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>60</FONT>
</p>

<P>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=3>Corydon</FONT>
</p>

<P>Populus Alcidae gratissima, uitis Iaccho,<BR>formosae myrtus Veneri, sua laurea Phoebo,<BR>Phyllis amat corylos; illas dum Phyllis amabit,<BR>nec myrtus uincet corylos, nec laurea Phoebi.
</p>

<P>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=3>Thyrsis</FONT>
</p>

<P>Fraxinus in siluis pulcherrima, pinus in hortis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>65</FONT><BR>populus in fluuiis, abies in montibus altis:<BR>saepius at si me, Lycida formose, reuisas,<BR>fraxinus in siluis cedat tibi, pinus in hortis.
</p>

<P>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=3>Meliboeus</FONT>
</p>

<P>Haec memini, et uictum frustra contendere Thyrsim.<BR>Ex illo Corydon Corydon est tempore nobis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT size=2>70</FONT>
</P>

<P class=border></P>

<div class="footer">
	<p>
		<a href="/verg.html">Vergil</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY>
</HTML>