<html>
	<head>
		<title>
			P. VERGILI MARONIS ECLOGA SEXTA
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>P. VERGILI MARONIS ECLOGA SEXTA
</p>

<P class=border></P>

<p>
Prima Syracosio dignata est ludere uersu<BR>nostra, neque erubuit siluas habitare, Thalia.<BR>Cum canerem reges et proelia, Cynthius aurem<BR>uellit, et admonuit: "Pastorem, Tityre, pinguis<BR>pascere oportet ouis, deductum dicere carmen."&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR>Nunc ego (namque super tibi erunt, qui dicere laudes,<BR>Vare, tuas cupiant, et tristia condere bella)<BR>agrestem tenui meditabor harundine musam.<BR>Non iniussa cano. Si quis tamen haec quoque, si quis<BR>captus amore leget, te nostrae, Vare, myricae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>te nemus omne canet; nec Phoebo gratior ulla est<BR>quam sibi quae Vari praescripsit pagina nomen.<BR> Pergite, Pierides. Chromis et Mnasylus in antro<BR>Silenum pueri somno uidere iacentem,<BR>inflatum hesterno uenas, ut semper, Iaccho;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR>serta procul tantum capiti delapsa iacebant,<BR>et grauis attrita pendebat cantharus ansa.<BR>Adgressi (nam saepe senex spe carminis ambo<BR>luserat) iniciunt ipsis ex uincula sertis.<BR>Addit se sociam timidisque superuenit Aegle.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT><BR>Aegle, Naiadum pulcherrima, iamque uidenti<BR>sanguineis frontem moris et tempora pingit.<BR>Ille dolum ridens: "Quo uincula nectitis?" inquit.<BR>"Soluite me, pueri; satis est potuisse uideri.<BR>Carmina quae uoltis cognoscite; carmina uobis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>25</FONT><BR>huic aliud mercedis erit." Simul incipit ipse.<BR>Tum uero in numerum Faunosque ferasque uideres<BR>ludere, tum rigidas motare cacumina quercus.<BR>Nec tantum Phoebo gaudet Parnasia rupes,<BR>nec tantum Rhodope miratur et Ismarus Orphea.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>30</FONT><BR> Namque canebat uti magnum per inane coacta<BR>semina terrarumque animaeque marisque fuissent<BR>et liquidi simul ignis; ut his exordia primis<BR>omnia, et ipse tener mundi concreuerit orbis;<BR>tum durare solum et discludere Nerea ponto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>35</FONT><BR>coeperit, et rerum paulatim sumere formas;<BR>iamque nouom terrae stupeant lucescere solem,<BR>altius atque cadant submotis nubibus imbres,<BR>incipiant siluae cum primum surgere, cumque<BR>rara per ignaros errent animalia montis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>40</FONT><BR> Hinc lapides Pyrrhae iactos, Saturnia regna,<BR>Caucasiasque refert uolucris, furtumque Promethei.<BR>His adiungit Hylan nautae quo fonte relictum<BR>clamassent, ut litus Hyla, Hyla, omne sonaret;<BR>et fortunatam, si numquam armenta fuissent,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>45</FONT><BR>Pasiphaen niuei solatur amore iuuenci.<BR>A! uirgo infelix, quae te dementia cepit!<BR>Proetides implerunt falsis mugitibus agros;<BR>at non tam turpis pecudum tamen ulla secuta<BR>concubitus, quamuis collo timuisset aratrum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>50</FONT><BR>et saepe in leui quaesisset cornua fronte.<BR>A! uirgo infelix, tu nunc in montibus erras:<BR>ille, latus niueum molli fultus hyacintho,<BR>ilice sub nigra pallentis ruminat herbas,<BR>aut aliquam in magno sequitur grege. "Claudite Nymphae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>55</FONT><BR>Dictaeae Nymphae, nemorum iam claudite saltus,<BR>si qua forte ferant oculis sese obuia nostris<BR>errabunda bouis uestigia: forsitan illum<BR>aut herba captum uiridi aut armenta secutum<BR>perducant aliquae stabula ad Cortynia uaccae."&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>60</FONT><BR> Tum canit Hesperidum miratam mala puellam;<BR>tum Phaethontiadas musco circundat amarae<BR>corticis, atque solo proceras erigit alnos.<BR>Tum canit, errantem Permessi ad flumina Gallum<BR>Aonas in montis ut duxerit una sororum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>65</FONT><BR>utque uiro Phoebi chorus adsurrexerit omnis;<BR>ut Linus haec illi diuino carmine pastor,<BR>floribus atque apio crinis ornatus amaro,<BR>dixerit: "Hos tibi dant calamos, en accipe, Musae,<BR>Ascraeo quos ante seni; quibus ille solebat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>70</FONT><BR>cantando rigidas deducere montibus ornos.<BR>His tibi Grynei nemoris dicatur origo,<BR>ne quis sit lucus quo se plus iactet Apollo."<BR> Quid loquar aut Scyllam Nisi, quam fama secuta est<BR>candida succinctam latrantibus inguina monstris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>75</FONT><BR>Dulichias uexasse rates, et gurgite in alto,<BR>a, timidos nautas canibus lacerasse marinis,<BR>aut ut mutatos Terei narrauerit artus,<BR>quas illi Philomela dapes, quae dona pararit,<BR>quo cursu deserta petiuerit, et quibus ante&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>80</FONT><BR>infelix sua tecta super uolitauerit alis?<BR> Omnia, quae Phoebo quondam meditante beatus<BR>audiit Eurotas iussitque ediscere laurus,<BR>ille canit (pulsae referunt ad sidera ualles),<BR>cogere donec ouis stabulis numerumque referre&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>85</FONT><BR>iussit et inuito processit Vesper Olympo.
</P>

<P class=border></P>

<div class="footer">
	<p>
		<a href="/verg.html">Vergil</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY>
</HTML>
