<html>
	<head>
		<title>
			P. VERGILI MARONIS AENEIDOS LIBER VNDECIMVS
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>P. VERGILI MARONIS AENEIDOS LIBER VNDECIMVS
</p>

<p class=border></P>

<p>
Oceanum interea surgens Aurora reliquit:<br>
Aeneas, quamquam et sociis dare tempus humandis<br>
praecipitant curae turbataque funere mens est,<br>
uota deum primo uictor soluebat Eoo.<br>
ingentem quercum decisis undique ramis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
constituit tumulo fulgentiaque induit arma,<br>
Mezenti ducis exuuias, tibi magne tropaeum<br>
bellipotens; aptat rorantis sanguine cristas<br>
telaque trunca uiri, et bis sex thoraca petitum<br>
perfossumque locis, clipeumque ex aere sinistrae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
subligat atque ensem collo suspendit eburnum.<br>
tum socios (namque omnis eum stipata tegebat<br>
turba ducum) sic incipiens hortatur ouantis:<br>
'maxima res effecta, uiri; timor omnis abesto,<br>
quod superest; haec sunt spolia et de rege superbo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>
primitiae manibusque meis Mezentius hic est.<br>
nunc iter ad regem nobis murosque Latinos.<br>
arma parate, animis et spe praesumite bellum,<br>
ne qua mora ignaros, ubi primum uellere signa<br>
adnuerint superi pubemque educere castris,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>
impediat segnisue metu sententia tardet.<br>
interea socios inhumataque corpora terrae<br>
mandemus, qui solus honos Acheronte sub imo est.<br>
ite,' ait 'egregias animas, quae sanguine nobis<br>
hanc patriam peperere suo, decorate supremis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25</span><br>
muneribus, maestamque Euandri primus ad urbem<br>
mittatur Pallas, quem non uirtutis egentem<br>
abstulit atra dies et funere mersit acerbo.'
</p>

<p>
Sic ait inlacrimans, recipitque ad limina gressum<br>
corpus ubi exanimi positum Pallantis Acoetes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</span><br>
seruabat senior, qui Parrhasio Euandro<br>
armiger ante fuit, sed non felicibus aeque<br>
tum comes auspiciis caro datus ibat alumno.<br>
circum omnis famulumque manus Troianaque turba<br>
et maestum Iliades crinem de more solutae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">35</span><br>
ut uero Aeneas foribus sese intulit altis<br>
ingentem gemitum tunsis ad sidera tollunt<br>
pectoribus, maestoque immugit regia luctu.<br>
ipse caput niuei fultum Pallantis et ora<br>
ut uidit leuique patens in pectore uulnus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">40</span><br>
cuspidis Ausoniae, lacrimis ita fatur obortis:<br>
'tene,' inquit 'miserande puer, cum laeta ueniret,<br>
inuidit Fortuna mihi, ne regna uideres<br>
nostra neque ad sedes uictor ueherere paternas?<br>
non haec Euandro de te promissa parenti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">45</span><br>
discedens dederam, cum me complexus euntem<br>
mitteret in magnum imperium metuensque moneret<br>
acris esse uiros, cum dura proelia gente.<br>
et nunc ille quidem spe multum captus inani<br>
fors et uota facit cumulatque altaria donis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">50</span><br>
nos iuuenem exanimum et nil iam caelestibus ullis<br>
debentem uano maesti comitamur honore.<br>
infelix, nati funus crudele uidebis!<br>
hi nostri reditus exspectatique triumphi?<br>
haec mea magna fides? at non, Euandre, pudendis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">55</span><br>
uulneribus pulsum aspicies, nec sospite dirum<br>
optabis nato funus pater. ei mihi quantum<br>
praesidium, Ausonia, et quantum tu perdis, Iule!'
</p>

<p>
Haec ubi defleuit, tolli miserabile corpus<br>
imperat, et toto lectos ex agmine mittit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">60</span><br>
mille uiros qui supremum comitentur honorem<br>
intersintque patris lacrimis, solacia luctus<br>
exigua ingentis, misero sed debita patri.<br>
haud segnes alii cratis et molle feretrum<br>
arbuteis texunt uirgis et uimine querno&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">65</span><br>
exstructosque toros obtentu frondis inumbrant.<br>
hic iuuenem agresti sublimem stramine ponunt:<br>
qualem uirgineo demessum pollice florem<br>
seu mollis uiolae seu languentis hyacinthi,<br>
cui neque fulgor adhuc nec dum sua forma recessit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">70</span><br>
non iam mater alit tellus uirisque ministrat.<br>
tum geminas uestis auroque ostroque rigentis<br>
extulit Aeneas, quas illi laeta laborum<br>
ipsa suis quondam manibus Sidonia Dido<br>
fecerat et tenui telas discreuerat auro.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">75</span><br>
harum unam iuueni supremum maestus honorem<br>
induit arsurasque comas obnubit amictu,<br>
multaque praeterea Laurentis praemia pugnae<br>
aggerat et longo praedam iubet ordine duci;<br>
addit equos et tela quibus spoliauerat hostem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">80</span><br>
uinxerat et post terga manus, quos mitteret umbris<br>
inferias, caeso sparsurus sanguine flammas,<br>
indutosque iubet truncos hostilibus armis<br>
ipsos ferre duces inimicaque nomina figi.<br>
ducitur infelix aeuo confectus Acoetes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">85</span><br>
pectora nunc foedans pugnis, nunc unguibus ora,<br>
sternitur et toto proiectus corpore terrae;<br>
ducunt et Rutulo perfusos sanguine currus.<br>
post bellator equus positis insignibus Aethon<br>
it lacrimans guttisque umectat grandibus ora.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">90</span><br>
hastam alii galeamque ferunt, nam cetera Turnus<br>
uictor habet. tum maesta phalanx Teucrique sequuntur<br>
Tyrrhenique omnes et uersis Arcades armis.<br>
postquam omnis longe comitum praecesserat ordo,<br>
substitit Aeneas gemituque haec addidit alto:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">95</span><br>
'nos alias hinc ad lacrimas eadem horrida belli<br>
fata uocant: salue aeternum mihi, maxime Palla,<br>
aeternumque uale.' nec plura effatus ad altos<br>
tendebat muros gressumque in castra ferebat.
</p>

<p>
Iamque oratores aderant ex urbe Latina&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">100</span><br>
uelati ramis oleae ueniamque rogantes:<br>
corpora, per campos ferro quae fusa iacebant,<br>
redderet ac tumulo sineret succedere terrae;<br>
nullum cum uictis certamen et aethere cassis;<br>
parceret hospitibus quondam socerisque uocatis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">105</span><br>
quos bonus Aeneas haud aspernanda precantis<br>
prosequitur uenia et uerbis haec insuper addit:<br>
'quaenam uos tanto fortuna indigna, Latini,<br>
implicuit bello, qui nos fugiatis amicos?<br>
pacem me exanimis et Martis sorte peremptis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">110</span><br>
oratis? equidem et uiuis concedere uellem.<br>
nec ueni, nisi fata locum sedemque dedissent,<br>
nec bellum cum gente gero; rex nostra reliquit<br>
hospitia et Turni potius se credidit armis.<br>
aequius huic Turnum fuerat se opponere morti.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">115</span><br>
si bellum finire manu, si pellere Teucros<br>
apparat, his mecum decuit concurrere telis:<br>
uixet cui uitam deus aut sua dextra dedisset.<br>
nunc ite et miseris supponite ciuibus ignem.'<br>
dixerat Aeneas. illi obstipuere silentes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">120</span><br>
conuersique oculos inter se atque ora tenebant.
</p>

<p>
Tum senior semperque odiis et crimine Drances<br>
infensus iuueni Turno sic ore uicissim<br>
orsa refert: 'o fama ingens, ingentior armis,<br>
uir Troiane, quibus caelo te laudibus aequem?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">125</span><br>
iustitiaene prius mirer belline laborum?<br>
nos uero haec patriam grati referemus ad urbem<br>
et te, si qua uiam dederit Fortuna, Latino<br>
iungemus regi. quaerat sibi foedera Turnus.<br>
quin et fatalis murorum attollere moles&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">130</span><br>
saxaque subuectare umeris Troiana iuuabit.'<br>
dixerat haec unoque omnes eadem ore fremebant.<br>
bis senos pepigere dies, et pace sequestra<br>
per siluas Teucri mixtique impune Latini<br>
errauere iugis. ferro sonat alta bipenni&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">135</span><br>
fraxinus, euertunt actas ad sidera pinus,<br>
robora nec cuneis et olentem scindere cedrum<br>
nec plaustris cessant uectare gementibus ornos.
</p>

<p>
Et iam Fama uolans, tanti praenuntia luctus,<br>
Euandrum Euandrique domos et moenia replet,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">140</span><br>
quae modo uictorem Latio Pallanta ferebat.<br>
Arcades ad portas ruere et de more uetusto<br>
funereas rapuere faces; lucet uia longo<br>
ordine flammarum et late discriminat agros.<br>
contra turba Phrygum ueniens plangentia iungit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">145</span><br>
agmina. quae postquam matres succedere tectis<br>
uiderunt, maestam incendunt clamoribus urbem.<br>
at non Euandrum potis est uis ulla tenere,<br>
sed uenit in medios. feretro Pallante reposto<br>
procubuit super atque haeret lacrimansque gemensque,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">150</span><br>
et uia uix tandem uoci laxata dolore est:<br>
'non haec, o Palla, dederas promissa parenti,<br>
cautius ut saeuo uelles te credere Marti.<br>
haud ignarus eram quantum noua gloria in armis<br>
et praedulce decus primo certamine posset.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">155</span><br>
primitiae iuuenis miserae bellique propinqui<br>
dura rudimenta, et nulli exaudita deorum<br>
uota precesque meae! tuque, o sanctissima coniunx,<br>
felix morte tua neque in hunc seruata dolorem!<br>
contra ego uiuendo uici mea fata, superstes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">160</span><br>
restarem ut genitor. Troum socia arma secutum<br>
obruerent Rutuli telis! animam ipse dedissem<br>
atque haec pompa domum me, non Pallanta, referret!<br>
nec uos arguerim, Teucri, nec foedera nec quas<br>
iunximus hospitio dextras: sors ista senectae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">165</span><br>
debita erat nostrae. quod si immatura manebat<br>
mors gnatum, caesis Volscorum milibus ante<br>
ducentem in Latium Teucros cecidisse iuuabit.<br>
quin ego non alio digner te funere, Palla,<br>
quam pius Aeneas et quam magni Phryges et quam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">170</span><br>
Tyrrhenique duces, Tyrrhenum exercitus omnis.<br>
magna tropaea ferunt quos dat tua dextera leto;<br>
tu quoque nunc stares immanis truncus in aruis,<br>
esset par aetas et idem si robur ab annis,<br>
Turne. sed infelix Teucros quid demoror armis?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">175</span><br>
uadite et haec memores regi mandata referte:<br>
quod uitam moror inuisam Pallante perempto<br>
dextera causa tua est, Turnum gnatoque patrique<br>
quam debere uides. meritis uacat hic tibi solus<br>
fortunaeque locus. non uitae gaudia quaero,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">180</span><br>
nec fas, sed gnato manis perferre sub imos.'
</p>

<p>
Aurora interea miseris mortalibus almam<br>
extulerat lucem referens opera atque labores:<br>
iam pater Aeneas, iam curuo in litore Tarchon<br>
constituere pyras. huc corpora quisque suorum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">185</span><br>
more tulere patrum, subiectisque ignibus atris<br>
conditur in tenebras altum caligine caelum.<br>
ter circum accensos cincti fulgentibus armis<br>
decurrere rogos, ter maestum funeris ignem<br>
lustrauere in equis ululatusque ore dedere.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">190</span><br>
spargitur et tellus lacrimis, sparguntur et arma,<br>
it caelo clamorque uirum clangorque tubarum.<br>
hic alii spolia occisis derepta Latinis<br>
coniciunt igni, galeas ensisque decoros<br>
frenaque feruentisque rotas; pars munera nota,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">195</span><br>
ipsorum clipeos et non felicia tela.<br>
multa boum circa mactantur corpora Morti,<br>
saetigerosque sues raptasque ex omnibus agris<br>
in flammam iugulant pecudes. tum litore toto<br>
ardentis spectant socios semustaque seruant&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">200</span><br>
busta, neque auelli possunt, nox umida donec<br>
inuertit caelum stellis ardentibus aptum.
</p>

<p>
Nec minus et miseri diuersa in parte Latini<br>
innumeras struxere pyras, et corpora partim<br>
multa uirum terrae infodiunt, auectaque partim&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">205</span><br>
finitimos tollunt in agros urbique remittunt.<br>
cetera confusaeque ingentem caedis aceruum<br>
nec numero nec honore cremant; tunc undique uasti<br>
certatim crebris conlucent ignibus agri.<br>
tertia lux gelidam caelo dimouerat umbram:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">210</span><br>
maerentes altum cinerem et confusa ruebant<br>
ossa focis tepidoque onerabant aggere terrae.<br>
iam uero in tectis, praediuitis urbe Latini,<br>
praecipuus fragor et longi pars maxima luctus.<br>
hic matres miseraeque nurus, hic cara sororum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">215</span><br>
pectora maerentum puerique parentibus orbi<br>
dirum exsecrantur bellum Turnique hymenaeos;<br>
ipsum armis ipsumque iubent decernere ferro,<br>
qui regnum Italiae et primos sibi poscat honores.<br>
ingrauat haec saeuus Drances solumque uocari&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">220</span><br>
testatur, solum posci in certamina Turnum.<br>
multa simul contra uariis sententia dictis<br>
pro Turno, et magnum reginae nomen obumbrat,<br>
multa uirum meritis sustentat fama tropaeis.
</p>

<p>
Hos inter motus, medio in flagrante tumultu,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">225</span><br>
ecce super maesti magna Diomedis ab urbe<br>
legati responsa ferunt: nihil omnibus actum<br>
tantorum impensis operum, nil dona neque aurum<br>
nec magnas ualuisse preces, alia arma Latinis<br>
quaerenda, aut pacem Troiano ab rege petendum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">230</span><br>
deficit ingenti luctu rex ipse Latinus:<br>
fatalem Aenean manifesto numine ferri<br>
admonet ira deum tumulique ante ora recentes.<br>
ergo concilium magnum primosque suorum<br>
imperio accitos alta intra limina cogit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">235</span><br>
olli conuenere fluuntque ad regia plenis<br>
tecta uiis. sedet in mediis et maximus aeuo<br>
et primus sceptris haud laeta fronte Latinus.<br>
atque hic legatos Aetola ex urbe remissos<br>
quae referant fari iubet, et responsa reposcit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">240</span><br>
ordine cuncta suo. tum facta silentia linguis,<br>
et Venulus dicto parens ita farier infit:
</p>

<p>
'Vidimus, o ciues, Diomedem Argiuaque castra,<br>
atque iter emensi casus superauimus omnis,<br>
contigimusque manum qua concidit Ilia tellus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">245</span><br>
ille urbem Argyripam patriae cognomine gentis<br>
uictor Gargani condebat Iapygis agris.<br>
postquam introgressi et coram data copia fandi,<br>
munera praeferimus, nomen patriamque docemus,<br>
qui bellum intulerint, quae causa attraxerit Arpos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">250</span><br>
auditis ille haec placido sic reddidit ore:<br>
"o fortunatae gentes, Saturnia regna,<br>
antiqui Ausonii, quae uos fortuna quietos<br>
sollicitat suadetque ignota lacessere bella?<br>
quicumque Iliacos ferro uiolauimus agros&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">255</span><br>
(mitto ea quae muris bellando exhausta sub altis,<br>
quos Simois premat ille uiros) infanda per orbem<br>
supplicia et scelerum poenas expendimus omnes,<br>
uel Priamo miseranda manus; scit triste Mineruae<br>
sidus et Euboicae cautes ultorque Caphereus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">260</span><br>
militia ex illa diuersum ad litus abacti<br>
Atrides Protei Menelaus adusque columnas<br>
exsulat, Aetnaeos uidit Cyclopas Vlixes.<br>
regna Neoptolemi referam uersosque penatis<br>
Idomenei? Libycone habitantis litore Locros?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">265</span><br>
ipse Mycenaeus magnorum ductor Achiuum<br>
coniugis infandae prima inter limina dextra<br>
oppetiit, deuictam Asiam subsedit adulter.<br>
inuidisse deos, patriis ut redditus aris<br>
coniugium optatum et pulchram Calydona uiderem?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">270</span><br>
nunc etiam horribili uisu portenta sequuntur<br>
et socii amissi petierunt aethera pennis<br>
fluminibusque uagantur aues (heu, dira meorum<br>
supplicia!) et scopulos lacrimosis uocibus implent.<br>
haec adeo ex illo mihi iam speranda fuerunt&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">275</span><br>
tempore cum ferro caelestia corpora demens<br>
appetii et Veneris uiolaui uulnere dextram.<br>
ne uero, ne me ad talis impellite pugnas.<br>
nec mihi cum Teucris ullum post eruta bellum<br>
Pergama nec ueterum memini laetorue malorum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">280</span><br>
munera quae patriis ad me portatis ab oris<br>
uertite ad Aenean. stetimus tela aspera contra<br>
contulimusque manus: experto credite quantus<br>
in clipeum adsurgat, quo turbine torqueat hastam.<br>
si duo praeterea talis Idaea tulisset&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">285</span><br>
terra uiros, ultro Inachias uenisset ad urbes<br>
Dardanus, et uersis lugeret Graecia fatis.<br>
quidquid apud durae cessatum est moenia Troiae,<br>
Hectoris Aeneaeque manu uictoria Graium<br>
haesit et in decimum uestigia rettulit annum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">290</span><br>
ambo animis, ambo insignes praestantibus armis,<br>
hic pietate prior. coeant in foedera dextrae,<br>
qua datur; ast armis concurrant arma cauete."<br>
et responsa simul quae sint, rex optime, regis<br>
audisti et quae sit magno sententia bello.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">295</span>
</p>

<p>
Vix ea legati, uariusque per ora cucurrit<br>
Ausonidum turbata fremor, ceu saxa morantur<br>
cum rapidos amnis, fit clauso gurgite murmur<br>
uicinaeque fremunt ripae crepitantibus undis.<br>
ut primum placati animi et trepida ora quierunt,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">300</span><br>
praefatus diuos solio rex infit ab alto:
</p>

<p>
'Ante equidem summa de re statuisse, Latini,<br>
et uellem et fuerat melius, non tempore tali<br>
cogere concilium, cum muros adsidet hostis.<br>
bellum importunum, ciues, cum gente deorum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">305</span><br>
inuictisque uiris gerimus, quos nulla fatigant<br>
proelia nec uicti possunt absistere ferro.<br>
spem si quam ascitis Aetolum habuistis in armis,<br>
ponite. spes sibi quisque; sed haec quam angusta uidetis.<br>
cetera qua rerum iaceant perculsa ruina,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">310</span><br>
ante oculos interque manus sunt omnia uestras.<br>
nec quemquam incuso: potuit quae plurima uirtus<br>
esse, fuit; toto certatum est corpore regni.<br>
nunc adeo quae sit dubiae sententia menti,<br>
expediam et paucis (animos adhibete) docebo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">315</span><br>
est antiquus ager Tusco mihi proximus amni,<br>
longus in occasum, finis super usque Sicanos;<br>
Aurunci Rutulique serunt, et uomere duros<br>
exercent collis atque horum asperrima pascunt.<br>
haec omnis regio et celsi plaga pinea montis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">320</span><br>
cedat amicitiae Teucrorum, et foederis aequas<br>
dicamus leges sociosque in regna uocemus:<br>
considant, si tantus amor, et moenia condant.<br>
sin alios finis aliamque capessere gentem<br>
est animus possuntque solo decedere nostro,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">325</span><br>
bis denas Italo texamus robore nauis;<br>
seu pluris complere ualent, iacet omnis ad undam<br>
materies: ipsi numerumque modumque carinis<br>
praecipiant, nos aera, manus, naualia demus.<br>
praeterea, qui dicta ferant et foedera firment&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">330</span><br>
centum oratores prima de gente Latinos<br>
ire placet pacisque manu praetendere ramos,<br>
munera portantis aurique eborisque talenta<br>
et sellam regni trabeamque insignia nostri.<br>
consulite in medium et rebus succurrite fessis.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">335</span>
</p>

<p>
Tum Drances idem infensus, quem gloria Turni<br>
obliqua inuidia stimulisque agitabat amaris,<br>
largus opum et lingua melior, sed frigida bello<br>
dextera, consiliis habitus non futtilis auctor,<br>
seditione potens (genus huic materna superbum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">340</span><br>
nobilitas dabat, incertum de patre ferebat),<br>
surgit et his onerat dictis atque aggerat iras:<br>
'rem nulli obscuram nostrae nec uocis egentem<br>
consulis, o bone rex: cuncti se scire fatentur<br>
quid fortuna ferat populi, sed dicere mussant.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">345</span><br>
det libertatem fandi flatusque remittat,<br>
cuius ob auspicium infaustum moresque sinistros<br>
(dicam equidem, licet arma mihi mortemque minetur)<br>
lumina tot cecidisse ducum totamque uidemus<br>
consedisse urbem luctu, dum Troia temptat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">350</span><br>
castra fugae fidens et caelum territat armis.<br>
unum etiam donis istis, quae plurima mitti<br>
Dardanidis dicique iubes, unum, optime regum,<br>
adicias, nec te ullius uiolentia uincat<br>
quin natam egregio genero dignisque hymenaeis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">355</span><br>
des pater, et pacem hanc aeterno foedere iungas.<br>
quod si tantus habet mentes et pectora terror,<br>
ipsum obtestemur ueniamque oremus ab ipso:<br>
cedat, ius proprium regi patriaeque remittat.<br>
quid miseros totiens in aperta pericula ciuis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">360</span><br>
proicis, o Latio caput horum et causa malorum?<br>
nulla salus bello, pacem te poscimus omnes,<br>
Turne, simul pacis solum inuiolabile pignus.<br>
primus ego, inuisum quem tu tibi fingis (et esse<br>
nil moror), en supplex uenio. miserere tuorum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">365</span><br>
pone animos et pulsus abi. sat funera fusi<br>
uidimus ingentis et desolauimus agros.<br>
aut, si fama mouet, si tantum pectore robur<br>
concipis et si adeo dotalis regia cordi est,<br>
aude atque aduersum fidens fer pectus in hostem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">370</span><br>
scilicet ut Turno contingat regia coniunx,<br>
nos animae uiles, inhumata infletaque turba,<br>
sternamur campis. etiam tu, si qua tibi uis,<br>
si patrii quid Martis habes, illum aspice contra<br>
qui uocat.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">375</span>
</p>

<p>
Talibus exarsit dictis uiolentia Turni.<br>
dat gemitum rumpitque has imo pectore uoces:<br>
'larga quidem semper, Drance, tibi copia fandi<br>
tum cum bella manus poscunt, patribusque uocatis<br>
primus ades. sed non replenda est curia uerbis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">380</span><br>
quae tuto tibi magna uolant, dum distinet hostem<br>
agger murorum nec inundant sanguine fossae.<br>
proinde tona eloquio (solitum tibi) meque timoris<br>
argue tu, Drance, quando tot stragis aceruos<br>
Teucrorum tua dextra dedit, passimque tropaeis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">385</span><br>
insignis agros. possit quid uiuida uirtus<br>
experiare licet, nec longe scilicet hostes<br>
quaerendi nobis; circumstant undique muros.<br>
imus in aduersos&#151;quid cessas? an tibi Mauors<br>
uentosa in lingua pedibusque fugacibus istis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">390</span><br>
semper erit?<br>
pulsus ego? aut quisquam merito, foedissime, pulsum<br>
arguet, Iliaco tumidum qui crescere Thybrim<br>
sanguine et Euandri totam cum stirpe uidebit<br>
procubuisse domum atque exutos Arcadas armis?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">395</span><br>
haud ita me experti Bitias et Pandarus ingens<br>
et quos mille die uictor sub Tartara misi,<br>
inclusus muris hostilique aggere saeptus.<br>
nulla salus bello? capiti cane talia, demens,<br>
Dardanio rebusque tuis. proinde omnia magno&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">400</span><br>
ne cessa turbare metu atque extollere uiris<br>
gentis bis uictae, contra premere arma Latini.<br>
nunc et Myrmidonum proceres Phrygia arma tremescunt,<br>
nunc et Tydides et Larisaeus Achilles,<br>
amnis et Hadriacas retro fugit Aufidus undas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">405</span><br>
uel cum se pauidum contra mea iurgia fingit,<br>
artificis scelus, et formidine crimen acerbat.<br>
numquam animam talem dextra hac (absiste moueri)<br>
amittes: habitet tecum et sit pectore in isto.<br>
nunc ad te et tua magna, pater, consulta reuertor.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">410</span><br>
si nullam nostris ultra spem ponis in armis,<br>
si tam deserti sumus et semel agmine uerso<br>
funditus occidimus neque habet Fortuna regressum,<br>
oremus pacem et dextras tendamus inertis.<br>
quamquam o si solitae quicquam uirtutis adesset!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">415</span><br>
ille mihi ante alios fortunatusque laborum<br>
egregiusque animi, qui, ne quid tale uideret,<br>
procubuit moriens et humum semel ore momordit.<br>
sin et opes nobis et adhuc intacta iuuentus<br>
auxilioque urbes Italae populique supersunt,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">420</span><br>
sin et Troianis cum multo gloria uenit<br>
sanguine (sunt illis sua funera, parque per omnis<br>
tempestas), cur indecores in limine primo<br>
deficimus? cur ante tubam tremor occupat artus?<br>
multa dies uariique labor mutabilis aeui&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">425</span><br>
rettulit in melius, multos alterna reuisens<br>
lusit et in solido rursus Fortuna locauit.<br>
non erit auxilio nobis Aetolus et Arpi:<br>
at Messapus erit felixque Tolumnius et quos<br>
tot populi misere duces, nec parua sequetur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">430</span><br>
gloria delectos Latio et Laurentibus agris.<br>
est et Volscorum egregia de gente Camilla<br>
agmen agens equitum et florentis aere cateruas.<br>
quod si me solum Teucri in certamina poscunt<br>
idque placet tantumque bonis communibus obsto,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">435</span><br>
non adeo has exosa manus Victoria fugit<br>
ut tanta quicquam pro spe temptare recusem.<br>
ibo animis contra, uel magnum praestet Achillem<br>
factaque Volcani manibus paria induat arma<br>
ille licet. uobis animam hanc soceroque Latino&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">440</span><br>
Turnus ego, haud ulli ueterum uirtute secundus,<br>
deuoui. solum Aeneas uocat? et uocet oro;<br>
nec Drances potius, siue est haec ira deorum,<br>
morte luat, siue est uirtus et gloria, tollat.'
</p>

<p>
Illi haec inter se dubiis de rebus agebant&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">445</span><br>
certantes: castra Aeneas aciemque mouebat.<br>
nuntius ingenti per regia tecta tumultu<br>
ecce ruit magnisque urbem terroribus implet:<br>
instructos acie Tiberino a flumine Teucros<br>
Tyrrhenamque manum totis descendere campis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">450</span><br>
extemplo turbati animi concussaque uulgi<br>
pectora et arrectae stimulis haud mollibus irae.<br>
arma manu trepidi poscunt, fremit arma iuuentus,<br>
flent maesti mussantque patres. hic undique clamor<br>
dissensu uario magnus se tollit in auras,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">455</span><br>
haud secus atque alto in luco cum forte cateruae<br>
consedere auium, piscosoue amne Padusae<br>
dant sonitum rauci per stagna loquacia cycni.<br>
'immo,' ait 'o ciues,' arrepto tempore Turnus,<br>
'cogite concilium et pacem laudate sedentes;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">460</span><br>
illi armis in regna ruunt.' nec plura locutus<br>
corripuit sese et tectis citus extulit altis.<br>
'tu, Voluse, armari Volscorum edice maniplis,<br>
duc' ait 'et Rutulos. equitem Messapus in armis,<br>
et cum fratre Coras latis diffundite campis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">465</span><br>
pars aditus urbis firment turrisque capessant;<br>
cetera, qua iusso, mecum manus inferat arma.'
</p>

<p>
Ilicet in muros tota discurritur urbe.<br>
concilium ipse pater et magna incepta Latinus<br>
deserit ac tristi turbatus tempore differt, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">470</span><br>
multaque se incusat qui non acceperit ultro<br>
Dardanium Aenean generumque asciuerit urbi.<br>
praefodiunt alii portas aut saxa sudesque<br>
subuectant. bello dat signum rauca cruentum<br>
bucina. tum muros uaria cinxere corona&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">475</span><br>
matronae puerique, uocat labor ultimus omnis.<br>
nec non ad templum summasque ad Palladis arces<br>
subuehitur magna matrum regina caterua<br>
dona ferens, iuxtaque comes Lauinia uirgo,<br>
causa mali tanti, oculos deiecta decoros.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">480</span><br>
succedunt matres et templum ture uaporant<br>
et maestas alto fundunt de limine uoces:<br>
'armipotens, praeses belli, Tritonia uirgo,<br>
frange manu telum Phrygii praedonis, et ipsum<br>
pronum sterne solo portisque effunde sub altis.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">485</span><br>
cingitur ipse furens certatim in proelia Turnus.<br>
iamque adeo rutilum thoraca indutus aenis<br>
horrebat squamis surasque incluserat auro,<br>
tempora nudus adhuc, laterique accinxerat ensem,<br>
fulgebatque alta decurrens aureus arce&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">490</span><br>
exsultatque animis et spe iam praecipit hostem:<br>
qualis ubi abruptis fugit praesepia uinclis<br>
tandem liber equus, campoque potitus aperto<br>
aut ille in pastus armentaque tendit equarum<br>
aut adsuetus aquae perfundi flumine noto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">495</span><br>
emicat, arrectisque fremit ceruicibus alte<br>
luxurians luduntque iubae per colla, per armos.
</p>

<p>
Obuia cui Volscorum acie comitante Camilla<br>
occurrit portisque ab equo regina sub ipsis<br>
desiluit, quam tota cohors imitata relictis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">500</span><br>
ad terram defluxit equis; tum talia fatur:<br>
'Turne, sui merito si qua est fiducia forti,<br>
audeo et Aeneadum promitto occurrere turmae<br>
solaque Tyrrhenos equites ire obuia contra.<br>
me sine prima manu temptare pericula belli,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">505</span><br>
tu pedes ad muros subsiste et moenia serua.'<br>
Turnus ad haec oculos horrenda in uirgine fixus:<br>
'o decus Italiae uirgo, quas dicere grates<br>
quasue referre parem? sed nunc, est omnia quando<br>
iste animus supra, mecum partire laborem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">510</span><br>
Aeneas, ut fama fidem missique reportant<br>
exploratores, equitum leuia improbus arma<br>
praemisit, quaterent campos; ipse ardua montis<br>
per deserta iugo superans aduentat ad urbem.<br>
furta paro belli conuexo in tramite siluae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">515</span><br>
ut biuias armato obsidam milite fauces.<br>
tu Tyrrhenum equitem conlatis excipe signis;<br>
tecum acer Messapus erit turmaeque Latinae<br>
Tiburtique manus, ducis et tu concipe curam.'<br>
sic ait, et paribus Messapum in proelia dictis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">520</span><br>
hortatur sociosque duces et pergit in hostem.
</p>

<p>
Est curuo anfractu ualles, accommoda fraudi<br>
armorumque dolis, quam densis frondibus atrum<br>
urget utrimque latus, tenuis quo semita ducit<br>
angustaeque ferunt fauces aditusque maligni.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">525</span><br>
hanc super in speculis summoque in uertice montis<br>
planities ignota iacet tutique receptus,<br>
seu dextra laeuaque uelis occurrere pugnae<br>
siue instare iugis et grandia uoluere saxa.<br>
huc iuuenis nota fertur regione uiarum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">530</span><br>
arripuitque locum et siluis insedit iniquis.
</p>

<p>
Velocem interea superis in sedibus Opim,<br>
unam ex uirginibus sociis sacraque caterua,<br>
compellabat et has tristis Latonia uoces<br>
ore dabat: 'graditur bellum ad crudele Camilla,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">535</span><br>
o uirgo, et nostris nequiquam cingitur armis,<br>
cara mihi ante alias. neque enim nouus iste Dianae<br>
uenit amor subitaque animum dulcedine mouit.<br>
pulsus ob inuidiam regno uirisque superbas<br>
Priuerno antiqua Metabus cum excederet urbe,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">540</span><br>
infantem fugiens media inter proelia belli<br>
sustulit exsilio comitem, matrisque uocauit<br>
nomine Casmillae mutata parte Camillam.<br>
ipse sinu prae se portans iuga longa petebat<br>
solorum nemorum: tela undique saeua premebant&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">545</span><br>
et circumfuso uolitabant milite Volsci.<br>
ecce fugae medio summis Amasenus abundans<br>
spumabat ripis, tantus se nubibus imber<br>
ruperat. ille innare parans infantis amore<br>
tardatur caroque oneri timet. omnia secum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">550</span><br>
uersanti subito uix haec sententia sedit:<br>
telum immane manu ualida quod forte gerebat<br>
bellator, solidum nodis et robore cocto,<br>
huic natam libro et siluestri subere clausam<br>
implicat atque habilem mediae circumligat hastae;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">555</span><br>
quam dextra ingenti librans ita ad aethera fatur:<br>
"alma, tibi hanc, nemorum cultrix, Latonia uirgo,<br>
ipse pater famulam uoueo; tua prima per auras<br>
tela tenens supplex hostem fugit. accipe, testor,<br>
diua tuam, quae nunc dubiis committitur auris."&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">560</span><br>
dixit, et adducto contortum hastile lacerto<br>
immittit: sonuere undae, rapidum super amnem<br>
infelix fugit in iaculo stridente Camilla.<br>
at Metabus magna propius iam urgente caterua<br>
dat sese fluuio, atque hastam cum uirgine uictor&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">565</span><br>
gramineo, donum Triuiae, de caespite uellit.<br>
non illum tectis ullae, non moenibus urbes<br>
accepere (neque ipse manus feritate dedisset),<br>
pastorum et solis exegit montibus aeuum.<br>
hic natam in dumis interque horrentia lustra&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">570</span><br>
armentalis equae mammis et lacte ferino<br>
nutribat teneris immulgens ubera labris.<br>
utque pedum primis infans uestigia plantis<br>
institerat, iaculo palmas armauit acuto<br>
spiculaque ex umero paruae suspendit et arcum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">575</span><br>
pro crinali auro, pro longae tegmine pallae<br>
tigridis exuuiae per dorsum a uertice pendent.<br>
tela manu iam tum tenera puerilia torsit<br>
et fundam tereti circum caput egit habena<br>
Strymoniamque gruem aut album deiecit olorem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">580</span><br>
multae illam frustra Tyrrhena per oppida matres<br>
optauere nurum; sola contenta Diana<br>
aeternum telorum et uirginitatis amorem<br>
intemerata colit. uellem haud correpta fuisset<br>
militia tali conata lacessere Teucros:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">585</span><br>
cara mihi comitumque foret nunc una mearum.<br>
uerum age, quandoquidem fatis urgetur acerbis,<br>
labere, nympha, polo finisque inuise Latinos,<br>
tristis ubi infausto committitur omine pugna.<br>
haec cape et ultricem pharetra deprome sagittam:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">590</span><br>
hac, quicumque sacrum uiolarit uulnere corpus,<br>
Tros Italusque, mihi pariter det sanguine poenas.<br>
post ego nube caua miserandae corpus et arma<br>
inspoliata feram tumulo patriaeque reponam.'<br>
dixit, at illa leuis caeli delapsa per auras&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">595</span><br>
insonuit nigro circumdata turbine corpus.
</p>

<p>
At manus interea muris Troiana propinquat,<br>
Etruscique duces equitumque exercitus omnis<br>
compositi numero in turmas. fremit aequore toto<br>
insultans sonipes et pressis pugnat habenis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">600</span><br>
huc conuersus et huc; tum late ferreus hastis<br>
horret ager campique armis sublimibus ardent.<br>
nec non Messapus contra celeresque Latini<br>
et cum fratre Coras et uirginis ala Camillae<br>
aduersi campo apparent, hastasque reductis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">605</span><br>
protendunt longe dextris et spicula uibrant,<br>
aduentusque uirum fremitusque ardescit equorum.<br>
iamque intra iactum teli progressus uterque<br>
substiterat: subito erumpunt clamore furentisque<br>
exhortantur equos, fundunt simul undique tela&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">610</span><br>
crebra niuis ritu, caelumque obtexitur umbra.<br>
continuo aduersis Tyrrhenus et acer Aconteus<br>
conixi incurrunt hastis primique ruinam<br>
dant sonitu ingenti perfractaque quadripedantum<br>
pectora pectoribus rumpunt; excussus Aconteus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">615</span><br>
fulminis in morem aut tormento ponderis acti<br>
praecipitat longe et uitam dispergit in auras.
</p>

<p>
Extemplo turbatae acies, uersique Latini<br>
reiciunt parmas et equos ad moenia uertunt;<br>
Troes agunt, princeps turmas inducit Asilas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">620</span><br>
iamque propinquabant portis rursusque Latini<br>
clamorem tollunt et mollia colla reflectunt;<br>
hi fugiunt penitusque datis referuntur habenis.<br>
qualis ubi alterno procurrens gurgite pontus<br>
nunc ruit ad terram scopulosque superiacit unda&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">625</span><br>
spumeus extremamque sinu perfundit harenam,<br>
nunc rapidus retro atque aestu reuoluta resorbens<br>
saxa fugit litusque uado labente relinquit:<br>
bis Tusci Rutulos egere ad moenia uersos,<br>
bis reiecti armis respectant terga tegentes.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">630</span><br>
tertia sed postquam congressi in proelia totas<br>
implicuere inter se acies legitque uirum uir,<br>
tum uero et gemitus morientum et sanguine in alto<br>
armaque corporaque et permixti caede uirorum<br>
semianimes uoluuntur equi, pugna aspera surgit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">635</span><br>
Orsilochus Remuli, quando ipsum horrebat adire,<br>
hastam intorsit equo ferrumque sub aure reliquit;<br>
quo sonipes ictu furit arduus altaque iactat<br>
uulneris impatiens arrecto pectore crura,<br>
uoluitur ille excussus humi. Catillus Iollan&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">640</span><br>
ingentemque animis, ingentem corpore et armis<br>
deicit Herminium, nudo cui uertice fulua<br>
caesaries nudique umeri nec uulnera terrent;<br>
tantus in arma patet. latos huic hasta per armos<br>
acta tremit duplicatque uirum transfixa dolore.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">645</span><br>
funditur ater ubique cruor; dant funera ferro<br>
certantes pulchramque petunt per uulnera mortem.
</p>

<p>
At medias inter caedes exsultat Amazon<br>
unum exserta latus pugnae, pharetrata Camilla,<br>
et nunc lenta manu spargens hastilia denset,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">650</span><br>
nunc ualidam dextra rapit indefessa bipennem;<br>
aureus ex umero sonat arcus et arma Dianae.<br>
illa etiam, si quando in tergum pulsa recessit,<br>
spicula conuerso fugientia derigit arcu.<br>
at circum lectae comites, Larinaque uirgo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">655</span><br>
Tullaque et aeratam quatiens Tarpeia securim,<br>
Italides, quas ipsa decus sibi dia Camilla<br>
delegit pacisque bonas bellique ministras:<br>
quales Threiciae cum flumina Thermodontis<br>
pulsant et pictis bellantur Amazones armis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">660</span><br>
seu circum Hippolyten seu cum se Martia curru<br>
Penthesilea refert, magnoque ululante tumultu<br>
feminea exsultant lunatis agmina peltis.
</p>

<p>
Quem telo primum, quem postremum, aspera uirgo,<br>
deicis? aut quot humi morientia corpora fundis?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">665</span><br>
Eunaeum Clytio primum patre, cuius apertum<br>
aduersi longa transuerberat abiete pectus.<br>
sanguinis ille uomens riuos cadit atque cruentam<br>
mandit humum moriensque suo se in uulnere uersat.<br>
tum Lirim Pagasumque super, quorum alter habenas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">670</span><br>
suffuso reuolutus equo dum colligit, alter<br>
dum subit ac dextram labenti tendit inermem,<br>
praecipites pariterque ruunt. his addit Amastrum<br>
Hippotaden, sequiturque incumbens eminus hasta<br>
Tereaque Harpalycumque et Demophoonta Chromimque;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">675</span><br>
quotque emissa manu contorsit spicula uirgo,<br>
tot Phrygii cecidere uiri. procul Ornytus armis<br>
ignotis et equo uenator Iapyge fertur,<br>
cui pellis latos umeros erepta iuuenco<br>
pugnatori operit, caput ingens oris hiatus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">680</span><br>
et malae texere lupi cum dentibus albis,<br>
agrestisque manus armat sparus; ipse cateruis<br>
uertitur in mediis et toto uertice supra est.<br>
hunc illa exceptum (neque enim labor agmine uerso)<br>
traicit et super haec inimico pectore fatur:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">685</span><br>
'siluis te, Tyrrhene, feras agitare putasti?<br>
aduenit qui uestra dies muliebribus armis<br>
uerba redargueret. nomen tamen haud leue patrum<br>
manibus hoc referes, telo cecidisse Camillae.'
</p>

<p>
Protinus Orsilochum et Buten, duo maxima Teucrum &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">690</span><br>
corpora, sed Buten auersum cuspide fixit<br>
loricam galeamque inter, qua colla sedentis<br>
lucent et laeuo dependet parma lacerto;<br>
Orsilochum fugiens magnumque agitata per orbem<br>
eludit gyro interior sequiturque sequentem;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">695</span><br>
tum ualidam perque arma uiro perque ossa securim<br>
altior exsurgens oranti et multa precanti<br>
congeminat; uulnus calido rigat ora cerebro.<br>
incidit huic subitoque aspectu territus haesit<br>
Appenninicolae bellator filius Auni,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">700</span><br>
haud Ligurum extremus, dum fallere fata sinebant.<br>
isque ubi se nullo iam cursu euadere pugnae<br>
posse neque instantem reginam auertere cernit,<br>
consilio uersare dolos ingressus et astu<br>
incipit haec: 'quid tam egregium, si femina forti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">705</span><br>
fidis equo? dimitte fugam et te comminus aequo<br>
mecum crede solo pugnaeque accinge pedestri:<br>
iam nosces uentosa ferat cui gloria fraudem.'<br>
dixit, at illa furens acrique accensa dolore<br>
tradit equum comiti paribusque resistit in armis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">710</span><br>
ense pedes nudo puraque interrita parma.<br>
at iuuenis uicisse dolo ratus auolat ipse<br>
(haud mora), conuersisque fugax aufertur habenis<br>
quadripedemque citum ferrata calce fatigat.<br>
'uane Ligus frustraque animis elate superbis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">715</span><br>
nequiquam patrias temptasti lubricus artis,<br>
nec fraus te incolumem fallaci perferet Auno.'<br>
haec fatur uirgo, et pernicibus ignea plantis<br>
transit equum cursu frenisque aduersa prehensis<br>
congreditur poenasque inimico ex sanguine sumit:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">720</span><br>
quam facile accipiter saxo sacer ales ab alto<br>
consequitur pennis sublimem in nube columbam<br>
comprensamque tenet pedibusque euiscerat uncis;<br>
tum cruor et uulsae labuntur ab aethere plumae.
</p>

<p>
At non haec nullis hominum sator atque deorum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">725</span><br>
obseruans oculis summo sedet altus Olympo.<br>
Tyrrhenum genitor Tarchonem in proelia saeua<br>
suscitat et stimulis haud mollibus inicit iras.<br>
ergo inter caedes cedentiaque agmina Tarchon<br>
fertur equo uariisque instigat uocibus alas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">730</span><br>
nomine quemque uocans, reficitque in proelia pulsos.<br>
'quis metus, o numquam dolituri, o semper inertes<br>
Tyrrheni, quae tanta animis ignauia uenit?<br>
femina palantis agit atque haec agmina uertit!<br>
quo ferrum quidue haec gerimus tela inrita dextris?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">735</span><br>
at non in Venerem segnes nocturnaque bella,<br>
aut ubi curua choros indixit tibia Bacchi.<br>
exspectate dapes et plenae pocula mensae<br>
(hic amor, hoc studium) dum sacra secundus haruspex<br>
nuntiet ac lucos uocet hostia pinguis in altos!'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">740</span><br>
haec effatus equum in medios moriturus et ipse<br>
concitat, et Venulo aduersum se turbidus infert<br>
dereptumque ab equo dextra complectitur hostem<br>
et gremium ante suum multa ui concitus aufert.<br>
tollitur in caelum clamor cunctique Latini&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">745</span><br>
conuertere oculos. uolat igneus aequore Tarchon<br>
arma uirumque ferens; tum summa ipsius ab hasta<br>
defringit ferrum et partis rimatur apertas,<br>
qua uulnus letale ferat; contra ille repugnans<br>
sustinet a iugulo dextram et uim uiribus exit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">750</span><br>
utque uolans alte raptum cum fulua draconem<br>
fert aquila implicuitque pedes atque unguibus haesit,<br>
saucius at serpens sinuosa uolumina uersat<br>
arrectisque horret squamis et sibilat ore<br>
arduus insurgens, illa haud minus urget obunco &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">755</span><br>
luctantem rostro, simul aethera uerberat alis:<br>
haud aliter praedam Tiburtum ex agmine Tarchon<br>
portat ouans. ducis exemplum euentumque secuti<br>
Maeonidae incurrunt. tum fatis debitus Arruns<br>
uelocem iaculo et multa prior arte Camillam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">760</span><br>
circuit, et quae sit fortuna facillima temptat.<br>
qua se cumque furens medio tulit agmine uirgo,<br>
hac Arruns subit et tacitus uestigia lustrat;<br>
qua uictrix redit illa pedemque ex hoste reportat,<br>
hac iuuenis furtim celeris detorquet habenas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">765</span><br>
hos aditus iamque hos aditus omnemque pererrat<br>
undique circuitum et certam quatit improbus hastam.
</p>

<p>
Forte sacer Cybelo Chloreus olimque sacerdos<br>
insignis longe Phrygiis fulgebat in armis<br>
spumantemque agitabat equum, quem pellis aenis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">770</span><br>
in plumam squamis auro conserta tegebat.<br>
ipse peregrina ferrugine clarus et ostro<br>
spicula torquebat Lycio Gortynia cornu;<br>
aureus ex umeris erat arcus et aurea uati<br>
cassida; tum croceam chlamydemque sinusque crepantis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">775</span><br>
carbaseos fuluo in nodum collegerat auro<br>
pictus acu tunicas et barbara tegmina crurum.<br>
hunc uirgo, siue ut templis praefigeret arma<br>
Troia, captiuo siue ut se ferret in auro<br>
uenatrix, unum ex omni certamine pugnae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">780</span><br>
caeca sequebatur totumque incauta per agmen<br>
femineo praedae et spoliorum ardebat amore,<br>
telum ex insidiis cum tandem tempore capto<br>
concitat et superos Arruns sic uoce precatur:<br>
'summe deum, sancti custos Soractis Apollo,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">785</span><br>
quem primi colimus, cui pineus ardor aceruo<br>
pascitur, et medium freti pietate per ignem<br>
cultores multa premimus uestigia pruna,<br>
da, pater, hoc nostris aboleri dedecus armis,<br>
omnipotens. non exuuias pulsaeue tropaeum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">790</span><br>
uirginis aut spolia ulla peto, mihi cetera laudem<br>
facta ferent; haec dira meo dum uulnere pestis<br>
pulsa cadat, patrias remeabo inglorius urbes.'
</p>

<p>
Audiit et uoti Phoebus succedere partem<br>
mente dedit, partem uolucris dispersit in auras:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">795</span><br>
sterneret ut subita turbatam morte Camillam<br>
adnuit oranti; reducem ut patria alta uideret<br>
non dedit, inque Notos uocem uertere procellae.<br>
ergo ut missa manu sonitum dedit hasta per auras,<br>
conuertere animos acris oculosque tulere&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">800</span><br>
cuncti ad reginam Volsci. nihil ipsa nec aurae<br>
nec sonitus memor aut uenientis ab aethere teli,<br>
hasta sub exsertam donec perlata papillam<br>
haesit uirgineumque alte bibit acta cruorem.<br>
concurrunt trepidae comites dominamque ruentem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">805</span><br>
suscipiunt. fugit ante omnis exterritus Arruns<br>
laetitia mixtoque metu, nec iam amplius hastae<br>
credere nec telis occurrere uirginis audet.<br>
ac uelut ille, prius quam tela inimica sequantur,<br>
continuo in montis sese auius abdidit altos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">810</span><br>
occiso pastore lupus magnoue iuuenco,<br>
conscius audacis facti, caudamque remulcens<br>
subiecit pauitantem utero siluasque petiuit:<br>
haud secus ex oculis se turbidus abstulit Arruns<br>
contentusque fuga mediis se immiscuit armis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">815</span><br>
illa manu moriens telum trahit, ossa sed inter<br>
ferreus ad costas alto stat uulnere mucro.<br>
labitur exsanguis, labuntur frigida leto<br>
lumina, purpureus quondam color ora reliquit.<br>
tum sic exspirans Accam ex aequalibus unam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">820</span><br>
adloquitur, fida ante alias quae sola Camillae<br>
quicum partiri curas, atque haec ita fatur:<br>
'hactenus, Acca soror, potui: nunc uulnus acerbum<br>
conficit, et tenebris nigrescunt omnia circum.<br>
effuge et haec Turno mandata nouissima perfer:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">825</span><br>
succedat pugnae Troianosque arceat urbe.<br>
iamque uale.' simul his dictis linquebat habenas<br>
ad terram non sponte fluens. tum frigida toto<br>
paulatim exsoluit se corpore, lentaque colla<br>
et captum leto posuit caput, arma relinquens,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">830</span><br>
uitaque cum gemitu fugit indignata sub umbras.<br>
tum uero immensus surgens ferit aurea clamor<br>
sidera: deiecta crudescit pugna Camilla;<br>
incurrunt densi simul omnis copia Teucrum<br>
Tyrrhenique duces Euandrique Arcades alae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">835</span>
</p>

<p>
At Triuiae custos iamdudum in montibus Opis<br>
alta sedet summis spectatque interrita pugnas.<br>
utque procul medio iuuenum in clamore furentum<br>
prospexit tristi mulcatam morte Camillam,<br>
ingemuitque deditque has imo pectore uoces:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">840</span><br>
'heu nimium, uirgo, nimium crudele luisti<br>
supplicium Teucros conata lacessere bello!<br>
nec tibi desertae in dumis coluisse Dianam<br>
profuit aut nostras umero gessisse pharetras.<br>
non tamen indecorem tua te regina reliquit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">845</span><br>
extrema iam in morte, neque hoc sine nomine letum<br>
per gentis erit aut famam patieris inultae.<br>
nam quicumque tuum uiolauit uulnere corpus<br>
morte luet merita.' fuit ingens monte sub alto<br>
regis Dercenni terreno ex aggere bustum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">850</span><br>
antiqui Laurentis opacaque ilice tectum;<br>
hic dea se primum rapido pulcherrima nisu<br>
sistit et Arruntem tumulo speculatur ab alto.<br>
ut uidit fulgentem armis ac uana tumentem,<br>
'cur' inquit 'diuersus abis? huc derige gressum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">855</span><br>
huc periture ueni, capias ut digna Camillae<br>
praemia. tune etiam telis moriere Dianae?'<br>
dixit, et aurata uolucrem Threissa sagittam<br>
deprompsit pharetra cornuque infensa tetendit<br>
et duxit longe, donec curuata coirent&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">860</span><br>
inter se capita et manibus iam tangeret aequis,<br>
laeua aciem ferri, dextra neruoque papillam.<br>
extemplo teli stridorem aurasque sonantis<br>
audiit una Arruns haesitque in corpore ferrum.<br>
illum exspirantem socii atque extrema gementem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">865</span><br>
obliti ignoto camporum in puluere linquunt;<br>
Opis ad aetherium pennis aufertur Olympum.
</p>

<p>
Prima fugit domina amissa leuis ala Camillae,<br>
turbati fugiunt Rutuli, fugit acer Atinas,<br>
disiectique duces desolatique manipli&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">870</span><br>
tuta petunt et equis auersi ad moenia tendunt.<br>
nec quisquam instantis Teucros letumque ferentis<br>
sustentare ualet telis aut sistere contra,<br>
sed laxos referunt umeris languentibus arcus,<br>
quadripedumque putrem cursu quatit ungula campum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">875</span><br>
uoluitur ad muros caligine turbidus atra<br>
puluis, et e speculis percussae pectora matres<br>
femineum clamorem ad caeli sidera tollunt.<br>
qui cursu portas primi inrupere patentis,<br>
hos inimica super mixto premit agmine turba,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">880</span><br>
nec miseram effugiunt mortem, sed limine in ipso,<br>
moenibus in patriis atque inter tuta domorum<br>
confixi exspirant animas. pars claudere portas,<br>
nec sociis aperire uiam nec moenibus audent<br>
accipere orantis, oriturque miserrima caedes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">885</span><br>
defendentum armis aditus inque arma ruentum.<br>
exclusi ante oculos lacrimantumque ora parentum<br>
pars in praecipitis fossas urgente ruina<br>
uoluitur, immissis pars caeca et concita frenis<br>
arietat in portas et duros obice postis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">890</span><br>
ipsae de muris summo certamine matres<br>
(monstrat amor uerus patriae, ut uidere Camillam)<br>
tela manu trepidae iaciunt ac robore duro<br>
stipitibus ferrum sudibusque imitantur obustis<br>
praecipites, primaeque mori pro moenibus ardent.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">895</span>
</p>

<p>
Interea Turnum in siluis saeuissimus implet<br>
nuntius et iuueni ingentem fert Acca tumultum:<br>
deletas Volscorum acies, cecidisse Camillam,<br>
ingruere infensos hostis et Marte secundo<br>
omnia corripuisse, metum iam ad moenia ferri.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">900</span><br>
ille furens (et saeua Iouis sic numina poscunt)<br>
deserit obsessos collis, nemora aspera linquit.<br>
uix e conspectu exierat campumque tenebat,<br>
cum pater Aeneas saltus ingressus apertos<br>
exsuperatque iugum siluaque euadit opaca.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">905</span><br>
sic ambo ad muros rapidi totoque feruntur<br>
agmine nec longis inter se passibus absunt;<br>
ac simul Aeneas fumantis puluere campos<br>
prospexit longe Laurentiaque agmina uidit,<br>
et saeuum Aenean agnouit Turnus in armis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">910</span><br>
aduentumque pedum flatusque audiuit equorum.<br>
continuoque ineant pugnas et proelia temptent,<br>
ni roseus fessos iam gurgite Phoebus Hibero<br>
tingat equos noctemque die labente reducat.<br>
considunt castris ante urbem et moenia uallant.
</P>

<p class=border></P>

<div class="footer">
	<p>
		<a href="/verg.html">Vergil</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY>
</HTML>