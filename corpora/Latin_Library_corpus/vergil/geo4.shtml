<html>
	<head>
		<title>
			P. VERGILI MARONIS GEORGICON LIBER QVARTVS
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>P. VERGILI MARONIS GEORGICON LIBER QVARTVS
</p>

<P class=border></P>

<p>Protinus aerii mellis caelestia dona<BR>exsequar: hanc etiam, Maecenas, adspice partem.<BR>Admiranda tibi levium spectacula rerum<BR>magnanimosque duces totiusque ordine gentis<BR>mores et studia et populos et proelia dicam.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR>In tenui labor; at tenuis non gloria, si quem<BR>numina laeva sinunt auditque vocatus Apollo.
</p>

<P>Principio sedes apibus statioque petenda,<BR>quo neque sit ventis aditus&#151;nam pabula venti<BR>ferre domum prohibent&#151;neque oves haedique petulci&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>floribus insultent aut errans bucula campo<BR>decutiat rorem et surgentes atterat herbas.<BR>Absint et picti squalentia terga lacerti<BR>pinguibus a stabulis meropesque aliaeque volucres<BR>et manibus Procne pectus signata cruentis;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR>omnia nam late vastant ipsasque volantes<BR>ore ferunt dulcem nidis immitibus escam.<BR>At liquidi fontes et stagna virentia musco<BR>adsint et tenuis fugiens per gramina rivus,<BR>palmaque vestibulum aut ingens oleaster inumbret,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT><BR>ut, cum prima novi ducent examina reges<BR>vere suo ludetque favis emissa iuventus,<BR>vicina invitet decedere ripa calori,<BR>obviaque hospitiis teneat frondentibus arbos.<BR>In medium, seu stabit iners seu profluet umor,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>25</FONT><BR>transversas salices et grandia conice saxa,<BR>pontibus ut crebris possint consistere et alas<BR>pandere ad aestivum solem, si forte morantes<BR>sparserit aut praeceps Neptuno immerserit Eurus.<BR>Haec circum casiae virides et olentia late&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>30</FONT><BR>serpylla et graviter spirantis copia thymbrae<BR>floreat inriguumque bibant violaria fontem.<BR>Ipsa autem, seu corticibus tibi suta cavatis,<BR>seu lento fuerint alvaria vimine texta,<BR>angustos habeant aditus: nam frigore mella&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>35</FONT><BR>cogit hiems, eademque calor liquefacta remittit.<BR>Utraque vis apibus pariter metuenda; neque illae<BR>nequiquam in tectis certatim tenuia cera<BR>spiramenta linunt fucoque et floribus oras<BR>explent collectumque haec ipsa ad munera gluten&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>40</FONT><BR>et visco et Phrygiae servant pice lentius Idae.<BR>Saepe etiam effossis, si vera est fama, latebris<BR>sub terra fovere larem, penitusque repertae<BR>pumicibusque cavis exesaeque arboris antro.<BR>Tu tamen et levi rimosa cubilia limo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>45</FONT><BR>ungue fovens circum et raras superinice frondes.<BR>Neu propius tectis taxum sine, neve rubentes<BR>ure foco cancros, altae neu crede paludi,<BR>aut ubi odor caeni gravis aut ubi concava pulsu<BR>saxa sonant vocisque offensa resultat imago.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>50</FONT>
</p>

<P>Quod superest, ubi pulsam hiemem sol aureus egit<BR>sub terras caelumque aestiva luce reclusit,<BR>illae continuo saltus silvasque peragrant<BR>purpureosque metunt flores et flumina libant<BR>summa leves. Hinc nescio qua dulcedine laetae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>55</FONT><BR>progeniem nidosque fovent, hinc arte recentes<BR>excudunt ceras et mella tenacia fingunt.<BR>Hinc ubi iam emissum caveis ad sidera caeli<BR>nare per aestatem liquidam suspexeris agmen<BR>obscuramque trahi vento mirabere nubem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>60</FONT><BR>contemplator: aquas dulces et frondea semper<BR>tecta petunt. Huc tu iussos adsperge sapores,<BR>trita melisphylla et cerinthae ignobile gramen,<BR>tinnitusque cie et Matris quate cymbala circum.<BR>ipsae consident medicatis sedibus, ipsae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>65</FONT><BR>intima more suo sese in cunabula condent.
</p>

<P>Sin autem ad pugnam exierint, nam saepe duobus<BR>regibus incessit magno discordia motu,<BR>continuoque animos vulgi et trepidantia bello<BR>corda licet longe praesciscere; namque morantes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>70</FONT><BR>Martius ille aeris rauci canor increpat et vox<BR>auditur fractos sonitus imitata tubarum;<BR>tum trepidae inter se coeunt pennisque coruscant<BR>spiculaque exacuunt rostris aptantque lacertos<BR>et circa regem atque ipsa ad praetoria densae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>75</FONT><BR>miscentur magnisque vocant clamoribus hostem.<BR>Ergo ubi ver nactae sudum camposque patentes,<BR>erumpunt portis; concurritur, aethere in alto<BR>fit sonitus, magnum mixtae glomerantur in orbem<BR>praecipitesque cadunt; non densior a&euml;re grando,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>80</FONT><BR>nec de concussa tantum pluit ilice glandis.<BR>ipsi per medias acies insignibus alis<BR>ingentes animos angusto in pectore versant,<BR>usque adeo obnixi non cedere, dum gravis aut hos<BR>aut hos versa fuga victor dare terga subegit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>85</FONT><BR>Hi motus animorum atque haec certamina tanta<BR>pulveris exigui iactu compressa quiescent.<BR>Verum ubi ductores acie revocaveris ambo,<BR>deterior qui visus, eum, ne prodigus obsit,<BR>dede neci; melior vacua sine regnet in aula.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>90</FONT><BR>Alter erit maculis auro squalentibus ardens;<BR>nam duo sunt genera: hic melior, insignis et ore<BR>et rutilis clarus squamis, ille horridus alter<BR>desidia latamque trahens inglorius alvum.
</p>

<P>Ut binae regum facies, ita corpora plebis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>95</FONT><BR>Namque aliae turpes horrent, ceu pulvere ab alto<BR>cum venit et sicco terram spuit ore viator<BR>aridus; elucent aliae et fulgore coruscant<BR>ardentes auro et paribus lita corpora guttis.<BR>Haec potior suboles, hinc caeli tempore certo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>100</FONT><BR>dulcia mella premes, nec tantum dulcia, quantum<BR>et liquida et durum Bacchi domitura saporem.
</p>

<P>At cum incerta volant caeloque examina ludunt<BR>contemnuntque favos et frigida tecta relinquunt,<BR>instabiles animos ludo prohibebis inani.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>105</FONT><BR>Nec magnus prohibere labor: tu regibus alas<BR>eripe; non illis quisquam cunctantibus altum<BR>ire iter aut castris audebit vellere signa.<BR>Invitent croceis halantes floribus horti<BR>et custos furum atque avium cum falce saligna&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>110</FONT><BR>Hellespontiaci servet tutela Priapi.<BR>Ipse thymum pinosque ferens de montibus altis<BR>tecta serat late circum, cui talia curae;<BR>ipse labore manum duro terat, ipse feraces<BR>figat humo plantas et amicos inriget imbres.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>115</FONT>
</p>

<P>Atque equidem, extremo ni iam sub fine laborum<BR>vela traham et terris festinem advertere proram,<BR>forsitan et, pingues hortos quae cura colendi<BR>ornaret, canerem, biferique rosaria Paesti,<BR>quoque modo potis gauderent intiba rivis &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>120</FONT><BR>et virides apio ripae, tortusque per herbam<BR>cresceret in ventrem cucumis; nec sera comantem<BR>narcissum aut flexi tacuissem vimen acanthi<BR>pallentesque hederas et amantes litora myrtos.<BR>Namque sub Oebaliae memini me turribus arcis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>125</FONT><BR>qua niger umectat flaventia culta Galaesus,<BR>Corycium vidisse senem, cui pauca relicti<BR>iugera ruris erant, nec fertilis illa iuvencis<BR>nec pecori opportuna seges nec commoda Baccho.<BR>Hic rarum tamen in dumis olus albaque circum &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>130</FONT><BR>lilia verbenasque premens vescumque papaver<BR>regum aequabat opes animis seraque revertens<BR>nocte domum dapibus mensas onerabat inemptis.<BR>Primus vere rosam atque autumno carpere poma,<BR>et cum tristis hiems etiamnum frigore saxa&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>135</FONT><BR>rumperet et glacie cursus frenaret aquarum,<BR>ille comam mollis iam tondebat hyacinthi<BR>aestatem increpitans seram Zephyrosque morantes.<BR>Ergo apibus fetis idem atque examine multo<BR>primus abundare et spumantia cogere pressis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>140</FONT><BR>mella favis; illi tiliae atque uberrima pinus,<BR>quotque in flore novo pomis se fertilis arbos<BR>induerat, totidem autumno matura tenebat.<BR>Ille etiam seras in versum distulit ulmos<BR>eduramque pirum et spinos iam pruna ferentes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>145</FONT><BR>iamque ministrantem platanum potantibus umbras.<BR>Verum haec ipse equidem spatiis exclusus iniquis<BR>praetereo atque aliis post me memoranda relinquo.
</p>

<P>Nunc age, naturas apibus quas Iuppiter ipse<BR>addidit, expediam, pro qua mercede canoros&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>150</FONT><BR>Curetum sonitus crepitantiaque aera secutae<BR>Dictaeo caeli regem pavere sub antro.<BR>Solae communes natos, consortia tecta<BR>urbis habent magnisque agitant sub legibus aevum,<BR>et patriam solae et certos novere penates,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>155</FONT><BR>venturaeque hiemis memores aestate laborem<BR>experiuntur et in medium quaesita reponunt.<BR>Namque aliae victu invigilant et foedere pacto<BR>exercentur agris; pars intra saepta domorum<BR>Narcissi lacrimam et lentum de cortice gluten&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>160</FONT><BR>prima favis ponunt fundamina, deinde tenaces<BR>suspendunt ceras: aliae spem gentis adultos<BR>educunt fetus, aliae purissima mella<BR>stipant et liquido distendunt nectare cellas.<BR>Sunt quibus ad portas cecidit custodia sorti,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>165</FONT><BR>inque vicem speculantur aquas et nubila caeli<BR>aut onera accipiunt venientum aut agmine facto<BR>ignavum fucos pecus a praesepibus arcent.<BR>Fervet opus, redolentque thymo fragrantia mella.<BR>ac veluti lentis Cyclopes fulmina massis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>170</FONT><BR>cum properant, alii taurinis follibus auras<BR>accipiunt redduntque, alii stridentia tingunt<BR>aera lacu; gemit impositis incudibus Aetna;<BR>illi inter sese magna vi bracchia tollunt<BR>in numerum versantque tenaci forcipe ferrum:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>175</FONT><BR>non aliter, si parva licet componere magnis,<BR>Cecropias innatus apes amor urget habendi,<BR>munere quamque suo. Grandaevis oppida curae<BR>et munire favos et daedala fingere tecta.<BR>At fessae multa referunt se nocte minores,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>180</FONT><BR>crura thymo plenae; pascuntur et arbuta passim<BR>et glaucas salices casiamque crocumque rubentem<BR>et pinguem tiliam et ferrugineos hyacinthos.<BR>Omnibus una quies operum, labor omnibus unus:<BR>mane ruunt portis; nusquam mora; rursus easdem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>185</FONT><BR>vesper ubi e pastu tandem decedere campis<BR>admonuit, tum tecta petunt, tum corpora curant;<BR>fit sonitus, mussantque oras et limina circum.<BR>Post, ubi iam thalamis se composuere, siletur<BR>in noctem fessosque sopor suus occupat artus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>190</FONT><BR>Nec vero a stabulis pluvia impendente recedunt<BR>longius aut credunt caelo adventantibus Euris,<BR>sed circum tutae sub moenibus urbis aquantur,<BR>excursusque breves temptant et saepe lapillos,<BR>ut cumbae instabiles fluctu iactante saburram,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>195</FONT><BR>tollunt, his sese per inania nubila librant.<BR>Illum adeo placuisse apibus mirabere morem,<BR>quod neque concubitu indulgent nec corpora segnes<BR>in Venerem solvunt aut fetus nixibus edunt:<BR>verum ipsae e foliis natos, e suavibus herbis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>200</FONT><BR>ore legunt, ipsae regem parvosque Quirites<BR>sufficiunt aulasque et cerea regna refigunt.<BR>Saepe etiam duris errando in cotibus alas<BR>attrivere ultroque animam sub fasce dedere:<BR>tantus amor florum et generandi gloria mellis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>205</FONT><BR>Ergo ipsas quamvis angusti terminus aevi<BR>excipiat, neque enim plus septima ducitur aestas,<BR>at genus immortale manet multosque per annos<BR>stat fortuna domus et avi numerantur avorum.<BR>Praeterea regem non sic Aegyptus et ingens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>210</FONT><BR>Lydia nec populi Parthorum aut Medus Hydaspes<BR>observant. Rege incolumi mens omnibus una est;<BR>amisso rupere fidem constructaque mella<BR>diripuere ipsae et crates solvere favorum.<BR>Ille operum custos, illum admirantur et omnes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>215</FONT><BR>circumstant fremitu denso stipantque frequentes<BR>et saepe attollunt umeris et corpora bello<BR>obiectant pulchramque petunt per vulnera mortem.
</p>

<P>His quidam signis atque haec exempla secuti<BR>esse apibus partem divinae mentis et haustus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>220</FONT><BR>aetherios dixere; deum namque ire per omnes<BR>terrasque tractusque maris caelumque profundum.<BR>Hinc pecudes, armenta, viros, genus omne ferarum,<BR>quemque sibi tenues nascentem arcessere vitas;<BR>scilicet huc reddi deinde ac resoluta referri&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>225</FONT><BR>omnia nec morti esse locum, sed viva volare<BR>sideris in numerum atque alto succedere caelo.
</p>

<P>Siquando sedem angustam servataque mella<BR>thesauris relines, prius haustu sparsus aquarum<BR>ora fove fumosque manu praetende sequaces.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>230</FONT><BR>Bis gravidos cogunt fetus, duo tempora messis,<BR>Taygete simul os terris ostendit honestum<BR>Pleas et Oceani spretos pede reppulit amnes,<BR>aut eadem sidus fugiens ubi Piscis aquosi<BR>tristior hibernas caelo descendit in undas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>235</FONT><BR>Illis ira modum supra est, laesaeque venenum<BR>morsibus inspirant et spicula caeca relinquunt<BR>adfixae venis animasque in vulnere ponunt.<BR>Sin duram metues hiemem parcesque futuro<BR>contunsosque animos et res miserabere fractas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>240</FONT><BR>at suffire thymo cerasque recidere inanes<BR>quis dubitet? nam saepe favos ignotus adedit<BR>stellio et lucifugis congesta cubilia blattis<BR>immunisque sedens aliena ad pabula fucus<BR>aut asper crabro imparibus se immiscuit armis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>245</FONT><BR>aut dirum tiniae genus, aut invisa Minervae<BR>laxos in foribus suspendit aranea casses.<BR>Quo magis exhaustae fuerint, hoc acrius omnes<BR>incumbent generis lapsi sarcire ruinas<BR>complebuntque foros et floribus horrea texent.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>250</FONT>
</p>

<P>Si vero, quoniam casus apibus quoque nostros<BR>vita tulit, tristi languebunt corpora morbo&#151;<BR>quod iam non dubiis poteris cognoscere signis:<BR>continuo est aegris alius color, horrida vultum<BR>deformat macies, tum corpora luce carentum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>255</FONT><BR>exportant tectis et tristia funera ducunt;<BR>aut illae pedibus conexae ad limina pendent,<BR>aut intus clausis cunctantur in aedibus, omnes<BR>ignavaeque fame et contracto frigore pigrae.<BR>Tum sonus auditur gravior, tractimque susurrant,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>260</FONT><BR>frigidus ut quondam silvis immurmurat Auster,<BR>ut mare sollicitum stridit refluentibus undis,<BR>aestuat ut clausis rapidus fornacibus ignis:<BR>hic iam galbaneos suadebo incendere odores<BR>mellaque harundineis inferre canalibus, ultro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>265</FONT><BR>hortantem et fessas ad pabula nota vocantem.<BR>Proderit et tunsum gallae admiscere saporem<BR>Arentesque rosas aut igni pinguia multo<BR>defruta vel psithia passos de vite racemos<BR>Cecropiumque thymum et grave olentia centaurea.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>270</FONT><BR>Est etiam flos in pratis, cui nomen amello<BR>fecere agricolae, facilis quaerentibus herba;<BR>namque uno ingentem tollit de caespite silvam,<BR>aureus ipse, sed in foliis, quae plurima circum<BR>funduntur, violae sublucet purpura nigrae;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>275</FONT><BR>[saepe deum nexis ornatae torquibus arae;]<BR>asper in ore sapor; tonsis in vallibus illum<BR>pastores et curva legunt prope flumina Mellae.<BR>Huius odorato radices incoque Baccho<BR>pabulaque in foribus plenis adpone canistris.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>280</FONT>
</p>

<P>Sed siquem proles subito defecerit omnis,<BR>nec genus unde novae stirpis revocetur habebit,<BR>tempus et Arcadii memoranda inventa magistri<BR>pandere, quoque modo caesis iam saepe iuvencis<BR>insincerus apes tulerit cruor. Altius omnem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>285</FONT><BR>expediam prima repetens ab origine famam.<BR>Nam qua Pellaei gens fortunata Canopi<BR>accolit effuso stagnantem flumine Nilum<BR>et circum pictis vehitur sua rura phaselis,<BR>quaque pharetratae vicinia Persidis urget,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>290</FONT><BR>[et viridem Aegyptum nigra fecundat harena,<BR>et diversa ruens septem discurrit in ora<BR>usque coloratis amnis devexus ab Indis]<BR>omnis in hac certam regio iacit arte salutem.<BR>Exiguus primum atque ipsos contractus in usus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>295</FONT><BR>eligitur locus; hunc angustique imbrice tecti<BR>parietibusque premunt artis et quattuor addunt,<BR>quattuor a ventis obliqua luce fenestras.<BR>Tum vitulus bima curvans iam cornua fronte<BR>quaeritur; huic geminae nares et spiritus oris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>300</FONT><BR>multa reluctanti obstruitur, plagisque perempto<BR>tunsa per integram solvuntur viscera pellem.<BR>Sic positum in clauso linquunt et ramea costis<BR>subiciunt fragmenta, thymum casiasque recentes.<BR>Hoc geritur Zephyris primum impellentibus undas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>305</FONT><BR>ante novis rubeant quam prata coloribus, ante<BR>garrula quam tignis nidum suspendat hirundo.<BR>Interea teneris tepefactus in ossibus umor<BR>aestuat et visenda modis animalia miris,<BR>trunca pedum primo, mox et stridentia pennis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>310</FONT><BR>miscentur tenuemque magis magis a&euml;ra carpunt,<BR>donec, ut aestivis effusus nubibus imber,<BR>erupere aut ut nervo pulsante sagittae,<BR>prima leves ineunt si quando proelia Parthi.
</p>

<P>Quis deus hanc, Musae, quis nobis extudit artem?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>315</FONT><BR>Unde nova ingressus hominum experientia cepit?<BR>Pastor Aristaeus fugiens Peneia Tempe,<BR>amissis, ut fama, apibus morboque fameque,<BR>tristis ad extremi sacrum caput adstitit amnis<BR>multa querens atque hac adfatus voce parentem:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>320</FONT><BR>'Mater, Cyrene mater, quae gurgitis huius<BR>ima tenes, quid me praeclara stirpe deorum,<BR>si modo, quem perhibes, pater est Thymbraeus Apollo,<BR>invisum fatis genuisti? aut quo tibi nostri<BR>pulsus amor? quid me caelum sperare iubebas?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>325</FONT><BR>En etiam hunc ipsum vitae mortalis honorem,<BR>quem mihi vix frugum et pecudum custodia sollers<BR>omnia temptanti extuderat, te matre relinquo.<BR>Quin age et ipsa manu felices erue silvas,<BR>fer stabulis inimicum ignem atque interfice messes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>330</FONT><BR>ure sata et validam in vites molire bipennem,<BR>tanta meae si te ceperunt taedia laudis.'<BR>At mater sonitum thalamo sub fluminis alti<BR>sensit. Eam circum Milesia vellera Nymphae<BR>carpebant hyali saturo fucata colore,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>335</FONT><BR>drymoque Xanthoque Ligeaque Phyllodoceque,<BR>caesariem effusae nitidam per candida colla,<BR>Nesaee Spioque Thaliaque Cymodoceque,<BR>Cydippeque et flava Lycorias, altera virgo,<BR>altera tum primos Lucinae experta labores,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>340</FONT><BR>Clioque et Beroe soror, Oceanitides ambae,<BR>ambae auro, pictis incinctae pellibus ambae,<BR>atque Ephyre atque Opis et Asia Deiopea<BR>et tandem positis velox Arethusa sagittis.<BR>Inter quas curam Clymene narrabat inanem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>345</FONT><BR>Vulcani Martisque dolos et dulcia furta,<BR>aque Chao densos divum numerabat amores<BR>carmine quo captae dum fusis mollia pensa<BR>devolvunt, iterum maternas impulit aures<BR>luctus Aristaei, vitreisque sedilibus omnes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>350</FONT><BR>obstipuere; sed ante alias Arethusa sorores<BR>prospiciens summa flavum caput extulit unda<BR>et procul: 'O gemitu non frustra exterrita tanto,<BR>Cyrene soror, ipse tibi, tua maxima cura,<BR>tristis Aristaeus Penei genitoris ad undam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>355</FONT><BR>stat lacrimans et te crudelem nomine dicit.'<BR>Huic percussa nova mentem formidine mater,<BR>'duc, age, duc ad nos; fas illi limina divum<BR>tangere,' ait. Simul alta iubet discedere late<BR>flumina, qua iuvenis gressus inferret. At illum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>360</FONT><BR>curvata in montis faciem circumstetit unda<BR>accepitque sinu vasto misitque sub amnem.<BR>Iamque domum mirans genetricis et umida regna<BR>speluncisque lacus clausos lucosque sonantes<BR>ibat et ingenti motu stupefactus aquarum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>365</FONT><BR>omnia sub magna labentia flumina terra<BR>spectabat diversa locis, Phasimque Lycumque<BR>et caput, unde altus primum se erumpit Enipeus<BR>unde pater Tiberinus et unde Aniena fluenta<BR>saxosusque sonans Hypanis Mysusque Caicus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>370</FONT><BR>et gemina auratus taurino cornua vultu<BR>Eridanus, quo non alius per pinguia culta<BR>in mare purpureum violentior effluit amnis.<BR>Postquam est in thalami pendentia pumice tecta<BR>perventum et nati fletus cognovit inanes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>375</FONT><BR>Cyrene, manibus liquidos dant ordine fontes<BR>germanae tonsisque ferunt mantelia villis;<BR>pars epulis onerant mensas et plena reponunt<BR>pocula, Panchaeis adolescunt ignibus arae;<BR>et mater, 'Cape Maeonii carchesia Bacchi:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>380</FONT><BR>Oceano libemus,' ait. Simul ipsa precatur<BR>Oceanumque patrem rerum Nymphasque sorores<BR>centum quae silvas, centum quae flumina servant.<BR>Ter liquido ardentem perfundit nectare Vestam,<BR>ter flamma ad summum tecti subiecta reluxit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>385</FONT><BR>Omine quo firmans animum sic incipit ipsa:
</p>

<P>'Est in Carpathio Neptuni gurgite vates<BR>caeruleus Proteus, magnum qui piscibus aequor<BR>et iuncto bipedum curru metitur equorum.<BR>Hic nunc Emathiae portus patriamque revisit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>390</FONT><BR>Pallenen, hunc et Nymphae veneramur et ipse<BR>grandaevus Nereus; novit namque omnia vates,<BR>quae sint, quae fuerint, quae mox ventura trahantur;<BR>quippe ita Neptuno visum est, immania cuius<BR>armenta et turpes pascit sub gurgite phocas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>395</FONT><BR>Hic tibi, nate, prius vinclis capiendus, ut omnem<BR>expediat morbi causam eventusque secundet.<BR>Nam sine vi non ulla dabit praecepta, neque illum<BR>orando flectes; vim duram et vincula capto<BR>tende; doli circum haec demum frangentur inanes.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>400</FONT><BR>Ipsa ego, te, medios cum sol accenderit aestus,<BR>cum sitiunt herbae et pecori iam gratior umbra est,<BR>in secreta senis ducam, quo fessus ab undis<BR>se recipit, facile ut somno adgrediare iacentem.<BR>Verum ubi correptum manibus vinclisque tenebis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>405</FONT><BR>tum variae eludent species atque ora ferarum<BR>Fiet enim subito sus horridus atraque tigris<BR>squamosusque draco et fulva cervice leaena,<BR>aut acrem flammae sonitum dabit atque ita vinclis<BR>excidet, aut in aquas tenues dilapsus abibit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>410</FONT><BR>Sed quanto ille magis formas se vertet in omnes,<BR>tanto, nate, magis contende tenacia vincla,<BR>donec talis erit mutato corpore, qualem<BR>videris, incepto tegeret cum lumina somno".
</p>

<P>Haec ait et liquidum ambrosiae defundit odorem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>415</FONT><BR>quo totum nati corpus perduxit; at illi<BR>dulcis compositis spiravit crinibus aura<BR>atque habilis membris venit vigor. Est specus ingens<BR>exesi latere in montis, quo plurima vento<BR>cogitur inque sinus scindit sese unda reductos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>420</FONT><BR>deprensis olim statio tutissima nautis;<BR>intus se vasti Proteus tegit obice saxi.<BR>Hic iuvenem in latebris aversum a lumine Nympha<BR>collocat; ipsa procul nebulis obscura resistit.<BR>Iam rapidus torrens sitientes Sirius Indos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>425</FONT><BR>ardebat, caelo et medium sol igneus orbem<BR>hauserat; arebant herbae et cava flumina siccis<BR>faucibus ad limum radii tepefacta coquebant:<BR>cum Proteus consueta petens e fluctibus antra<BR>ibat; eum vasti circum gens umida ponti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>430</FONT><BR>exsultans rorem late dispergit amarum.<BR>Sternunt se somno diversae in litore phocae.<BR>Ipse, velut stabuli custos in montibus olim,<BR>vesper ubi e pastu vitulos ad tecta reducit,<BR>auditisque lupos acuunt balatibus agni,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>435</FONT><BR>considit scopulo medius numerumque recenset.<BR>Cuius Aristaeo quoniam est oblata facultas,<BR>vix defessa senem passus componere membra<BR>cum clamore ruit magno manicisque iacentem<BR>occupat. Ille suae contra non immemor artis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>440</FONT><BR>omnia transformat sese in miracula rerum,<BR>ignemque horribilemque feram fluviumque liquentem.<BR>Verum ubi nulla fugam reperit fallacia, victus<BR>in sese redit atque hominis tandem ore locutus:<BR>'Nam quis te, iuvenum confidentissime, nostras&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>445</FONT><BR>iussit adire domos? Quidve hinc petis?' inquit. At ille:<BR>'Scis, Proteu, scis ipse; neque est te fallere quicquam<BR>sed tu desine velle. Deum praecepta secuti<BR>venimus hinc lapsis quaesitum oracula rebus".<BR>Tantum effatus. Ad haec vates vi denique multa&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>450</FONT><BR>ardentes oculos intorsit lumine glauco<BR>et graviter frendens sic fatis ora resolvit.
</p>

<P>"Non te nullius exercent numinis irae;<BR>magna luis commissa: tibi has miserabilis Orpheus<BR>haudquaquam ob meritum poenas, ni fata resistant,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>455</FONT><BR>suscitat et rapta graviter pro coniuge saevit.<BR>Illa quidem, dum te fugeret per flumina praeceps,<BR>immanem ante pedes hydrum moritura puella<BR>servantem ripas alta non vidit in herba.<BR>At chorus aequalis Dryadum clamore supremos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>460</FONT><BR>implerunt montes; flerunt Rhodopeiae arces<BR>altaque Pangaea et Rhesi mavortia tellus<BR>atque Getae atque Hebrus et Actias Orithyia.<BR>Ipse cava solans aegrum testudine amorem<BR>te, dulcis coniunx, te solo in litore secum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>465</FONT><BR>te veniente die, te decedente canebat.<BR>Taenarias etiam fauces, alta ostia Ditis,<BR>et caligantem nigra formidine lucum<BR>ingressus manesque adiit regemque tremendum<BR>nesciaque humanis precibus mansuescere corda.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>470</FONT><BR>At cantu commotae Erebi de sedibus imis<BR>umbrae ibant tenues simulacraque luce carentum,<BR>quam multa in foliis avium se milia condunt<BR>vesper ubi aut hibernus agit de montibus imber,<BR>matres atque viri defunctaque corpora vita&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>475</FONT><BR>magnanimum heroum, pueri innuptaeque puellae,<BR>impositique rogis iuvenes ante ora parentum,<BR>quos circum limus niger et deformis harundo<BR>Cocyti tardaque palus inamabilis unda<BR>alligat et noviens Styx interfusa coercet.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>480</FONT><BR>Quin ipsae stupuere domus atque intima Leti<BR>tartara caeruleosque implexae crinibus angues<BR>Eumenides, tenuitque inhians tria Cerberus ora<BR>atque Ixionii vento rota constitit orbis.<BR>Iamque pedem referens casus evaserat omnes;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>485</FONT><BR>redditaque Eurydice superas veniebat ad auras,<BR>pone sequens, namque hanc dederat Proserpina legem,<BR>cum subita incautum dementia cepit amantem,<BR>ignoscenda quidem, scirent si ignoscere manes.<BR>Restitit Eurydicenque suam iam luce sub ipsa&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>490</FONT><BR>immemor heu! victusque animi respexit. Ibi omnis<BR>effusus labor atque immitis rupta tyranni<BR>foedera, terque fragor stagnis auditus Avernis.<BR>Illa, Quis et me, inquit, miseram et te perdidit, Orpheu,<BR>quis tantus furor? En iterum crudelia retro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>495</FONT><BR>Fata vocant, conditque natantia lumina somnus.<BR>Iamque vale: feror ingenti circumdata nocte<BR>invalidasque tibi tendens, heu non tua, palmas!<BR>dixit et ex oculis subito, ceu fumus in auras<BR>commixtus tenues, fugit diversa, neque illum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>500</FONT><BR>prensantem nequiquam umbras et multa volentem<BR>dicere, praeterea vidit, nec portitor Orci<BR>amplius obiectam passus transire paludem.<BR>Quid faceret? Quo se rapta bis coniuge ferret?<BR>Quo fletu Manis, quae numina voce moveret?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>505</FONT><BR>Illa quidem Stygia nabat iam frigida cumba.<BR>Septem illum totos perhibent ex ordine menses<BR>rupe sub a&euml;ria deserti ad Strymonis undam<BR>flesse sibi et gelidis haec evolvisse sub antris<BR>mulcentem tigres et agentem carmine quercus;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>510</FONT><BR>qualis populea maerens philomela sub umbra<BR>amissos queritur fetus, quos durus arator<BR>observans nido implumes detraxit; at illa<BR>flet noctem ramoque sedens miserabile carmen<BR>integrat et maestis late loca questibus implet.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>515</FONT><BR>Nulla Venus, non ulli animum flexere hymenaei.<BR>Solus Hyperboreas glacies Tanaimque nivalem<BR>arvaque Riphaeis numquam viduata pruinis<BR>lustrabat raptam Eurydicen atque inrita Ditis<BR>dona querens; spretae Ciconum quo munere matres&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>520</FONT><BR>inter sacra deum nocturnique orgia Bacchi<BR>discerptum latos iuvenem sparsere per agros.<BR>Tum quoque marmorea caput a cervice revulsum<BR>gurgite cum medio portans Oeagrius Hebrus<BR>volveret, Eurydicen vox ipsa et frigida lingua&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>525</FONT><BR>ah miseram Eurydicen! anima fugiente vocabat:<BR>Eurydicen toto referebant flumine ripae".
</p>

<P>Haec Proteus, et se iactu dedit aequor in altum,<BR>quaque dedit, spumantem undam sub vertice torsit.<BR>At non Cyrene; namque ultro adfata timentem:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>530</FONT>
</p>

<P>'Nate, licet tristes animo deponere curas.<BR>Haec omnis morbi causa; hinc miserabile Nymphae,<BR>cum quibus illa choros lucis agitabat in altis,<BR>exitium misere apibus. Tu munera supplex<BR>tende petens pacem et faciles venerare Napaeas;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>535</FONT><BR>namque dabunt veniam votis irasque remittent.<BR>Sed modus orandi qui sit, prius ordine dicam.<BR>Quattuor eximios praestanti corpore tauros,<BR>qui tibi nunc viridis depascunt summa Lycaei,<BR>delige et intacta totidem cervice iuvencas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>540</FONT><BR>Quattuor his aras alta ad delubra dearum<BR>constitue et sacrum iugulis demitte cruorem,<BR>corporaque ipsa boum frondoso desere luco.<BR>Post, ubi nona suos Aurora ostenderit ortus,<BR>inferias Orphei Lethaea papavera mittes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>545</FONT><BR>et nigram mactabis ovem lucumque revises:<BR>placatam Eurydicen vitula venerabere caesa".
</p>

<P>Haud mora; continuo matris praecepta facessit;<BR>ad delubra venit, monstratas excitat aras,<BR>quattuor eximios praestanti corpore tauros&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>550</FONT><BR>ducit et intacta totidem cervice iuvencas.<BR>Post, ubi nona suos Aurora induxerat ortus,<BR>inferias Orphei mittit lucumque revisit.<BR>Hic vero subitum ac dictu mirabile monstrum<BR>adspiciunt, liquefacta boum per viscera toto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>555</FONT><BR>stridere apes utero et ruptis effervere costis,<BR>immensasque trahi nubes, iamque arbore summa<BR>confluere et lentis uvam demittere ramis.
</p>

<P>Haec super arvorum cultu pecorumque canebam<BR>et super arboribus, Caesar dum magnus ad altum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>560</FONT><BR>fulminat Euphraten bello victorque volentes<BR>per populos dat iura viamque adfectat Olympo.<BR>Illo Vergilium me tempore dulcis alebat<BR>Parthenope studiis florentem ignobilis oti,<BR>carmina qui lusi pastorum audaxque iuventa,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>565</FONT><BR>Tityre, te patulae cecini sub tegmine fagi.
</P>

<P class=border></P>

<div class="footer">
	<p>
		<a href="/verg.html">Vergil</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY>
</HTML>
