<html>
	<head>
		<title>
			P. VERGILI MARONIS AENEIDOS LIBER NONVS
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>P. VERGILI MARONIS AENEIDOS LIBER NONVS
</p>

<p class=border></P>

<p>
Atque ea diuersa penitus dum parte geruntur,<br>
Irim de caelo misit Saturnia Iuno<br>
audacem ad Turnum. luco tum forte parentis<br>
Pilumni Turnus sacrata ualle sedebat.<br>
ad quem sic roseo Thaumantias ore locuta est:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
'Turne, quod optanti diuum promittere nemo<br>
auderet, uoluenda dies en attulit ultro.<br>
Aeneas urbe et sociis et classe relicta<br>
sceptra Palatini sedemque petit Euandri.<br>
nec satis: extremas Corythi penetrauit ad urbes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
Lydorumque manum, collectos armat agrestis.<br>
quid dubitas? nunc tempus equos, nunc poscere currus.<br>
rumpe moras omnis et turbata arripe castra.'<br>
dixit, et in caelum paribus se sustulit alis<br>
ingentemque fuga secuit sub nubibus arcum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>
agnouit iuuenis duplicisque ad sidera palmas<br>
sustulit ac tali fugientem est uoce secutus:<br>
'Iri, decus caeli, quis te mihi nubibus actam<br>
detulit in terras? unde haec tam clara repente<br>
tempestas? medium uideo discedere caelum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>
palantisque polo stellas. sequor omina tanta,<br>
quisquis in arma uocas.' et sic effatus ad undam<br>
processit summoque hausit de gurgite lymphas<br>
multa deos orans, onerauitque aethera uotis.
</p>

<p>
Iamque omnis campis exercitus ibat apertis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25</span><br>
diues equum, diues pictai uestis et auri;<br>
Messapus primas acies, postrema coercent<br>
Tyrrhidae iuuenes, medio dux agmine Turnus:<br>
ceu septem surgens sedatis amnibus altus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</span><br>
per tacitum Ganges aut pingui flumine Nilus<br>
cum refluit campis et iam se condidit alueo.<br>
hic subitam nigro glomerari puluere nubem<br>
prospiciunt Teucri ac tenebras insurgere campis.<br>
primus ab aduersa conclamat mole Caicus:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">35</span><br>
'quis globus, o ciues, caligine uoluitur atra?<br>
ferte citi ferrum, date tela, ascendite muros,<br>
hostis adest, heia!' ingenti clamore per omnis<br>
condunt se Teucri portas et moenia complent.<br>
namque ita discedens praeceperat optimus armis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">40</span><br>
Aeneas: si qua interea fortuna fuisset,<br>
neu struere auderent aciem neu credere campo;<br>
castra modo et tutos seruarent aggere muros.<br>
ergo etsi conferre manum pudor iraque monstrat,<br>
obiciunt portas tamen et praecepta facessunt,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">45</span><br>
armatique cauis exspectant turribus hostem.
</p>

<p>
Turnus, ut ante uolans tardum praecesserat agmen<br>
uiginti lectis equitum comitatus et urbi<br>
improuisus adest, maculis quem Thracius albis<br>
portat equus cristaque tegit galea aurea rubra,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">50</span><br>
'ecquis erit mecum, iuuenes, qui primus in hostem&#151;?<br>
en,' ait et iaculum attorquens emittit in auras,<br>
principium pugnae, et campo sese arduus infert.<br>
clamorem excipiunt socii fremituque sequuntur<br>
horrisono; Teucrum mirantur inertia corda, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">55</span><br>
non aequo dare se campo, non obuia ferre<br>
arma uiros, sed castra fouere. huc turbidus atque huc<br>
lustrat equo muros aditumque per auia quaerit.<br>
ac ueluti pleno lupus insidiatus ouili<br>
cum fremit ad caulas uentos perpessus et imbris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">60</span><br>
nocte super media; tuti sub matribus agni<br>
balatum exercent, ille asper et improbus ira<br>
saeuit in absentis; collecta fatigat edendi<br>
ex longo rabies et siccae sanguine fauces:<br>
haud aliter Rutulo muros et castra tuenti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">65</span><br>
ignescunt irae, duris dolor ossibus ardet.<br>
qua temptet ratione aditus, et quae uia clausos<br>
excutiat Teucros uallo atque effundat in aequum?<br>
classem, quae lateri castrorum adiuncta latebat,<br>
aggeribus saeptam circum et fluuialibus undis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">70</span><br>
inuadit sociosque incendia poscit ouantis<br>
atque manum pinu flagranti feruidus implet.<br>
tum uero incumbunt (urget praesentia Turni),<br>
atque omnis facibus pubes accingitur atris.<br>
diripuere focos: piceum fert fumida lumen&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">75</span><br>
taeda et commixtam Volcanus ad astra fauillam.
</p>

<p>
Quis deus, o Musae, tam saeua incendia Teucris<br>
auertit? tantos ratibus quis depulit ignis?<br>
dicite: prisca fides facto, sed fama perennis.<br>
tempore quo primum Phrygia formabat in Ida&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">80</span><br>
Aeneas classem et pelagi petere alta parabat,<br>
ipsa deum fertur genetrix Berecyntia magnum<br>
uocibus his adfata Iouem: 'da, nate, petenti,<br>
quod tua cara parens domito te poscit Olympo.<br>
pinea silua mihi multos dilecta per annos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">85</span><br>
lucus in arce fuit summa, quo sacra ferebant,<br>
nigranti picea trabibusque obscurus acernis.<br>
has ego Dardanio iuueni, cum classis egeret,<br>
laeta dedi; nunc sollicitam timor anxius angit.<br>
solue metus atque hoc precibus sine posse parentem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">90</span><br>
ne cursu quassatae ullo neu turbine uenti<br>
uincantur: prosit nostris in montibus ortas.'<br>
filius huic contra, torquet qui sidera mundi:<br>
'o genetrix, quo fata uocas? aut quid petis istis?<br>
mortaline manu factae immortale carinae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">95</span><br>
fas habeant? certusque incerta pericula lustret<br>
Aeneas? cui tanta deo permissa potestas?<br>
immo, ubi defunctae finem portusque tenebunt<br>
Ausonios olim, quaecumque euaserit undis<br>
Dardaniumque ducem Laurentia uexerit arua,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">100</span><br>
mortalem eripiam formam magnique iubebo<br>
aequoris esse deas, qualis Nereia Doto<br>
et Galatea secant spumantem pectore pontum.'<br>
dixerat idque ratum Stygii per flumina fratris,<br>
per pice torrentis atraque uoragine ripas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">105</span><br>
adnuit, et totum nutu tremefecit Olympum.
</p>

<p>
Ergo aderat promissa dies et tempora Parcae<br>
debita complerant, cum Turni iniuria Matrem<br>
admonuit ratibus sacris depellere taedas.<br>
hic primum noua lux oculis offulsit et ingens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">110</span><br>
uisus ab Aurora caelum transcurrere nimbus<br>
Idaeique chori; tum uox horrenda per auras<br>
excidit et Troum Rutulorumque agmina complet:<br>
'ne trepidate meas, Teucri, defendere nauis<br>
neue armate manus; maria ante exurere Turno&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">115</span><br>
quam sacras dabitur pinus. uos ite solutae,<br>
ite deae pelagi; genetrix iubet.' et sua quaeque<br>
continuo puppes abrumpunt uincula ripis<br>
delphinumque modo demersis aequora rostris<br>
ima petunt. hinc uirgineae (mirabile monstrum)&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">120</span><br>
reddunt se totidem facies pontoque feruntur.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">122</span>
</p>

<p>
Obstipuere animis Rutuli, conterritus ipse<br>
turbatis Messapus equis, cunctatur et amnis<br>
rauca sonans reuocatque pedem Tiberinus ab alto.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">125</span><br>
at non audaci Turno fiducia cessit;<br>
ultro animos tollit dictis atque increpat ultro:<br>
'Troianos haec monstra petunt, his Iuppiter ipse<br>
auxilium solitum eripuit: non tela neque ignis<br>
exspectant Rutulos. ergo maria inuia Teucris,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">130</span><br>
nec spes ulla fugae: rerum pars altera adempta est,<br>
terra autem in nostris manibus, tot milia gentes<br>
arma ferunt Italae. nil me fatalia terrent,<br>
si qua Phryges prae se iactant, responsa deorum;<br>
sat fatis Venerique datum, tetigere quod arua&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">135</span><br>
fertilis Ausoniae Troes. sunt et mea contra<br>
fata mihi, ferro sceleratam exscindere gentem<br>
coniuge praerepta; nec solos tangit Atridas<br>
iste dolor, solisque licet capere arma Mycenis.<br>
"sed periisse semel satis est": peccare fuisset&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">140</span><br>
ante satis, penitus modo non genus omne perosos<br>
femineum. quibus haec medii fiducia ualli<br>
fossarumque morae, leti discrimina parua,<br>
dant animos; at non uiderunt moenia Troiae<br>
Neptuni fabricata manu considere in ignis?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">145</span><br>
sed uos, o lecti, ferro qui scindere uallum<br>
apparat et mecum inuadit trepidantia castra?<br>
non armis mihi Volcani, non mille carinis<br>
est opus in Teucros. addant se protinus omnes<br>
Etrusci socios. tenebras et inertia furta&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">150</span><br>
Palladii caesis late custodibus arcis<br>
ne timeant, nec equi caeca condemur in aluo:<br>
luce palam certum est igni circumdare muros.<br>
haud sibi cum Danais rem faxo et pube Pelasga<br>
esse ferant, decimum quos distulit Hector in annum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">155</span><br>
nunc adeo, melior quoniam pars acta diei,<br>
quod superest, laeti bene gestis corpora rebus<br>
procurate, uiri, et pugnam sperate parari.'<br>
interea uigilum excubiis obsidere portas<br>
cura datur Messapo et moenia cingere flammis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">160</span><br>
bis septem Rutuli muros qui milite seruent<br>
delecti, ast illos centeni quemque sequuntur<br>
purpurei cristis iuuenes auroque corusci.<br>
discurrunt uariantque uices, fusique per herbam<br>
indulgent uino et uertunt crateras aenos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">165</span><br>
conlucent ignes, noctem custodia ducit<br>
insomnem ludo.
</p>

<p>
Haec super e uallo prospectant Troes et armis<br>
alta tenent, nec non trepidi formidine portas<br>
explorant pontisque et propugnacula iungunt,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">170</span><br>
tela gerunt. instat Mnestheus acerque Serestus,<br>
quos pater Aeneas, si quando aduersa uocarent,<br>
rectores iuuenum et rerum dedit esse magistros.<br>
omnis per muros legio sortita periclum<br>
excubat exercetque uices, quod cuique tuendum est.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">175</span>
</p>

<p>
Nisus erat portae custos, acerrimus armis,<br>
Hyrtacides, comitem Aeneae quem miserat Ida<br>
uenatrix iaculo celerem leuibusque sagittis,<br>
et iuxta comes Euryalus, quo pulchrior alter<br>
non fuit Aeneadum Troiana neque induit arma,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">180</span><br>
ora puer prima signans intonsa iuuenta.<br>
his amor unus erat pariterque in bella ruebant;<br>
tum quoque communi portam statione tenebant.<br>
Nisus ait: 'dine hunc ardorem mentibus addunt,<br>
Euryale, an sua cuique deus fit dira cupido?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">185</span><br>
aut pugnam aut aliquid iamdudum inuadere magnum<br>
mens agitat mihi, nec placida contenta quiete est.<br>
cernis quae Rutulos habeat fiducia rerum:<br>
lumina rara micant, somno uinoque soluti<br>
procubuere, silent late loca. percipe porro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">190</span><br>
quid dubitem et quae nunc animo sententia surgat.<br>
Aenean acciri omnes, populusque patresque,<br>
exposcunt, mittique uiros qui certa reportent.<br>
si tibi quae posco promittunt (nam mihi facti<br>
fama sat est), tumulo uideor reperire sub illo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">195</span><br>
posse uiam ad muros et moenia Pallantea.'<br>
obstipuit magno laudum percussus amore<br>
Euryalus, simul his ardentem adfatur amicum:<br>
'mene igitur socium summis adiungere rebus,<br>
Nise, fugis? solum te in tanta pericula mittam?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">200</span><br>
non ita me genitor, bellis adsuetus Opheltes,<br>
Argolicum terrorem inter Troiaeque labores<br>
sublatum erudiit, nec tecum talia gessi<br>
magnanimum Aenean et fata extrema secutus:<br>
est hic, est animus lucis contemptor et istum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">205</span><br>
qui uita bene credat emi, quo tendis, honorem.'<br>
Nisus ad haec: 'equidem de te nil tale uerebar,<br>
nec fas; non ita me referat tibi magnus ouantem<br>
Iuppiter aut quicumque oculis haec aspicit aequis.<br>
sed si quis (quae multa uides discrimine tali) &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">210</span><br>
si quis in aduersum rapiat casusue deusue,<br>
te superesse uelim, tua uita dignior aetas.<br>
sit qui me raptum pugna pretioue redemptum<br>
mandet humo, solita aut si qua id Fortuna uetabit,<br>
absenti ferat inferias decoretque sepulcro.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">215</span><br>
neu matri miserae tanti sim causa doloris,<br>
quae te sola, puer, multis e matribus ausa<br>
persequitur, magni nec moenia curat Acestae.'<br>
ille autem: 'causas nequiquam nectis inanis<br>
nec mea iam mutata loco sententia cedit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">220</span><br>
acceleremus' ait, uigiles simul excitat. illi<br>
succedunt seruantque uices; statione relicta<br>
ipse comes Niso graditur regemque requirunt.
</p>

<p>
Cetera per terras omnis animalia somno<br>
laxabant curas et corda oblita laborum:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">225</span><br>
ductores Teucrum primi, delecta iuuentus,<br>
consilium summis regni de rebus habebant,<br>
quid facerent quisue Aeneae iam nuntius esset.<br>
stant longis adnixi hastis et scuta tenentes<br>
castrorum et campi medio. tum Nisus et una&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">230</span><br>
Euryalus confestim alacres admittier orant:<br>
rem magnam pretiumque morae fore. primus Iulus<br>
accepit trepidos ac Nisum dicere iussit.<br>
tum sic Hyrtacides: 'audite o mentibus aequis<br>
Aeneadae, neue haec nostris spectentur ab annis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">235</span><br>
quae ferimus. Rutuli somno uinoque soluti<br>
conticuere. locum insidiis conspeximus ipsi,<br>
qui patet in biuio portae quae proxima ponto.<br>
interrupti ignes aterque ad sidera fumus<br>
erigitur. si fortuna permittitis uti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">240</span><br>
quaesitum Aenean et moenia Pallantea,<br>
mox hic cum spoliis ingenti caede peracta<br>
adfore cernetis. nec nos uia fallit euntis:<br>
uidimus obscuris primam sub uallibus urbem<br>
uenatu adsiduo et totum cognouimus amnem.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">245</span><br>
hic annis grauis atque animi maturus Aletes:<br>
'di patrii, quorum semper sub numine Troia est,<br>
non tamen omnino Teucros delere paratis,<br>
cum talis animos iuuenum et tam certa tulistis<br>
pectora.' sic memorans umeros dextrasque tenebat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">250</span><br>
amborum et uultum lacrimis atque ora rigabat.<br>
'quae uobis, quae digna, uiri, pro laudibus istis<br>
praemia posse rear solui? pulcherrima primum<br>
di moresque dabunt uestri: tum cetera reddet<br>
actutum pius Aeneas atque integer aeui&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">255</span><br>
Ascanius meriti tanti non immemor umquam.'<br>
'immo ego uos, cui sola salus genitore reducto,'<br>
excipit Ascanius 'per magnos, Nise, penatis<br>
Assaracique larem et canae penetralia Vestae<br>
obtestor, quaecumque mihi fortuna fidesque est,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">260</span><br>
in uestris pono gremiis. reuocate parentem,<br>
reddite conspectum; nihil illo triste recepto.<br>
bina dabo argento perfecta atque aspera signis<br>
pocula, deuicta genitor quae cepit Arisba,<br>
et tripodas geminos, auri duo magna talenta,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">265</span><br>
cratera antiquum quem dat Sidonia Dido.<br>
si uero capere Italiam sceptrisque potiri<br>
contigerit uictori et praedae dicere sortem,<br>
uidisti, quo Turnus equo, quibus ibat in armis<br>
aureus; ipsum illum, clipeum cristasque rubentis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">270</span><br>
excipiam sorti, iam nunc tua praemia, Nise.<br>
praeterea bis sex genitor lectissima matrum<br>
corpora captiuosque dabit suaque omnibus arma,<br>
insuper his campi quod rex habet ipse Latinus.<br>
te uero, mea quem spatiis propioribus aetas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">275</span><br>
insequitur, uenerande puer, iam pectore toto<br>
accipio et comitem casus complector in omnis.<br>
nulla meis sine te quaeretur gloria rebus:<br>
seu pacem seu bella geram, tibi maxima rerum<br>
uerborumque fides.' contra quem talia fatur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">280</span><br>
Euryalus: 'me nulla dies tam fortibus ausis<br>
dissimilem arguerit; tantum fortuna secunda<br>
haud aduersa cadat. sed te super omnia dona<br>
unum oro: genetrix Priami de gente uetusta<br>
est mihi, quam miseram tenuit non Ilia tellus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">285</span><br>
mecum excedentem, non moenia regis Acestae.<br>
hanc ego nunc ignaram huius quodcumque pericli<br>
inque salutatam linquo (nox et tua testis<br>
dextera), quod nequeam lacrimas perferre parentis.<br>
at tu, oro, solare inopem et succurre relictae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">290</span><br>
hanc sine me spem ferre tui, audentior ibo<br>
in casus omnis.' percussa mente dedere<br>
Dardanidae lacrimas, ante omnis pulcher Iulus,<br>
atque animum patriae strinxit pietatis imago.<br>
tum sic effatur:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">295</span><br>
'sponde digna tuis ingentibus omnia coeptis.<br>
namque erit ista mihi genetrix nomenque Creusae<br>
solum defuerit, nec partum gratia talem<br>
parua manet. casus factum quicumque sequentur,<br>
per caput hoc iuro, per quod pater ante solebat:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">300</span><br>
quae tibi polliceor reduci rebusque secundis,<br>
haec eadem matrique tuae generique manebunt.'<br>
sic ait inlacrimans; umero simul exuit ensem<br>
auratum, mira quem fecerat arte Lycaon<br>
Cnosius atque habilem uagina aptarat eburna.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">305</span><br>
dat Niso Mnestheus pellem horrentisque leonis<br>
exuuias, galeam fidus permutat Aletes.<br>
protinus armati incedunt; quos omnis euntis<br>
primorum manus ad portas, iuuenumque senumque,<br>
prosequitur uotis. nec non et pulcher Iulus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">310</span><br>
ante annos animumque gerens curamque uirilem,<br>
multa patri mandata dabat portanda; sed aurae<br>
omnia discerpunt et nubibus inrita donant.
</p>

<p>
Egressi superant fossas noctisque per umbram<br>
castra inimica petunt, multis tamen ante futuri&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">315</span><br>
exitio. passim somno uinoque per herbam<br>
corpora fusa uident, arrectos litore currus,<br>
inter lora rotasque uiros, simul arma iacere,<br>
uina simul. prior Hyrtacides sic ore locutus:<br>
'Euryale, audendum dextra: nunc ipsa uocat res.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">320</span><br>
hac iter est. tu, ne qua manus se attollere nobis<br>
a tergo possit, custodi et consule longe;<br>
haec ego uasta dabo et lato te limite ducam.'<br>
sic memorat uocemque premit, simul ense superbum<br>
Rhamnetem adgreditur, qui forte tapetibus altis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">325</span><br>
exstructus toto proflabat pectore somnum,<br>
rex idem et regi Turno gratissimus augur,<br>
sed non augurio potuit depellere pestem.<br>
tris iuxta famulos temere inter tela iacentis<br>
armigerumque Remi premit aurigamque sub ipsis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">330</span><br>
nactus equis ferroque secat pendentia colla.<br>
tum caput ipsi aufert domino truncumque relinquit<br>
sanguine singultantem; atro tepefacta cruore<br>
terra torique madent. nec non Lamyrumque Lamumque<br>
et iuuenem Serranum, illa qui plurima nocte&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">335</span><br>
luserat, insignis facie, multoque iacebat<br>
membra deo uictus&#151;felix, si protinus illum<br>
aequasset nocti ludum in lucemque tulisset:<br>
impastus ceu plena leo per ouilia turbans<br>
(suadet enim uesana fames) manditque trahitque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">340</span><br>
molle pecus mutumque metu, fremit ore cruento.<br>
nec minor Euryali caedes; incensus et ipse<br>
perfurit ac multam in medio sine nomine plebem,<br>
Fadumque Herbesumque subit Rhoetumque Abarimque<br>
ignaros; Rhoetum uigilantem et cuncta uidentem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">345</span><br>
sed magnum metuens se post cratera tegebat.<br>
pectore in aduerso totum cui comminus ensem<br>
condidit adsurgenti et multa morte recepit.<br>
purpuream uomit ille animam et cum sanguine mixta<br>
uina refert moriens, hic furto feruidus instat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">350</span><br>
iamque ad Messapi socios tendebat; ibi ignem<br>
deficere extremum et religatos rite uidebat<br>
carpere gramen equos, breuiter cum talia Nisus<br>
(sensit enim nimia caede atque cupidine ferri)<br>
'absistamus' ait, 'nam lux inimica propinquat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">355</span><br>
poenarum exhaustum satis est, uia facta per hostis.'<br>
multa uirum solido argento perfecta relinquunt<br>
armaque craterasque simul pulchrosque tapetas.<br>
Euryalus phaleras Rhamnetis et aurea bullis<br>
cingula, Tiburti Remulo ditissimus olim&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">360</span><br>
quae mittit dona, hospitio cum iungeret absens,<br>
Caedicus; ille suo moriens dat habere nepoti;<br>
post mortem bello Rutuli pugnaque potiti:<br>
haec rapit atque umeris nequiquam fortibus aptat.<br>
tum galeam Messapi habilem cristisque decoram&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">365</span><br>
induit. excedunt castris et tuta capessunt.
</p>

<p>
Interea praemissi equites ex urbe Latina,<br>
cetera dum legio campis instructa moratur,<br>
ibant et Turno regi responsa ferebant,<br>
ter centum, scutati omnes, Volcente magistro. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">370</span><br>
iamque propinquabant castris murosque subibant<br>
cum procul hos laeuo flectentis limite cernunt,<br>
et galea Euryalum sublustri noctis in umbra<br>
prodidit immemorem radiisque aduersa refulsit.<br>
haud temere est uisum. conclamat ab agmine Volcens:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">375</span><br>
'state, uiri. quae causa uiae? quiue estis in armis?<br>
quoue tenetis iter?' nihil illi tendere contra,<br>
sed celerare fugam in siluas et fidere nocti.<br>
obiciunt equites sese ad diuortia nota<br>
hinc atque hinc, omnemque aditum custode coronant.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">380</span><br>
silua fuit late dumis atque ilice nigra<br>
horrida, quam densi complerant undique sentes;<br>
rara per occultos lucebat semita callis.<br>
Euryalum tenebrae ramorum onerosaque praeda<br>
impediunt, fallitque timor regione uiarum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">385</span><br>
Nisus abit; iamque imprudens euaserat hostis<br>
atque locos qui post Albae de nomine dicti<br>
Albani (tum rex stabula alta Latinus habebat),<br>
ut stetit et frustra absentem respexit amicum:<br>
'Euryale infelix, qua te regione reliqui?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">390</span><br>
quaue sequar?' rursus perplexum iter omne reuoluens<br>
fallacis siluae simul et uestigia retro<br>
obseruata legit dumisque silentibus errat.<br>
audit equos, audit strepitus et signa sequentum;<br>
nec longum in medio tempus, cum clamor ad auris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">395</span><br>
peruenit ac uidet Euryalum, quem iam manus omnis<br>
fraude loci et noctis, subito turbante tumultu,<br>
oppressum rapit et conantem plurima frustra.<br>
quid faciat? qua ui iuuenem, quibus audeat armis<br>
eripere? an sese medios moriturus in enses&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">400</span><br>
inferat et pulchram properet per uulnera mortem?<br>
ocius adducto torquet hastile lacerto<br>
suspiciens altam Lunam et sic uoce precatur:<br>
'tu, dea, tu praesens nostro succurre labori,<br>
astrorum decus et nemorum Latonia custos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">405</span><br>
si qua tuis umquam pro me pater Hyrtacus aris<br>
dona tulit, si qua ipse meis uenatibus auxi<br>
suspendiue tholo aut sacra ad fastigia fixi,<br>
hunc sine me turbare globum et rege tela per auras.'<br>
dixerat et toto conixus corpore ferrum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">410</span><br>
conicit. hasta uolans noctis diuerberat umbras<br>
et uenit auersi in tergum Sulmonis ibique<br>
frangitur, ac fisso transit praecordia ligno.<br>
uoluitur ille uomens calidum de pectore flumen<br>
frigidus et longis singultibus ilia pulsat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">415</span><br>
diuersi circumspiciunt. hoc acrior idem<br>
ecce aliud summa telum librabat ab aure.<br>
dum trepidant, it hasta Tago per tempus utrumque<br>
stridens traiectoque haesit tepefacta cerebro.<br>
saeuit atrox Volcens nec teli conspicit usquam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">420</span><br>
auctorem nec quo se ardens immittere possit.<br>
'tu tamen interea calido mihi sanguine poenas<br>
persolues amborum' inquit; simul ense recluso<br>
ibat in Euryalum. tum uero exterritus, amens,<br>
conclamat Nisus nec se celare tenebris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">425</span><br>
amplius aut tantum potuit perferre dolorem:<br>
'me, me, adsum qui feci, in me conuertite ferrum,<br>
o Rutuli! mea fraus omnis, nihil iste nec ausus<br>
nec potuit; caelum hoc et conscia sidera testor;<br>
tantum infelicem nimium dilexit amicum.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">430</span><br>
talia dicta dabat, sed uiribus ensis adactus<br>
transadigit costas et candida pectora rumpit.<br>
uoluitur Euryalus leto, pulchrosque per artus<br>
it cruor inque umeros ceruix conlapsa recumbit:<br>
purpureus ueluti cum flos succisus aratro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">435</span><br>
languescit moriens, lassoue papauera collo<br>
demisere caput pluuia cum forte grauantur.<br>
at Nisus ruit in medios solumque per omnis<br>
Volcentem petit, in solo Volcente moratur.<br>
quem circum glomerati hostes hinc comminus atque hinc&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">440</span><br>
proturbant. instat non setius ac rotat ensem<br>
fulmineum, donec Rutuli clamantis in ore<br>
condidit aduerso et moriens animam abstulit hosti.<br>
tum super exanimum sese proiecit amicum<br>
confossus, placidaque ibi demum morte quieuit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">445</span>
</p>

<p>
Fortunati ambo! si quid mea carmina possunt,<br>
nulla dies umquam memori uos eximet aeuo,<br>
dum domus Aeneae Capitoli immobile saxum<br>
accolet imperiumque pater Romanus habebit.
</p>

<p>
Victores praeda Rutuli spoliisque potiti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">450</span><br>
Volcentem exanimum flentes in castra ferebant.<br>
nec minor in castris luctus Rhamnete reperto<br>
exsangui et primis una tot caede peremptis,<br>
Serranoque Numaque. ingens concursus ad ipsa<br>
corpora seminecisque uiros, tepidaque recentem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">455</span><br>
caede locum et pleno spumantis sanguine riuos.<br>
agnoscunt spolia inter se galeamque nitentem<br>
Messapi et multo phaleras sudore receptas.
</p>

<p>
Et iam prima nouo spargebat lumine terras<br>
Tithoni croceum linquens Aurora cubile.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">460</span><br>
iam sole infuso, iam rebus luce retectis<br>
Turnus in arma uiros armis circumdatus ipse<br>
suscitat: aeratasque acies in proelia cogunt,<br>
quisque suos, uariisque acuunt rumoribus iras.<br>
quin ipsa arrectis (uisu miserabile) in hastis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">465</span><br>
praefigunt capita et multo clamore sequuntur<br>
Euryali et Nisi.<br>
Aeneadae duri murorum in parte sinistra<br>
opposuere aciem (nam dextera cingitur amni),<br>
ingentisque tenent fossas et turribus altis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">470</span><br>
stant maesti; simul ora uirum praefixa mouebant<br>
nota nimis miseris atroque fluentia tabo.
</p>

<p>
Interea pauidam uolitans pennata per urbem<br>
nuntia Fama ruit matrisque adlabitur auris<br>
Euryali. at subitus miserae calor ossa reliquit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">475</span><br>
excussi manibus radii reuolutaque pensa.<br>
euolat infelix et femineo ululatu<br>
scissa comam muros amens atque agmina cursu<br>
prima petit, non illa uirum, non illa pericli<br>
telorumque memor, caelum dehinc questibus implet:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">480</span><br>
'hunc ego te, Euryale, aspicio? tune ille senectae<br>
sera meae requies, potuisti linquere solam,<br>
crudelis? nec te sub tanta pericula missum<br>
adfari extremum miserae data copia matri?<br>
heu, terra ignota canibus data praeda Latinis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">485</span><br>
alitibusque iaces! nec te tua funere mater<br>
produxi pressiue oculos aut uulnera laui,<br>
ueste tegens tibi quam noctes festina diesque<br>
urgebam, et tela curas solabar anilis.<br>
quo sequar? aut quae nunc artus auulsaque membra&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">490</span><br>
et funus lacerum tellus habet? hoc mihi de te,<br>
nate, refers? hoc sum terraque marique secuta?<br>
figite me, si qua est pietas, in me omnia tela<br>
conicite, o Rutuli, me primam absumite ferro;<br>
aut tu, magne pater diuum, miserere, tuoque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">495</span><br>
inuisum hoc detrude caput sub Tartara telo,<br>
quando aliter nequeo crudelem abrumpere uitam.'<br>
hoc fletu concussi animi, maestusque per omnis<br>
it gemitus, torpent infractae ad proelia uires.<br>
illam incendentem luctus Idaeus et Actor&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">500</span><br>
Ilionei monitu et multum lacrimantis Iuli<br>
corripiunt interque manus sub tecta reponunt.
</p>

<p>
At tuba terribilem sonitum procul aere canoro<br>
increpuit, sequitur clamor caelumque remugit.<br>
accelerant acta pariter testudine Volsci&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">505</span><br>
et fossas implere parant ac uellere uallum;<br>
quaerunt pars aditum et scalis ascendere muros,<br>
qua rara est acies interlucetque corona<br>
non tam spissa uiris. telorum effundere contra<br>
omne genus Teucri ac duris detrudere contis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">510</span><br>
adsueti longo muros defendere bello.<br>
saxa quoque infesto uoluebant pondere, si qua<br>
possent tectam aciem perrumpere, cum tamen omnis<br>
ferre iuuet subter densa testudine casus.<br>
nec iam sufficiunt. nam qua globus imminet ingens,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">515</span><br>
immanem Teucri molem uoluuntque ruuntque,<br>
quae strauit Rutulos late armorumque resoluit<br>
tegmina. nec curant caeco contendere Marte<br>
amplius audaces Rutuli, sed pellere uallo<br>
missilibus certant. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">520</span><br>
parte alia horrendus uisu quassabat Etruscam<br>
pinum et fumiferos infert Mezentius ignis;<br>
at Messapus equum domitor, Neptunia proles,<br>
rescindit uallum et scalas in moenia poscit.
</p>

<p>
Vos, o Calliope, precor, aspirate canenti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">525</span><br>
quas ibi tum ferro strages, quae funera Turnus<br>
ediderit, quem quisque uirum demiserit Orco,<br>
et mecum ingentis oras euoluite belli.
</p>

<p>
Turris erat uasto suspectu et pontibus altis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">530</span><br>
opportuna loco, summis quam uiribus omnes<br>
expugnare Itali summaque euertere opum ui<br>
certabant, Troes contra defendere saxis<br>
perque cauas densi tela intorquere fenestras.<br>
princeps ardentem coniecit lampada Turnus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">535</span><br>
et flammam adfixit lateri, quae plurima uento<br>
corripuit tabulas et postibus haesit adesis.<br>
turbati trepidare intus frustraque malorum<br>
uelle fugam. dum se glomerant retroque residunt<br>
in partem quae peste caret, tum pondere turris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">540</span><br>
procubuit subito et caelum tonat omne fragore.<br>
semineces ad terram immani mole secuta<br>
confixique suis telis et pectora duro<br>
transfossi ligno ueniunt. uix unus Helenor<br>
et Lycus elapsi; quorum primaeuus Helenor,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">545</span><br>
Maeonio regi quem serua Licymnia furtim<br>
sustulerat uetitisque ad Troiam miserat armis,<br>
ense leuis nudo parmaque inglorius alba.<br>
isque ubi se Turni media inter milia uidit,<br>
hinc acies atque hinc acies astare Latinas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">550</span><br>
ut fera, quae densa uenantum saepta corona<br>
contra tela furit seseque haud nescia morti<br>
inicit et saltu supra uenabula fertur&#151;<br>
haud aliter iuuenis medios moriturus in hostis<br>
inruit et qua tela uidet densissima tendit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">555</span><br>
at pedibus longe melior Lycus inter et hostis<br>
inter et arma fuga muros tenet, altaque certat<br>
prendere tecta manu sociumque attingere dextras.<br>
quem Turnus pariter cursu teloque secutus<br>
increpat his uictor: 'nostrasne euadere, demens,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">560</span><br>
sperasti te posse manus?' simul arripit ipsum<br>
pendentem et magna muri cum parte reuellit:<br>
qualis ubi aut leporem aut candenti corpore cycnum<br>
sustulit alta petens pedibus Iouis armiger uncis,<br>
quaesitum aut matri multis balatibus agnum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">565</span><br>
Martius a stabulis rapuit lupus. undique clamor<br>
tollitur: inuadunt et fossas aggere complent,<br>
ardentis taedas alii ad fastigia iactant.<br>
Ilioneus saxo atque ingenti fragmine montis<br>
Lucetium portae subeuntem ignisque ferentem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">570</span><br>
Emathiona Liger, Corynaeum sternit Asilas,<br>
hic iaculo bonus, hic longe fallente sagitta,<br>
Ortygium Caeneus, uictorem Caenea Turnus,<br>
Turnus Ityn Cloniumque, Dioxippum Promolumque<br>
et Sagarim et summis stantem pro turribus Idan,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">575</span><br>
Priuernum Capys. hunc primo leuis hasta Themillae<br>
strinxerat, ille manum proiecto tegmine demens<br>
ad uulnus tulit; ergo alis adlapsa sagitta<br>
et laeuo infixa est alte lateri, abditaque intus<br>
spiramenta animae letali uulnere rupit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">580</span><br>
stabat in egregiis Arcentis filius armis<br>
pictus acu chlamydem et ferrugine clarus Hibera,<br>
insignis facie, genitor quem miserat Arcens<br>
eductum Martis luco Symaethia circum<br>
flumina, pinguis ubi et placabilis ara Palici:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">585</span><br>
stridentem fundam positis Mezentius hastis<br>
ipse ter adducta circum caput egit habena<br>
et media aduersi liquefacto tempora plumbo<br>
diffidit ac multa porrectum extendit harena.
</p>

<p>
Tum primum bello celerem intendisse sagittam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">590</span><br>
dicitur ante feras solitus terrere fugacis<br>
Ascanius, fortemque manu fudisse Numanum,<br>
cui Remulo cognomen erat, Turnique minorem<br>
germanam nuper thalamo sociatus habebat.<br>
is primam ante aciem digna atque indigna relatu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">595</span><br>
uociferans tumidusque nouo praecordia regno<br>
ibat et ingentem sese clamore ferebat:<br>
'non pudet obsidione iterum ualloque teneri,<br>
bis capti Phryges, et morti praetendere muros?<br>
en qui nostra sibi bello conubia poscunt!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">600</span><br>
quis deus Italiam, quae uos dementia adegit?<br>
non hic Atridae nec fandi fictor Vlixes:<br>
durum a stirpe genus natos ad flumina primum<br>
deferimus saeuoque gelu duramus et undis;<br>
uenatu inuigilant pueri siluasque fatigant,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">605</span><br>
flectere ludus equos et spicula tendere cornu.<br>
at patiens operum paruoque adsueta iuuentus<br>
aut rastris terram domat aut quatit oppida bello.<br>
omne aeuum ferro teritur, uersaque iuuencum<br>
terga fatigamus hasta, nec tarda senectus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">610</span><br>
debilitat uiris animi mutatque uigorem:<br>
canitiem galea premimus, semperque recentis<br>
comportare iuuat praedas et uiuere rapto.<br>
uobis picta croco et fulgenti murice uestis,<br>
desidiae cordi, iuuat indulgere choreis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">615</span><br>
et tunicae manicas et habent redimicula mitrae.<br>
o uere Phrygiae, neque enim Phryges, ite per alta<br>
Dindyma, ubi adsuetis biforem dat tibia cantum.<br>
tympana uos buxusque uocat Berecyntia Matris<br>
Idaeae; sinite arma uiris et cedite ferro.' &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">620</span>
</p>

<p>
Talia iactantem dictis ac dira canentem<br>
non tulit Ascanius, neruoque obuersus equino<br>
contendit telum diuersaque bracchia ducens<br>
constitit, ante Iouem supplex per uota precatus:<br>
'Iuppiter omnipotens, audacibus adnue coeptis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">625</span><br>
ipse tibi ad tua templa feram sollemnia dona,<br>
et statuam ante aras aurata fronte iuuencum<br>
candentem pariterque caput cum matre ferentem,<br>
iam cornu petat et pedibus qui spargat harenam.'<br>
audiit et caeli genitor de parte serena&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">630</span><br>
intonuit laeuum, sonat una fatifer arcus.<br>
effugit horrendum stridens adducta sagitta<br>
perque caput Remuli uenit et caua tempora ferro<br>
traicit. 'i, uerbis uirtutem inlude superbis!<br>
bis capti Phryges haec Rutulis responsa remittunt':&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">635</span><br>
hoc tantum Ascanius. Teucri clamore sequuntur<br>
laetitiaque fremunt animosque ad sidera tollunt.
</p>

<p>
Aetheria tum forte plaga crinitus Apollo<br>
desuper Ausonias acies urbemque uidebat<br>
nube sedens, atque his uictorem adfatur Iulum:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">640</span><br>
'macte noua uirtute, puer, sic itur ad astra,<br>
dis genite et geniture deos. iure omnia bella<br>
gente sub Assaraci fato uentura resident,<br>
nec te Troia capit.' simul haec effatus ab alto<br>
aethere se mittit, spirantis dimouet auras&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">645</span><br>
Ascaniumque petit; forma tum uertitur oris<br>
antiquum in Buten. hic Dardanio Anchisae<br>
armiger ante fuit fidusque ad limina custos;<br>
tum comitem Ascanio pater addidit. ibat Apollo<br>
omnia longaeuo similis uocemque coloremque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">650</span><br>
et crinis albos et saeua sonoribus arma,<br>
atque his ardentem dictis adfatur Iulum:<br>
'sit satis, Aenide, telis impune Numanum<br>
oppetiisse tuis. primam hanc tibi magnus Apollo<br>
concedit laudem et paribus non inuidet armis;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">655</span><br>
cetera parce, puer, bello.' sic orsus Apollo<br>
mortalis medio aspectus sermone reliquit<br>
et procul in tenuem ex oculis euanuit auram.<br>
agnouere deum proceres diuinaque tela<br>
Dardanidae pharetramque fuga sensere sonantem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">660</span><br>
ergo auidum pugnae dictis ac numine Phoebi<br>
Ascanium prohibent, ipsi in certamina rursus<br>
succedunt animasque in aperta pericula mittunt.<br>
it clamor totis per propugnacula muris,<br>
intendunt acris arcus amentaque torquent.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">665</span><br>
sternitur omne solum telis, tum scuta cauaeque<br>
dant sonitum flictu galeae, pugna aspera surgit:<br>
quantus ab occasu ueniens pluuialibus Haedis<br>
uerberat imber humum, quam multa grandine nimbi<br>
in uada praecipitant, cum Iuppiter horridus Austris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">670</span><br>
torquet aquosam hiemem et caelo caua nubila rumpit.
</p>

<p>
Pandarus et Bitias, Idaeo Alcanore creti,<br>
quos Iouis eduxit luco siluestris Iaera<br>
abietibus iuuenes patriis et montibus aequos,<br>
portam, quae ducis imperio commissa, recludunt&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">675</span><br>
freti armis, ultroque inuitant moenibus hostem.<br>
ipsi intus dextra ac laeua pro turribus astant<br>
armati ferro et cristis capita alta corusci:<br>
quales aeriae liquentia flumina circum<br>
siue Padi ripis Athesim seu propter amoenum &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">680</span><br>
consurgunt geminae quercus intonsaque caelo<br>
attollunt capita et sublimi uertice nutant.<br>
inrumpunt aditus Rutuli ut uidere patentis:<br>
continuo Quercens et pulcher Aquiculus armis<br>
et praeceps animi Tmarus et Mauortius Haemon&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">685</span><br>
agminibus totis aut uersi terga dedere<br>
aut ipso portae posuere in limine uitam.<br>
tum magis increscunt animis discordibus irae,<br>
et iam collecti Troes glomerantur eodem<br>
et conferre manum et procurrere longius audent.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">690</span>
</p>

<p>
Ductori Turno diuersa in parte furenti<br>
turbantique uiros perfertur nuntius, hostem<br>
feruere caede noua et portas praebere patentis.<br>
deserit inceptum atque immani concitus ira<br>
Dardaniam ruit ad portam fratresque superbos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">695</span><br>
et primum Antiphaten (is enim se primus agebat),<br>
Thebana de matre nothum Sarpedonis alti,<br>
coniecto sternit iaculo: uolat Itala cornus<br>
aera per tenerum stomachoque infixa sub altum<br>
pectus abit; reddit specus atri uulneris undam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">700</span><br>
spumantem, et fixo ferrum in pulmone tepescit.<br>
tum Meropem atque Erymanta manu, tum sternit Aphidnum,<br>
tum Bitian ardentem oculis animisque frementem,<br>
non iaculo (neque enim iaculo uitam ille dedisset),<br>
sed magnum stridens contorta phalarica uenit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">705</span><br>
fulminis acta modo, quam nec duo taurea terga<br>
nec duplici squama lorica fidelis et auro<br>
sustinuit; conlapsa ruunt immania membra,<br>
dat tellus gemitum et clipeum super intonat ingens.<br>
talis in Euboico Baiarum litore quondam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">710</span><br>
saxea pila cadit, magnis quam molibus ante<br>
constructam ponto iaciunt, sic illa ruinam<br>
prona trahit penitusque uadis inlisa recumbit;<br>
miscent se maria et nigrae attolluntur harenae,<br>
tum sonitu Prochyta alta tremit durumque cubile&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">715</span><br>
Inarime Iouis imperiis imposta Typhoeo.
</p>

<p>
Hic Mars armipotens animum uirisque Latinis<br>
addidit et stimulos acris sub pectore uertit,<br>
immisitque Fugam Teucris atrumque Timorem.<br>
undique conueniunt, quoniam data copia pugnae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">720</span><br>
bellatorque animo deus incidit.<br>
Pandarus, ut fuso germanum corpore cernit<br>
et quo sit fortuna loco, qui casus agat res,<br>
portam ui multa conuerso cardine torquet<br>
obnixus latis umeris, multosque suorum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">725</span><br>
moenibus exclusos duro in certamine linquit;<br>
ast alios secum includit recipitque ruentis,<br>
demens, qui Rutulum in medio non agmine regem<br>
uiderit inrumpentem ultroque incluserit urbi,<br>
immanem ueluti pecora inter inertia tigrim.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">730</span><br>
continuo noua lux oculis effulsit et arma<br>
horrendum sonuere, tremunt in uertice cristae<br>
sanguineae clipeoque micantia fulmina mittit.<br>
agnoscunt faciem inuisam atque immania membra<br>
turbati subito Aeneadae. tum Pandarus ingens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">735</span><br>
emicat et mortis fraternae feruidus ira<br>
effatur: 'non haec dotalis regia Amatae,<br>
nec muris cohibet patriis media Ardea Turnum.<br>
castra inimica uides, nulla hinc exire potestas.'<br>
olli subridens sedato pectore Turnus:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">740</span><br>
'incipe, si qua animo uirtus, et consere dextram,<br>
hic etiam inuentum Priamo narrabis Achillem.'<br>
dixerat. ille rudem nodis et cortice crudo<br>
intorquet summis adnixus uiribus hastam;<br>
excepere aurae, uulnus Saturnia Iuno&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">745</span><br>
detorsit ueniens, portaeque infigitur hasta.<br>
'at non hoc telum, mea quod ui dextera uersat,<br>
effugies, neque enim is teli nec uulneris auctor':<br>
sic ait, et sublatum alte consurgit in ensem<br>
et mediam ferro gemina inter tempora frontem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">750</span><br>
diuidit impubisque immani uulnere malas.<br>
fit sonus, ingenti concussa est pondere tellus;<br>
conlapsos artus atque arma cruenta cerebro<br>
sternit humi moriens, atque illi partibus aequis<br>
huc caput atque illuc umero ex utroque pependit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">755</span>
</p>

<p>
Diffugiunt uersi trepida formidine Troes,<br>
et si continuo uictorem ea cura subisset,<br>
rumpere claustra manu sociosque immittere portis,<br>
ultimus ille dies bello gentique fuisset.<br>
sed furor ardentem caedisque insana cupido&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">760</span><br>
egit in aduersos.<br>
principio Phalerim et succiso poplite Gygen<br>
excipit, hinc raptas fugientibus ingerit hastas<br>
in tergus, Iuno uiris animumque ministrat.<br>
addit Halyn comitem et confixa Phegea parma,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">765</span><br>
ignaros deinde in muris Martemque cientis<br>
Alcandrumque Haliumque Noemonaque Prytanimque.<br>
Lyncea tendentem contra sociosque uocantem<br>
uibranti gladio conixus ab aggere dexter<br>
occupat, huic uno deiectum comminus ictu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">770</span><br>
cum galea longe iacuit caput. inde ferarum<br>
uastatorem Amycum, quo non felicior alter<br>
unguere tela manu ferrumque armare ueneno,<br>
et Clytium Aeoliden et amicum Crethea Musis,<br>
Crethea Musarum comitem, cui carmina semper&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">775</span><br>
et citharae cordi numerosque intendere neruis,<br>
semper equos atque arma uirum pugnasque canebat.
</p>

<p>
Tandem ductores audita caede suorum<br>
conueniunt Teucri, Mnestheus acerque Serestus,<br>
palantisque uident socios hostemque receptum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">780</span><br>
et Mnestheus: 'quo deinde fugam, quo tenditis?' inquit.<br>
'quos alios muros, quaeue ultra moenia habetis?<br>
unus homo et uestris, o ciues, undique saeptus<br>
aggeribus tantas strages impune per urbem<br>
ediderit? iuuenum primos tot miserit Orco?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">785</span><br>
non infelicis patriae ueterumque deorum<br>
et magni Aeneae, segnes, miseretque pudetque?'<br>
talibus accensi firmantur et agmine denso<br>
consistunt. Turnus paulatim excedere pugna<br>
et fluuium petere ac partem quae cingitur unda.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">790</span><br>
acrius hoc Teucri clamore incumbere magno<br>
et glomerare manum, ceu saeuum turba leonem<br>
cum telis premit infensis; at territus ille,<br>
asper, acerba tuens, retro redit et neque terga<br>
ira dare aut uirtus patitur, nec tendere contra&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">795</span><br>
ille quidem hoc cupiens potis est per tela uirosque.<br>
haud aliter retro dubius uestigia Turnus<br>
improperata refert et mens exaestuat ira.<br>
quin etiam bis tum medios inuaserat hostis,<br>
bis confusa fuga per muros agmina uertit;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">800</span><br>
sed manus e castris propere coit omnis in unum<br>
nec contra uiris audet Saturnia Iuno<br>
sufficere; aeriam caelo nam Iuppiter Irim<br>
demisit germanae haud mollia iussa ferentem,<br>
ni Turnus cedat Teucrorum moenibus altis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">805</span><br>
ergo nec clipeo iuuenis subsistere tantum<br>
nec dextra ualet, iniectis sic undique telis<br>
obruitur. strepit adsiduo caua tempora circum<br>
tinnitu galea et saxis solida aera fatiscunt<br>
discussaeque iubae, capiti nec sufficit umbo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">810</span><br>
ictibus; ingeminant hastis et Troes et ipse<br>
fulmineus Mnestheus. tum toto corpore sudor<br>
liquitur et piceum (nec respirare potestas)<br>
flumen agit, fessos quatit aeger anhelitus artus.<br>
tum demum praeceps saltu sese omnibus armis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">815</span><br>
in fluuium dedit. ille suo cum gurgite flauo<br>
accepit uenientem ac mollibus extulit undis<br>
et laetum sociis abluta caede remisit.
</P>

<p class=border></P>

<div class="footer">
	<p>
		<a href="/verg.html">Vergil</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY>
</HTML>