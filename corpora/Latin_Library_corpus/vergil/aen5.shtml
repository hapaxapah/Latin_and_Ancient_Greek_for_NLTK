<html>
	<head>
		<title>
			P. VERGILI MARONIS AENEIDOS LIBER QVINTVS
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>P. VERGILI MARONIS AENEIDOS LIBER QVINTVS
</p>

<p class=border></P>

<p>
 Interea medium Aeneas iam classe tenebat<br>
certus iter fluctusque atros Aquilone secabat<br>
moenia respiciens, quae iam infelicis Elissae<br>
conlucent flammis. quae tantum accenderit ignem<br>
causa latet; duri magno sed amore dolores&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
polluto, notumque furens quid femina possit,<br>
triste per augurium Teucrorum pectora ducunt.<br>
ut pelagus tenuere rates nec iam amplius ulla<br>
occurrit tellus, maria undique et undique caelum,<br>
olli caeruleus supra caput astitit imber&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
noctem hiememque ferens et inhorruit unda tenebris.<br>
ipse gubernator puppi Palinurus ab alta:<br>
'heu quianam tanti cinxerunt aethera nimbi?<br>
quidue, pater Neptune, paras?' sic deinde locutus<br>
colligere arma iubet ualidisque incumbere remis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>
obliquatque sinus in uentum ac talia fatur:<br>
'magnanime Aenea, non, si mihi Iuppiter auctor<br>
spondeat, hoc sperem Italiam contingere caelo.<br>
mutati transuersa fremunt et uespere ab atro<br>
consurgunt uenti, atque in nubem cogitur aer.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>
nec nos obniti contra nec tendere tantum<br>
sufficimus. superat quoniam Fortuna, sequamur,<br>
quoque uocat uertamus iter. nec litora longe<br>
fida reor fraterna Erycis portusque Sicanos,<br>
si modo rite memor seruata remetior astra.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25</span><br>
tum pius Aeneas: 'equidem sic poscere uentos<br>
iamdudum et frustra cerno te tendere contra.<br>
flecte uiam uelis. an sit mihi gratior ulla,<br>
quoue magis fessas optem dimittere nauis,<br>
quam quae Dardanium tellus mihi seruat Acesten&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</span><br>
et patris Anchisae gremio complectitur ossa?'<br>
haec ubi dicta, petunt portus et uela secundi<br>
intendunt Zephyri; fertur cita gurgite classis,<br>
et tandem laeti notae aduertuntur harenae.
</p>

<p>
At procul ex celso miratus uertice montis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">35</span><br>
aduentum sociasque rates occurrit Acestes,<br>
horridus in iaculis et pelle Libystidis ursae,<br>
Troia Criniso conceptum flumine mater<br>
quem genuit. ueterum non immemor ille parentum<br>
gratatur reduces et gaza laetus agresti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">40</span><br>
excipit, ac fessos opibus solatur amicis.
</p>

<p>
Postera cum primo stellas Oriente fugarat<br>
clara dies, socios in coetum litore ab omni<br>
aduocat Aeneas tumulique ex aggere fatur:<br>
'Dardanidae magni, genus alto a sanguine diuum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">45</span><br>
annuus exactis completur mensibus orbis,<br>
ex quo reliquias diuinique ossa parentis<br>
condidimus terra maestasque sacrauimus aras;<br>
iamque dies, nisi fallor, adest, quem semper acerbum,<br>
semper honoratum (sic di uoluistis) habebo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">50</span><br>
hunc ego Gaetulis agerem si Syrtibus exsul,<br>
Argolicoue mari deprensus et urbe Mycenae,<br>
annua uota tamen sollemnisque ordine pompas<br>
exsequerer strueremque suis altaria donis.<br>
nunc ultro ad cineres ipsius et ossa parentis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">55</span><br>
haud equidem sine mente, reor, sine numine diuum<br>
adsumus et portus delati intramus amicos.<br>
ergo agite et laetum cuncti celebremus honorem:<br>
poscamus uentos, atque haec me sacra quotannis<br>
urbe uelit posita templis sibi ferre dicatis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">60</span><br>
bina boum uobis Troia generatus Acestes<br>
dat numero capita in nauis; adhibete penatis<br>
et patrios epulis et quos colit hospes Acestes.<br>
praeterea, si nona diem mortalibus almum<br>
Aurora extulerit radiisque retexerit orbem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">65</span><br>
prima citae Teucris ponam certamina classis;<br>
quique pedum cursu ualet, et qui uiribus audax<br>
aut iaculo incedit melior leuibusque sagittis,<br>
seu crudo fidit pugnam committere caestu,<br>
cuncti adsint meritaeque exspectent praemia palmae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">70</span><br>
ore fauete omnes et cingite tempora ramis.'
</p>

<p>
Sic fatus uelat materna tempora myrto.<br>
hoc Helymus facit, hoc aeui maturus Acestes,<br>
hoc puer Ascanius, sequitur quos cetera pubes.<br>
ille e concilio multis cum milibus ibat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">75</span><br>
ad tumulum magna medius comitante caterua.<br>
hic duo rite mero libans carchesia Baccho<br>
fundit humi, duo lacte nouo, duo sanguine sacro,<br>
purpureosque iacit flores ac talia fatur:<br>
'salue, sancte parens, iterum; saluete, recepti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">80</span><br>
nequiquam cineres animaeque umbraeque paternae.<br>
non licuit finis Italos fataliaque arua<br>
nec tecum Ausonium, quicumque est, quaerere Thybrim.'<br>
dixerat haec, adytis cum lubricus anguis ab imis<br>
septem ingens gyros, septena uolumina traxit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">85</span><br>
amplexus placide tumulum lapsusque per aras,<br>
caeruleae cui terga notae maculosus et auro<br>
squamam incendebat fulgor, ceu nubibus arcus<br>
mille iacit uarios aduerso sole colores.<br>
obstipuit uisu Aeneas. ille agmine longo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">90</span><br>
tandem inter pateras et leuia pocula serpens<br>
libauitque dapes rursusque innoxius imo<br>
successit tumulo et depasta altaria liquit.<br>
hoc magis inceptos genitori instaurat honores,<br>
incertus geniumne loci famulumne parentis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">95</span><br>
esse putet; caedit binas de more bidentis<br>
totque sues, totidem nigrantis terga iuuencos,<br>
uinaque fundebat pateris animamque uocabat<br>
Anchisae magni manisque Acheronte remissos.<br>
nec non et socii, quae cuique est copia, laeti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">100</span><br>
dona ferunt, onerant aras mactantque iuuencos;<br>
ordine aena locant alii fusique per herbam<br>
subiciunt ueribus prunas et uiscera torrent.
</p>

<p>
Exspectata dies aderat nonamque serena<br>
Auroram Phaethontis equi iam luce uehebant,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">105</span><br>
famaque finitimos et clari nomen Acestae<br>
excierat; laeto complerant litora coetu<br>
uisuri Aeneadas, pars et certare parati.<br>
munera principio ante oculos circoque locantur<br>
in medio, sacri tripodes uiridesque coronae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">110</span><br>
et palmae pretium uictoribus, armaque et ostro<br>
perfusae uestes, argenti aurique talenta;<br>
et tuba commissos medio canit aggere ludos.
</p>

<p>
Prima pares ineunt grauibus certamina remis<br>
quattuor ex omni delectae classe carinae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">115</span><br>
uelocem Mnestheus agit acri remige Pristim,<br>
mox Italus Mnestheus, genus a quo nomine Memmi,<br>
ingentemque Gyas ingenti mole Chimaeram,<br>
urbis opus, triplici pubes quam Dardana uersu<br>
impellunt, terno consurgunt ordine remi;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">120</span><br>
Sergestusque, domus tenet a quo Sergia nomen,<br>
Centauro inuehitur magna, Scyllaque Cloanthus<br>
caerulea, genus unde tibi, Romane Cluenti.
</p>

<p>
Est procul in pelago saxum spumantia contra<br>
litora, quod tumidis summersum tunditur olim&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">125</span><br>
fluctibus, hiberni condunt ubi sidera Cauri;<br>
tranquillo silet immotaque attollitur unda<br>
campus et apricis statio gratissima mergis.<br>
hic uiridem Aeneas frondenti ex ilice metam<br>
constituit signum nautis pater, unde reuerti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">130</span><br>
scirent et longos ubi circumflectere cursus.<br>
tum loca sorte legunt ipsique in puppibus auro<br>
ductores longe effulgent ostroque decori;<br>
cetera populea uelatur fronde iuuentus<br>
nudatosque umeros oleo perfusa nitescit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">135</span><br>
considunt transtris, intentaque bracchia remis;<br>
intenti exspectant signum, exsultantiaque haurit<br>
corda pauor pulsans laudumque arrecta cupido.<br>
inde ubi clara dedit sonitum tuba, finibus omnes,<br>
haud mora, prosiluere suis; ferit aethera clamor&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">140</span><br>
nauticus, adductis spumant freta uersa lacertis.<br>
infindunt pariter sulcos, totumque dehiscit<br>
conuulsum remis rostrisque tridentibus aequor.<br>
non tam praecipites biiugo certamine campum<br>
corripuere ruuntque effusi carcere currus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">145</span><br>
nec sic immissis aurigae undantia lora<br>
concussere iugis pronique in uerbera pendent.<br>
tum plausu fremituque uirum studiisque fauentum<br>
consonat omne nemus, uocemque inclusa uolutant<br>
litora, pulsati colles clamore resultant.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">150</span>
</p>

<p>
Effugit ante alios primisque elabitur undis<br>
turbam inter fremitumque Gyas; quem deinde Cloanthus<br>
consequitur, melior remis, sed pondere pinus<br>
tarda tenet. post hos aequo discrimine Pristis<br>
Centaurusque locum tendunt superare priorem;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">155</span><br>
et nunc Pristis habet, nunc uictam praeterit ingens<br>
Centaurus, nunc una ambae iunctisque feruntur<br>
frontibus et longa sulcant uada salsa carina.<br>
iamque propinquabant scopulo metamque tenebant,<br>
cum princeps medioque Gyas in gurgite uictor&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">160</span><br>
rectorem nauis compellat uoce Menoeten:<br>
'quo tantum mihi dexter abis? huc derige cursum;<br>
litus ama et laeua stringat sine palmula cautes;<br>
altum alii teneant.' dixit; sed caeca Menoetes<br>
saxa timens proram pelagi detorquet ad undas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">165</span><br>
'quo diuersus abis?' iterum 'pete saxa, Menoete!'<br>
cum clamore Gyas reuocabat, et ecce Cloanthum<br>
respicit instantem tergo et propiora tenentem.<br>
ille inter nauemque Gyae scopulosque sonantis<br>
radit iter laeuum interior subitoque priorem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">170</span><br>
praeterit et metis tenet aequora tuta relictis.<br>
tum uero exarsit iuueni dolor ossibus ingens<br>
nec lacrimis caruere genae, segnemque Menoeten<br>
oblitus decorisque sui sociumque salutis<br>
in mare praecipitem puppi deturbat ab alta;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">175</span><br>
ipse gubernaclo rector subit, ipse magister<br>
hortaturque uiros clauumque ad litora torquet.<br>
at grauis ut fundo uix tandem redditus imo est<br>
iam senior madidaque fluens in ueste Menoetes<br>
summa petit scopuli siccaque in rupe resedit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">180</span><br>
illum et labentem Teucri et risere natantem<br>
et salsos rident reuomentem pectore fluctus.
</p>

<p>
Hic laeta extremis spes est accensa duobus,<br>
Sergesto Mnestheique, Gyan superare morantem.<br>
Sergestus capit ante locum scopuloque propinquat,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">185</span><br>
nec tota tamen ille prior praeeunte carina;<br>
parte prior, partim rostro premit aemula Pristis.<br>
at media socios incedens naue per ipsos<br>
hortatur Mnestheus: 'nunc, nunc insurgite remis,<br>
Hectorei socii, Troiae quos sorte suprema&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">190</span><br>
delegi comites; nunc illas promite uiris,<br>
nunc animos, quibus in Gaetulis Syrtibus usi<br>
Ionioque mari Maleaeque sequacibus undis.<br>
non iam prima peto Mnestheus neque uincere certo<br>
(quamquam o!&#151;sed superent quibus hoc, Neptune, dedisti);&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">195</span><br>
extremos pudeat rediisse: hoc uincite, ciues,<br>
et prohibete nefas.' olli certamine summo<br>
procumbunt: uastis tremit ictibus aerea puppis<br>
subtrahiturque solum, tum creber anhelitus artus<br>
aridaque ora quatit, sudor fluit undique riuis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">200</span><br>
attulit ipse uiris optatum casus honorem:<br>
namque furens animi dum proram ad saxa suburget<br>
interior spatioque subit Sergestus iniquo,<br>
infelix saxis in procurrentibus haesit.<br>
concussae cautes et acuto in murice remi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">205</span><br>
obnixi crepuere inlisaque prora pependit.<br>
consurgunt nautae et magno clamore morantur<br>
ferratasque trudes et acuta cuspide contos<br>
expediunt fractosque legunt in gurgite remos.<br>
at laetus Mnestheus successuque acrior ipso&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">210</span><br>
agmine remorum celeri uentisque uocatis<br>
prona petit maria et pelago decurrit aperto.<br>
qualis spelunca subito commota columba,<br>
cui domus et dulces latebroso in pumice nidi,<br>
fertur in arua uolans plausumque exterrita pennis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">215</span><br>
dat tecto ingentem, mox aere lapsa quieto<br>
radit iter liquidum celeris neque commouet alas:<br>
sic Mnestheus, sic ipsa fuga secat ultima Pristis<br>
aequora, sic illam fert impetus ipse uolantem.<br>
et primum in scopulo luctantem deserit alto &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">220</span><br>
Sergestum breuibusque uadis frustraque uocantem<br>
auxilia et fractis discentem currere remis.<br>
inde Gyan ipsamque ingenti mole Chimaeram<br>
consequitur; cedit, quoniam spoliata magistro est.<br>
solus iamque ipso superest in fine Cloanthus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">225</span><br>
quem petit et summis adnixus uiribus urget.
</p>

<p>
Tum uero ingeminat clamor cunctique sequentem<br>
instigant studiis, resonatque fragoribus aether.<br>
hi proprium decus et partum indignantur honorem<br>
ni teneant, uitamque uolunt pro laude pacisci;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">230</span><br>
hos successus alit: possunt, quia posse uidentur.<br>
et fors aequatis cepissent praemia rostris,<br>
ni palmas ponto tendens utrasque Cloanthus<br>
fudissetque preces diuosque in uota uocasset:<br>
'di, quibus imperium est pelagi, quorum aequora curro,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">235</span><br>
uobis laetus ego hoc candentem in litore taurum<br>
constituam ante aras uoti reus, extaque salsos<br>
proiciam in fluctus et uina liquentia fundam.'<br>
dixit, eumque imis sub fluctibus audiit omnis<br>
Nereidum Phorcique chorus Panopeaque uirgo,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">240</span><br>
et pater ipse manu magna Portunus euntem<br>
impulit: illa Noto citius uolucrique sagitta<br>
ad terram fugit et portu se condidit alto.<br>
tum satus Anchisa cunctis ex more uocatis<br>
uictorem magna praeconis uoce Cloanthum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">245</span><br>
declarat uiridique aduelat tempora lauro,<br>
muneraque in nauis ternos optare iuuencos<br>
uinaque et argenti magnum dat ferre talentum.<br>
ipsis praecipuos ductoribus addit honores:<br>
uictori chlamydem auratam, quam plurima circum &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">250</span><br>
purpura maeandro duplici Meliboea cucurrit,<br>
intextusque puer frondosa regius Ida<br>
uelocis iaculo ceruos cursuque fatigat<br>
acer, anhelanti similis, quem praepes ab Ida<br>
sublimem pedibus rapuit Iouis armiger uncis;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">255</span><br>
longaeui palmas nequiquam ad sidera tendunt<br>
custodes, saeuitque canum latratus in auras.<br>
at qui deinde locum tenuit uirtute secundum,<br>
leuibus huic hamis consertam auroque trilicem<br>
loricam, quam Demoleo detraxerat ipse&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">260</span><br>
uictor apud rapidum Simoenta sub Ilio alto,<br>
donat habere, uiro decus et tutamen in armis.<br>
uix illam famuli Phegeus Sagarisque ferebant<br>
multiplicem conixi umeris; indutus at olim<br>
Demoleos cursu palantis Troas agebat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">265</span><br>
tertia dona facit geminos ex aere lebetas<br>
cymbiaque argento perfecta atque aspera signis.<br>
iamque adeo donati omnes opibusque superbi<br>
puniceis ibant euincti tempora taenis,<br>
cum saeuo e scopulo multa uix arte reuulsus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">270</span><br>
amissis remis atque ordine debilis uno<br>
inrisam sine honore ratem Sergestus agebat.<br>
qualis saepe uiae deprensus in aggere serpens,<br>
aerea quem obliquum rota transiit aut grauis ictu<br>
seminecem liquit saxo lacerumque uiator;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">275</span><br>
nequiquam longos fugiens dat corpore tortus<br>
parte ferox ardensque oculis et sibila colla<br>
arduus attollens; pars uulnere clauda retentat<br>
nexantem nodis seque in sua membra plicantem:<br>
tali remigio nauis se tarda mouebat;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">280</span><br>
uela facit tamen et uelis subit ostia plenis.<br>
Sergestum Aeneas promisso munere donat<br>
seruatam ob nauem laetus sociosque reductos.<br>
olli serua datur operum haud ignara Mineruae,<br>
Cressa genus, Pholoe, geminique sub ubere nati.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">285</span>
</p>

<p>
Hoc pius Aeneas misso certamine tendit<br>
gramineum in campum, quem collibus undique curuis<br>
cingebant siluae, mediaque in ualle theatri<br>
circus erat; quo se multis cum milibus heros<br>
consessu medium tulit exstructoque resedit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">290</span><br>
hic, qui forte uelint rapido contendere cursu,<br>
inuitat pretiis animos, et praemia ponit.<br>
undique conueniunt Teucri mixtique Sicani,<br>
Nisus et Euryalus primi,<br>
Euryalus forma insignis uiridique iuuenta,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">295</span><br>
Nisus amore pio pueri; quos deinde secutus<br>
regius egregia Priami de stirpe Diores;<br>
hunc Salius simul et Patron, quorum alter Acarnan,<br>
alter ab Arcadio Tegeaeae sanguine gentis;<br>
tum duo Trinacrii iuuenes, Helymus Panopesque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">300</span><br>
adsueti siluis, comites senioris Acestae;<br>
multi praeterea, quos fama obscura recondit.<br>
Aeneas quibus in mediis sic deinde locutus:<br>
'accipite haec animis laetasque aduertite mentes.<br>
nemo ex hoc numero mihi non donatus abibit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">305</span><br>
Cnosia bina dabo leuato lucida ferro<br>
spicula caelatamque argento ferre bipennem;<br>
omnibus hic erit unus honos. tres praemia primi<br>
accipient flauaque caput nectentur oliua.<br>
primus equum phaleris insignem uictor habeto;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">310</span><br>
alter Amazoniam pharetram plenamque sagittis<br>
Threiciis, lato quam circum amplectitur auro<br>
balteus et tereti subnectit fibula gemma;<br>
tertius Argolica hac galea contentus abito.'
</p>

<p>
Haec ubi dicta, locum capiunt signoque repente&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">315</span><br>
corripiunt spatia audito limenque relinquunt,<br>
effusi nimbo similes. simul ultima signant,<br>
primus abit longeque ante omnia corpora Nisus<br>
emicat et uentis et fulminis ocior alis;<br>
proximus huic, longo sed proximus interuallo,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">320</span><br>
insequitur Salius; spatio post deinde relicto<br>
tertius Euryalus;<br>
Euryalumque Helymus sequitur; quo deinde sub ipso<br>
ecce uolat calcemque terit iam calce Diores<br>
incumbens umero, spatia et si plura supersint&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">325</span><br>
transeat elapsus prior ambiguumque relinquat.<br>
iamque fere spatio extremo fessique sub ipsam<br>
finem aduentabant, leui cum sanguine Nisus<br>
labitur infelix, caesis ut forte iuuencis<br>
fusus humum uiridisque super madefecerat herbas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">330</span><br>
hic iuuenis iam uictor ouans uestigia presso<br>
haud tenuit titubata solo, sed pronus in ipso<br>
concidit immundoque fimo sacroque cruore.<br>
non tamen Euryali, non ille oblitus amorum:<br>
nam sese opposuit Salio per lubrica surgens;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">335</span><br>
ille autem spissa iacuit reuolutus harena,<br>
emicat Euryalus et munere uictor amici<br>
prima tenet, plausuque uolat fremituque secundo.<br>
post Helymus subit et nunc tertia palma Diores.<br>
hic totum caueae consessum ingentis et ora&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">340</span><br>
prima patrum magnis Salius clamoribus implet,<br>
ereptumque dolo reddi sibi poscit honorem.<br>
tutatur fauor Euryalum lacrimaeque decorae,<br>
gratior et pulchro ueniens in corpore uirtus.<br>
adiuuat et magna proclamat uoce Diores,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">345</span><br>
qui subiit palmae frustraque ad praemia uenit<br>
ultima, si primi Salio reddentur honores.<br>
tum pater Aeneas 'uestra' inquit 'munera uobis<br>
certa manent, pueri et palmam mouet ordine nemo;<br>
me liceat casus miserari insontis amici.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">350</span><br>
sic fatus tergum Gaetuli immane leonis<br>
dat Salio uillis onerosum atque unguibus aureis.<br>
hic Nisus 'si tanta' inquit 'sunt praemia uictis,<br>
et te lapsorum miseret, quae munera Niso<br>
digna dabis, primam merui qui laude coronam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">355</span><br>
ni me, quae Salium, fortuna inimica tulisset?'<br>
et simul his dictis faciem ostentabat et udo<br>
turpia membra fimo. risit pater optimus olli<br>
et clipeum efferri iussit, Didymaonis artes,<br>
Neptuni sacro Danais de poste refixum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">360</span><br>
hoc iuuenem egregium praestanti munere donat.
</p>

<p>
Post, ubi confecti cursus et dona peregit,<br>
'nunc, si cui uirtus animusque in pectore praesens,<br>
adsit et euinctis attollat bracchia palmis':<br>
sic ait, et geminum pugnae proponit honorem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">365</span><br>
uictori uelatum auro uittisque iuuencum,<br>
ensem atque insignem galeam solacia uicto.<br>
nec mora; continuo uastis cum uiribus effert<br>
ora Dares magnoque uirum se murmure tollit,<br>
solus qui Paridem solitus contendere contra,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">370</span><br>
idemque ad tumulum quo maximus occubat Hector<br>
uictorem Buten immani corpore, qui se<br>
Bebrycia ueniens Amyci de gente ferebat,<br>
perculit et fulua moribundum extendit harena.<br>
talis prima Dares caput altum in proelia tollit, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">375</span><br>
ostenditque umeros latos alternaque iactat<br>
bracchia protendens et uerberat ictibus auras.<br>
quaeritur huic alius; nec quisquam ex agmine tanto<br>
audet adire uirum manibusque inducere caestus.<br>
ergo alacris cunctosque putans excedere palma&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">380</span><br>
Aeneae stetit ante pedes, nec plura moratus<br>
tum laeua taurum cornu tenet atque ita fatur:<br>
'nate dea, si nemo audet se credere pugnae,<br>
quae finis standi? quo me decet usque teneri?<br>
ducere dona iube.' cuncti simul ore fremebant&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">385</span><br>
Dardanidae reddique uiro promissa iubebant.
</p>

<p>
Hic grauis Entellum dictis castigat Acestes,<br>
proximus ut uiridante toro consederat herbae:<br>
'Entelle, heroum quondam fortissime frustra,<br>
tantane tam patiens nullo certamine tolli&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">390</span><br>
dona sines? ubi nunc nobis deus ille, magister<br>
nequiquam memoratus, Eryx? ubi fama per omnem<br>
Trinacriam et spolia illa tuis pendentia tectis?'<br>
ille sub haec: 'non laudis amor nec gloria cessit<br>
pulsa metu; sed enim gelidus tardante senecta&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">395</span><br>
sanguis hebet, frigentque effetae in corpore uires.<br>
si mihi quae quondam fuerat quaque improbus iste<br>
exsultat fidens, si nunc foret illa iuuentas,<br>
haud equidem pretio inductus pulchroque iuuenco<br>
uenissem, nec dona moror.' sic deinde locutus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">400</span><br>
in medium geminos immani pondere caestus<br>
proiecit, quibus acer Eryx in proelia suetus<br>
ferre manum duroque intendere bracchia tergo.<br>
obstipuere animi: tantorum ingentia septem<br>
terga boum plumbo insuto ferroque rigebant.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">405</span><br>
ante omnis stupet ipse Dares longeque recusat,<br>
magnanimusque Anchisiades et pondus et ipsa<br>
huc illuc uinclorum immensa uolumina uersat.<br>
tum senior talis referebat pectore uoces:<br>
'quid, si quis caestus ipsius et Herculis arma&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">410</span><br>
uidisset tristemque hoc ipso in litore pugnam?<br>
haec germanus Eryx quondam tuus arma gerebat<br>
(sanguine cernis adhuc sparsoque infecta cerebro),<br>
his magnum Alciden contra stetit, his ego suetus,<br>
dum melior uiris sanguis dabat, aemula necdum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">415</span><br>
temporibus geminis canebat sparsa senectus.<br>
sed si nostra Dares haec Troius arma recusat<br>
idque pio sedet Aeneae, probat auctor Acestes,<br>
aequemus pugnas. Erycis tibi terga remitto<br>
(solue metus), et tu Troianos exue caestus.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">420</span><br>
haec fatus duplicem ex umeris reiecit amictum<br>
et magnos membrorum artus, magna ossa lacertosque<br>
exuit atque ingens media consistit harena.<br>
tum satus Anchisa caestus pater extulit aequos<br>
et paribus palmas amborum innexuit armis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">425</span><br>
constitit in digitos extemplo arrectus uterque<br>
bracchiaque ad superas interritus extulit auras.<br>
abduxere retro longe capita ardua ab ictu<br>
immiscentque manus manibus pugnamque lacessunt,<br>
ille pedum melior motu fretusque iuuenta,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">430</span><br>
hic membris et mole ualens; sed tarda trementi<br>
genua labant, uastos quatit aeger anhelitus artus.<br>
multa uiri nequiquam inter se uulnera iactant,<br>
multa cauo lateri ingeminant et pectore uastos<br>
dant sonitus, erratque auris et tempora circum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">435</span><br>
crebra manus, duro crepitant sub uulnere malae.<br>
stat grauis Entellus nisuque immotus eodem<br>
corpore tela modo atque oculis uigilantibus exit.<br>
ille, uelut celsam oppugnat qui molibus urbem<br>
aut montana sedet circum castella sub armis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">440</span><br>
nunc hos, nunc illos aditus, omnemque pererrat<br>
arte locum et uariis adsultibus inritus urget.<br>
ostendit dextram insurgens Entellus et alte<br>
extulit, ille ictum uenientem a uertice uelox<br>
praeuidit celerique elapsus corpore cessit;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">445</span><br>
Entellus uiris in uentum effudit et ultro<br>
ipse grauis grauiterque ad terram pondere uasto<br>
concidit, ut quondam caua concidit aut Erymantho<br>
aut Ida in magna radicibus eruta pinus.<br>
consurgunt studiis Teucri et Trinacria pubes;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">450</span><br>
it clamor caelo primusque accurrit Acestes<br>
aequaeuumque ab humo miserans attollit amicum.<br>
at non tardatus casu neque territus heros<br>
acrior ad pugnam redit ac uim suscitat ira;<br>
tum pudor incendit uiris et conscia uirtus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">455</span><br>
praecipitemque Daren ardens agit aequore toto<br>
nunc dextra ingeminans ictus, nunc ille sinistra.<br>
nec mora nec requies: quam multa grandine nimbi<br>
culminibus crepitant, sic densis ictibus heros<br>
creber utraque manu pulsat uersatque Dareta.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">460</span>
</p>

<p>
Tum pater Aeneas procedere longius iras<br>
et saeuire animis Entellum haud passus acerbis,<br>
sed finem imposuit pugnae fessumque Dareta<br>
eripuit mulcens dictis ac talia fatur:<br>
'infelix, quae tanta animum dementia cepit?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">465</span><br>
non uiris alias conuersaque numina sentis?<br>
cede deo.' dixitque et proelia uoce diremit.<br>
ast illum fidi aequales genua aegra trahentem<br>
iactantemque utroque caput crassumque cruorem<br>
ore eiectantem mixtosque in sanguine dentes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">470</span><br>
ducunt ad nauis; galeamque ensemque uocati<br>
accipiunt, palmam Entello taurumque relinquunt.<br>
hic uictor superans animis tauroque superbus<br>
'nate dea, uosque haec' inquit 'cognoscite, Teucri,<br>
et mihi quae fuerint iuuenali in corpore uires&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">475</span><br>
et qua seruetis reuocatum a morte Dareta.'<br>
dixit, et aduersi contra stetit ora iuuenci<br>
qui donum astabat pugnae, durosque reducta<br>
librauit dextra media inter cornua caestus<br>
arduus, effractoque inlisit in ossa cerebro:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">480</span><br>
sternitur exanimisque tremens procumbit humi bos.<br>
ille super talis effundit pectore uoces:<br>
'hanc tibi, Eryx, meliorem animam pro morte Daretis<br>
persoluo; hic uictor caestus artemque repono.'
</p>

<p>
Protinus Aeneas celeri certare sagitta&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">485</span><br>
inuitat qui forte uelint et praemia dicit,<br>
ingentique manu malum de naue Seresti<br>
erigit et uolucrem traiecto in fune columbam,<br>
quo tendant ferrum, malo suspendit ab alto.<br>
conuenere uiri deiectamque aerea sortem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">490</span><br>
accepit galea, et primus clamore secundo<br>
Hyrtacidae ante omnis exit locus Hippocoontis;<br>
quem modo nauali Mnestheus certamine uictor<br>
consequitur, uiridi Mnestheus euinctus oliua.<br>
tertius Eurytion, tuus, o clarissime, frater,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">495</span><br>
Pandare, qui quondam iussus confundere foedus<br>
in medios telum torsisti primus Achiuos.<br>
extremus galeaque ima subsedit Acestes,<br>
ausus et ipse manu iuuenum temptare laborem.<br>
tum ualidis flexos incuruant uiribus arcus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">500</span><br>
pro se quisque uiri et depromunt tela pharetris,<br>
primaque per caelum neruo stridente sagitta<br>
Hyrtacidae iuuenis uolucris diuerberat auras,<br>
et uenit aduersique infigitur arbore mali.<br>
intremuit malus micuitque exterrita pennis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">505</span><br>
ales, et ingenti sonuerunt omnia plausu.<br>
post acer Mnestheus adducto constitit arcu<br>
alta petens, pariterque oculos telumque tetendit.<br>
ast ipsam miserandus auem contingere ferro<br>
non ualuit; nodos et uincula linea rupit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">510</span><br>
quis innexa pedem malo pendebat ab alto;<br>
illa Notos atque atra uolans in nubila fugit.<br>
tum rapidus, iamdudum arcu contenta parato<br>
tela tenens, fratrem Eurytion in uota uocauit,<br>
iam uacuo laetam caelo speculatus et alis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">515</span><br>
plaudentem nigra figit sub nube columbam.<br>
decidit exanimis uitamque reliquit in astris<br>
aetheriis fixamque refert delapsa sagittam.
</p>

<p>
Amissa solus palma superabat Acestes,<br>
qui tamen aerias telum contendit in auras&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">520</span><br>
ostentans artemque pater arcumque sonantem.<br>
hic oculis subitum obicitur magnoque futurum<br>
augurio monstrum; docuit post exitus ingens<br>
seraque terrifici cecinerunt omina uates.<br>
namque uolans liquidis in nubibus arsit harundo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">525</span><br>
signauitque uiam flammis tenuisque recessit<br>
consumpta in uentos, caelo ceu saepe refixa<br>
transcurrunt crinemque uolantia sidera ducunt.<br>
attonitis haesere animis superosque precati<br>
Trinacrii Teucrique uiri, nec maximus omen&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">530</span><br>
abnuit Aeneas, sed laetum amplexus Acesten<br>
muneribus cumulat magnis ac talia fatur:<br>
'sume, pater, nam te uoluit rex magnus Olympi<br>
talibus auspiciis exsortem ducere honores.<br>
ipsius Anchisae longaeui hoc munus habebis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">535</span><br>
cratera impressum signis, quem Thracius olim<br>
Anchisae genitori in magno munere Cisseus<br>
ferre sui dederat monimentum et pignus amoris.'<br>
sic fatus cingit uiridanti tempora lauro<br>
et primum ante omnis uictorem appellat Acesten.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">540</span><br>
nec bonus Eurytion praelato inuidit honori,<br>
quamuis solus auem caelo deiecit ab alto.<br>
proximus ingreditur donis qui uincula rupit,<br>
extremus uolucri qui fixit harundine malum.
</p>

<p>
At pater Aeneas nondum certamine misso&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">545</span><br>
custodem ad sese comitemque impubis Iuli<br>
Epytiden uocat, et fidam sic fatur ad aurem:<br>
'uade age et Ascanio, si iam puerile paratum<br>
agmen habet secum cursusque instruxit equorum,<br>
ducat auo turmas et sese ostendat in armis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">550</span><br>
dic' ait. ipse omnem longo decedere circo<br>
infusum populum et campos iubet esse patentis.<br>
incedunt pueri pariterque ante ora parentum<br>
frenatis lucent in equis, quos omnis euntis<br>
Trinacriae mirata fremit Troiaeque iuuentus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">555</span><br>
omnibus in morem tonsa coma pressa corona;<br>
cornea bina ferunt praefixa hastilia ferro,<br>
pars leuis umero pharetras; it pectore summo<br>
flexilis obtorti per collum circulus auri.<br>
tres equitum numero turmae ternique uagantur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">560</span><br>
ductores; pueri bis seni quemque secuti<br>
agmine partito fulgent paribusque magistris.<br>
una acies iuuenum, ducit quam paruus ouantem<br>
nomen aui referens Priamus, tua clara, Polite,<br>
progenies, auctura Italos; quem Thracius albis &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">565</span><br>
portat equus bicolor maculis, uestigia primi<br>
alba pedis frontemque ostentans arduus albam.<br>
alter Atys, genus unde Atii duxere Latini,<br>
paruus Atys pueroque puer dilectus Iulo.<br>
extremus formaque ante omnis pulcher Iulus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">570</span><br>
Sidonio est inuectus equo, quem candida Dido<br>
esse sui dederat monimentum et pignus amoris.<br>
cetera Trinacriis pubes senioris Acestae<br>
fertur equis.<br>
excipiunt plausu pauidos gaudentque tuentes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">575</span><br>
Dardanidae, ueterumque agnoscunt ora parentum.<br>
postquam omnem laeti consessum oculosque suorum<br>
lustrauere in equis, signum clamore paratis<br>
Epytides longe dedit insonuitque flagello.<br>
olli discurrere pares atque agmina terni&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">580</span><br>
diductis soluere choris, rursusque uocati<br>
conuertere uias infestaque tela tulere.<br>
inde alios ineunt cursus aliosque recursus<br>
aduersi spatiis, alternosque orbibus orbis<br>
impediunt pugnaeque cient simulacra sub armis;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">585</span><br>
et nunc terga fuga nudant, nunc spicula uertunt<br>
infensi, facta pariter nunc pace feruntur.<br>
ut quondam Creta fertur Labyrinthus in alta<br>
parietibus textum caecis iter ancipitemque<br>
mille uiis habuisse dolum, qua signa sequendi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">590</span><br>
frangeret indeprensus et inremeabilis error;<br>
haud alio Teucrum nati uestigia cursu<br>
impediunt texuntque fugas et proelia ludo,<br>
delphinum similes qui per maria umida nando<br>
Carpathium Libycumque secant.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">595</span><br>
hunc morem cursus atque haec certamina primus<br>
Ascanius, Longam muris cum cingeret Albam,<br>
rettulit et priscos docuit celebrare Latinos,<br>
quo puer ipse modo, secum quo Troia pubes;<br>
Albani docuere suos; hinc maxima porro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">600</span><br>
accepit Roma et patrium seruauit honorem;<br>
Troiaque nunc pueri, Troianum dicitur agmen.<br>
hac celebrata tenus sancto certamina patri.
</p>

<p>
Hinc primum Fortuna fidem mutata nouauit.<br>
dum uariis tumulo referunt sollemnia ludis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">605</span><br>
Irim de caelo misit Saturnia Iuno<br>
Iliacam ad classem uentosque aspirat eunti,<br>
multa mouens necdum antiquum saturata dolorem.<br>
illa uiam celerans per mille coloribus arcum<br>
nulli uisa cito decurrit tramite uirgo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">610</span><br>
conspicit ingentem concursum et litora lustrat<br>
desertosque uidet portus classemque relictam.<br>
at procul in sola secretae Troades acta<br>
amissum Anchisen flebant, cunctaeque profundum<br>
pontum aspectabant flentes. heu tot uada fessis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">615</span><br>
et tantum superesse maris, uox omnibus una;<br>
urbem orant, taedet pelagi perferre laborem.<br>
ergo inter medias sese haud ignara nocendi<br>
conicit et faciemque deae uestemque reponit;<br>
fit Beroe, Tmarii coniunx longaeua Dorycli,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">620</span><br>
cui genus et quondam nomen natique fuissent,<br>
ac sic Dardanidum mediam se matribus infert.<br>
'o miserae, quas non manus' inquit 'Achaica bello<br>
traxerit ad letum patriae sub moenibus! o gens<br>
infelix, cui te exitio Fortuna reseruat?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">625</span><br>
septima post Troiae excidium iam uertitur aestas,<br>
cum freta, cum terras omnis, tot inhospita saxa<br>
sideraque emensae ferimur, dum per mare magnum<br>
Italiam sequimur fugientem et uoluimur undis.<br>
hic Erycis fines fraterni atque hospes Acestes:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">630</span><br>
quis prohibet muros iacere et dare ciuibus urbem?<br>
o patria et rapti nequiquam ex hoste penates,<br>
nullane iam Troiae dicentur moenia? nusquam<br>
Hectoreos amnis, Xanthum et Simoenta, uidebo?<br>
quin agite et mecum infaustas exurite puppis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">635</span><br>
nam mihi Cassandrae per somnum uatis imago<br>
ardentis dare uisa faces: "hic quaerite Troiam;<br>
hic domus est" inquit "uobis." iam tempus agi res,<br>
nec tantis mora prodigiis. en quattuor arae<br>
Neptuno; deus ipse faces animumque ministrat.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">640</span><br>
haec memorans prima infensum ui corripit ignem<br>
sublataque procul dextra conixa coruscat<br>
et iacit. arrectae mentes stupefactaque corda<br>
Iliadum. hic una e multis, quae maxima natu,<br>
Pyrgo, tot Priami natorum regia nutrix:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">645</span><br>
'non Beroe uobis, non haec Rhoeteia, matres,<br>
est Dorycli coniunx; diuini signa decoris<br>
ardentisque notate oculos, qui spiritus illi,<br>
qui uultus uocisque sonus uel gressus eunti.<br>
ipsa egomet dudum Beroen digressa reliqui&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">650</span><br>
aegram, indignantem tali quod sola careret<br>
munere nec meritos Anchisae inferret honores.'<br>
haec effata.<br>
at matres primo ancipites oculisque malignis<br>
ambiguae spectare rates miserum inter amorem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">655</span><br>
praesentis terrae fatisque uocantia regna,<br>
cum dea se paribus per caelum sustulit alis<br>
ingentemque fuga secuit sub nubibus arcum.<br>
tum uero attonitae monstris actaeque furore<br>
conclamant, rapiuntque focis penetralibus ignem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">660</span><br>
pars spoliant aras, frondem ac uirgulta facesque<br>
coniciunt. furit immissis Volcanus habenis<br>
transtra per et remos et pictas abiete puppis.
</p>

<p>
Nuntius Anchisae ad tumulum cuneosque theatri<br>
incensas perfert nauis Eumelus, et ipsi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">665</span><br>
respiciunt atram in nimbo uolitare fauillam.<br>
primus et Ascanius, cursus ut laetus equestris<br>
ducebat, sic acer equo turbata petiuit<br>
castra, nec exanimes possunt retinere magistri.<br>
'quis furor iste nouus? quo nunc, quo tenditis' inquit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">670</span><br>
'heu miserae ciues? non hostem inimicaque castra<br>
Argiuum, uestras spes uritis. en, ego uester<br>
Ascanius!'&#151;galeam ante pedes proiecit inanem,<br>
qua ludo indutus belli simulacra ciebat.<br>
accelerat simul Aeneas, simul agmina Teucrum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">675</span><br>
ast illae diuersa metu per litora passim<br>
diffugiunt, siluasque et sicubi concaua furtim<br>
saxa petunt; piget incepti lucisque, suosque<br>
mutatae agnoscunt excussaque pectore Iuno est.
</p>

<p>
Sed non idcirco flamma atque incendia uiris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">680</span><br>
indomitas posuere; udo sub robore uiuit<br>
stuppa uomens tardum fumum, lentusque carinas<br>
est uapor et toto descendit corpore pestis,<br>
nec uires heroum infusaque flumina prosunt.<br>
tum pius Aeneas umeris abscindere uestem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">685</span><br>
auxilioque uocare deos et tendere palmas:<br>
'Iuppiter omnipotens, si nondum exosus ad unum<br>
Troianos, si quid pietas antiqua labores<br>
respicit humanos, da flammam euadere classi<br>
nunc, pater, et tenuis Teucrum res eripe leto. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">690</span><br>
uel tu, quod superest, infesto fulmine morti,<br>
si mereor, demitte tuaque hic obrue dextra.'<br>
uix haec ediderat cum effusis imbribus atra<br>
tempestas sine more furit tonitruque tremescunt<br>
ardua terrarum et campi; ruit aethere toto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">695</span><br>
turbidus imber aqua densisque nigerrimus Austris,<br>
implenturque super puppes, semusta madescunt<br>
robora, restinctus donec uapor omnis et omnes<br>
quattuor amissis seruatae a peste carinae.
</p>

<p>
At pater Aeneas casu concussus acerbo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">700</span><br>
nunc huc ingentis, nunc illuc pectore curas<br>
mutabat uersans, Siculisne resideret aruis<br>
oblitus fatorum, Italasne capesseret oras.<br>
tum senior Nautes, unum Tritonia Pallas<br>
quem docuit multaque insignem reddidit arte&#151;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">705</span><br>
haec responsa dabat, uel quae portenderet ira<br>
magna deum uel quae fatorum posceret ordo;<br>
isque his Aenean solatus uocibus infit:<br>
'nate dea, quo fata trahunt retrahuntque sequamur;<br>
quidquid erit, superanda omnis fortuna ferendo est.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">710</span><br>
est tibi Dardanius diuinae stirpis Acestes:<br>
hunc cape consiliis socium et coniunge uolentem,<br>
huic trade amissis superant qui nauibus et quos<br>
pertaesum magni incepti rerumque tuarum est.<br>
longaeuosque senes ac fessas aequore matres&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">715</span><br>
et quidquid tecum inualidum metuensque pericli est<br>
delige, et his habeant terris sine moenia fessi;<br>
urbem appellabunt permisso nomine Acestam.'
</p>

<p>
Talibus incensus dictis senioris amici<br>
tum uero in curas animo diducitur omnis;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">720</span><br>
et Nox atra polum bigis subuecta tenebat.<br>
uisa dehinc caelo facies delapsa parentis<br>
Anchisae subito talis effundere uoces:<br>
'nate, mihi uita quondam, dum uita manebat,<br>
care magis, nate Iliacis exercite fatis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">725</span><br>
imperio Iouis huc uenio, qui classibus ignem<br>
depulit, et caelo tandem miseratus ab alto est.<br>
consiliis pare quae nunc pulcherrima Nautes<br>
dat senior; lectos iuuenes, fortissima corda,<br>
defer in Italiam. gens dura atque aspera cultu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">730</span><br>
debellanda tibi Latio est. Ditis tamen ante<br>
infernas accede domos et Auerna per alta<br>
congressus pete, nate, meos. non me impia namque<br>
Tartara habent, tristes umbrae, sed amoena piorum<br>
concilia Elysiumque colo. huc casta Sibylla&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">735</span><br>
nigrarum multo pecudum te sanguine ducet.<br>
tum genus omne tuum et quae dentur moenia disces.<br>
iamque uale; torquet medios Nox umida cursus<br>
et me saeuus equis Oriens adflauit anhelis.'<br>
dixerat et tenuis fugit ceu fumus in auras.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">740</span><br>
Aeneas 'quo deinde ruis? quo proripis?' inquit,<br>
'quem fugis? aut quis te nostris complexibus arcet?'<br>
haec memorans cinerem et sopitos suscitat ignis,<br>
Pergameumque Larem et canae penetralia Vestae<br>
farre pio et plena supplex ueneratur acerra.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">745</span>
</p>

<p>
Extemplo socios primumque accersit Acesten<br>
et Iouis imperium et cari praecepta parentis<br>
edocet et quae nunc animo sententia constet.<br>
haud mora consiliis, nec iussa recusat Acestes:<br>
transcribunt urbi matres populumque uolentem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">750</span><br>
deponunt, animos nil magnae laudis egentis.<br>
ipsi transtra nouant flammisque ambesa reponunt<br>
robora nauigiis, aptant remosque rudentisque,<br>
exigui numero, sed bello uiuida uirtus.<br>
interea Aeneas urbem designat aratro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">755</span><br>
sortiturque domos; hoc Ilium et haec loca Troiam<br>
esse iubet. gaudet regno Troianus Acestes<br>
indicitque forum et patribus dat iura uocatis.<br>
tum uicina astris Erycino in uertice sedes<br>
fundatur Veneri Idaliae, tumuloque sacerdos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">760</span><br>
ac lucus late sacer additus Anchiseo.
</p>

<p>
Iamque dies epulata nouem gens omnis, et aris<br>
factus honos: placidi strauerunt aequora uenti<br>
creber et aspirans rursus uocat Auster in altum.<br>
exoritur procurua ingens per litora fletus;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">765</span><br>
complexi inter se noctemque diemque morantur.<br>
ipsae iam matres, ipsi, quibus aspera quondam<br>
uisa maris facies et non tolerabile numen,<br>
ire uolunt omnemque fugae perferre laborem.<br>
quos bonus Aeneas dictis solatur amicis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">770</span><br>
et consanguineo lacrimans commendat Acestae.<br>
tris Eryci uitulos et Tempestatibus agnam<br>
caedere deinde iubet soluique ex ordine funem.<br>
ipse caput tonsae foliis euinctus oliuae<br>
stans procul in prora pateram tenet, extaque salsos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">775</span><br>
proicit in fluctus ac uina liquentia fundit.<br>
certatim socii feriunt mare et aequora uerrunt;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">778</span><br>
prosequitur surgens a puppi uentus euntis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">777</span>
</p>

<p>
At Venus interea Neptunum exercita curis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">779</span><br>
adloquitur talisque effundit pectore questus:<br>
'Iunonis grauis ira neque exsaturabile pectus<br>
cogunt me, Neptune, preces descendere in omnis;<br>
quam nec longa dies pietas nec mitigat ulla,<br>
nec Iouis imperio fatisque infracta quiescit.<br>
non media de gente Phrygum exedisse nefandis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">785</span><br>
urbem odiis satis est nec poenam traxe per omnem<br>
reliquias Troiae: cineres atque ossa peremptae<br>
insequitur. causas tanti sciat illa furoris.<br>
ipse mihi nuper Libycis tu testis in undis<br>
quam molem subito excierit: maria omnia caelo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">790</span><br>
miscuit Aeoliis nequiquam freta procellis,<br>
in regnis hoc ausa tuis.<br>
per scelus ecce etiam Troianis matribus actis<br>
exussit foede puppis et classe subegit<br>
amissa socios ignotae linquere terrae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">795</span><br>
quod superest, oro, liceat dare tuta per undas<br>
uela tibi, liceat Laurentem attingere Thybrim,<br>
si concessa peto, si dant ea moenia Parcae.'<br>
tum Saturnius haec domitor maris edidit alti:<br>
'fas omne est, Cytherea, meis te fidere regnis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">800</span><br>
unde genus ducis. merui quoque; saepe furores<br>
compressi et rabiem tantam caelique marisque.<br>
nec minor in terris, Xanthum Simoentaque testor,<br>
Aeneae mihi cura tui. cum Troia Achilles<br>
exanimata sequens impingeret agmina muris,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">805</span><br>
milia multa daret leto, gemerentque repleti<br>
amnes nec reperire uiam atque euoluere posset<br>
in mare se Xanthus, Pelidae tunc ego forti<br>
congressum Aenean nec dis nec uiribus aequis<br>
nube caua rapui, cuperem cum uertere ab imo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">810</span><br>
structa meis manibus periurae moenia Troiae.<br>
nunc quoque mens eadem perstat mihi; pelle timores.<br>
tutus, quos optas, portus accedet Auerni.<br>
unus erit tantum amissum quem gurgite quaeres;<br>
unum pro multis dabitur caput.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">815</span><br>
his ubi laeta deae permulsit pectora dictis,<br>
iungit equos auro genitor, spumantiaque addit<br>
frena feris manibusque omnis effundit habenas.<br>
caeruleo per summa leuis uolat aequora curru;<br>
subsidunt undae tumidumque sub axe tonanti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">820</span><br>
sternitur aequor aquis, fugiunt uasto aethere nimbi.<br>
tum uariae comitum facies, immania cete,<br>
et senior Glauci chorus Inousque Palaemon<br>
Tritonesque citi Phorcique exercitus omnis;<br>
laeua tenet Thetis et Melite Panopeaque uirgo,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">825</span><br>
Nisaee Spioque Thaliaque Cymodoceque.
</p>

<p>
Hic patris Aeneae suspensam blanda uicissim<br>
gaudia pertemptant mentem; iubet ocius omnis<br>
attolli malos, intendi bracchia uelis.<br>
una omnes fecere pedem pariterque sinistros,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">830</span><br>
nunc dextros soluere sinus; una ardua torquent<br>
cornua detorquentque; ferunt sua flamina classem.<br>
princeps ante omnis densum Palinurus agebat<br>
agmen; ad hunc alii cursum contendere iussi.<br>
iamque fere mediam caeli Nox umida metam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">835</span><br>
contigerat, placida laxabant membra quiete<br>
sub remis fusi per dura sedilia nautae,<br>
cum leuis aetheriis delapsus Somnus ab astris<br>
aera dimouit tenebrosum et dispulit umbras,<br>
te, Palinure, petens, tibi somnia tristia portans&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">840</span><br>
insonti; puppique deus consedit in alta<br>
Phorbanti similis funditque has ore loquelas:<br>
'Iaside Palinure, ferunt ipsa aequora classem,<br>
aequatae spirant aurae, datur hora quieti.<br>
pone caput fessosque oculos furare labori.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">845</span><br>
ipse ego paulisper pro te tua munera inibo.'<br>
cui uix attollens Palinurus lumina fatur:<br>
'mene salis placidi uultum fluctusque quietos<br>
ignorare iubes? mene huic confidere monstro?<br>
Aenean credam (quid enim?) fallacibus auris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">850</span><br>
et caeli totiens deceptus fraude sereni?'<br>
talia dicta dabat, clauumque adfixus et haerens<br>
nusquam amittebat oculosque sub astra tenebat.<br>
ecce deus ramum Lethaeo rore madentem<br>
uique soporatum Stygia super utraque quassat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">855</span><br>
tempora, cunctantique natantia lumina soluit.<br>
uix primos inopina quies laxauerat artus,<br>
et super incumbens cum puppis parte reuulsa<br>
cumque gubernaclo liquidas proiecit in undas<br>
praecipitem ac socios nequiquam saepe uocantem;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">860</span><br>
ipse uolans tenuis se sustulit ales ad auras.<br>
currit iter tutum non setius aequore classis<br>
promissisque patris Neptuni interrita fertur.<br>
iamque adeo scopulos Sirenum aduecta subibat,<br>
difficilis quondam multorumque ossibus albos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">865</span><br>
(tum rauca adsiduo longe sale saxa sonabant),<br>
cum pater amisso fluitantem errare magistro<br>
sensit, et ipse ratem nocturnis rexit in undis<br>
multa gemens casuque animum concussus amici:<br>
'o nimium caelo et pelago confise sereno,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">870</span><br>
nudus in ignota, Palinure, iacebis harena.' 
</P>

<p class=border></P>

<div class="footer">
	<p>
		<a href="/verg.html">Vergil</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY>
</HTML>