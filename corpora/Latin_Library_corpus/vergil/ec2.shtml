<html>
	<head>
		<title>
			P. VERGILI MARONIS ECLOGA SECVNDA
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>P. VERGILI MARONIS ECLOGA SECVNDA</p>

<P class=border></P>

<p>
Formosum pastor Corydon ardebat Alexin,<BR>
delicias domini, nec quid speraret habebat.<BR>
tantum inter densas, umbrosa cacumina, fagos<BR>
adsidue veniebat. ibi haec incondita solus<BR>
montibus et silvis studio iactabat inani;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT></P>

<p>

'O crudelis Alexi, nihil mea carmina curas?<BR>
nil nostri miserere? mori me denique cogis?<BR>
nunc etiam pecudes umbras et frigora captant,<BR>
nunc virides etiam occultant spineta lacertos,<BR>
Thestylis et rapido fessis messoribus aestu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>
alia serpyllumque herbas contundit olentis.<BR>
at mecum raucis, tua dum vestigia lustro,<BR>
sole sub ardenti resonant arbusta cicadis.<BR>
nonne fuit satius tristis Amaryllidos iras<BR>
atque superba pati fastidia? nonne Menalcan,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR>
quamvis ille niger, quamvis tu candidus esses?<BR>
o formose puer, nimium ne crede colori;<BR>
alba ligustra cadunt, vaccinia nigra leguntur.</P>

<p>

Despectus tibi sum nec qui sim quaeris, Alexi,<BR>
quam dives pecoris, nivei quam lactis abundans.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT><BR>
mille meae Siculis errant in montibus agnae;<BR>
lac mihi non aestate novum, non frigore defit.<BR>
canto quae solitus, si quando armenta vocabat,<BR>
Amphion Dircaeus in Actaeo Aracyntho.<BR>
nec sum adeo informis; nuper me in litore vidi,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>25</FONT><BR>
cum placidum ventis staret mare. non ego Daphnin<BR>
iudice te metuam, si numquam fallit imago.</P>

<p>

O tantum libeat mecum tibi sordida rura<BR>
atque humilis habitare casas et figere cervos<BR>
haedorumque gregem viridi compellere hibisco!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>30</FONT><BR>
mecum una in silvis imitabere Pana canendo.<BR>
Pan primum calamos cera coniungere pluris<BR>
instituit, Pan curat ovis oviumque magistros;<BR>
nec te paeniteat calamo trivisse labellum.<BR>
haec eadem ut sciret, quid non faciebat Amyntas?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>35</FONT><BR>
est mihi disparibus septem compacta cicutis<BR>
fistula, Damoetas dono mihi quam dedit olim<BR>
et dixit moriens: 'te nunc habet ista secundum';<BR>
dixit Damoetas, invidit stultus Amyntas.<BR>
praeterea duo&#151;nec tuta mihi valle reperti&#151;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>40</FONT><BR>
capreoli sparsis etiam nunc pellibus albo,<BR>
bina die siccant ovis ubera; quos tibi servo.<BR>
iam pridem a me illos abducere Thestylis orat;<BR>
et faciet, quoniam sordent tibi munera nostra.</P>

<p>

Huc ades, o formose puer, tibi lilia plenis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>45</FONT><BR>
ecce ferunt Nymphae calathis; tibi candida Nais,<BR>
pallentis violas et summa papavera carpens,<BR>
narcissum et florem iungit bene olentis anethi;<BR>
tum casia atque aliis intexens suavibus herbis<BR>
mollia luteola pingit vaccinia caltha.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>50</FONT><BR>
ipse ego cana legam tenera lanugine mala<BR>
castaneasque nuces, mea quas Amaryllis amabat;<BR>
addam cerea pruna&#151;honos erit huic quoque pomo&#151;<BR>
et vos, o lauri, carpam et te, proxime myrte,<BR>
sic positae quoniam suavis miscetis odores.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>55</FONT><BR>
</P>

<p>
Rusticus es, Corydon; nec munera curat Alexis<BR>
nec, si muneribus certes, concedat Iollas.<BR>
heu heu, quid volui misero mihi? floribus Austrum<BR>
perditus et liquidis inmissi fontibus apros.</P>

<p>

Quem fugis, a, demens? habitarunt di quoque silvas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>60</FONT><BR>
Dardaniusque Paris. Pallas quas condidit arces<BR>
ipsa colat; nobis placeant ante omnia silvae.<BR>
torva leaena lupum sequitur, lupus ipse capellam,<BR>
florentem cytisum sequitur lasciva capella,<BR>
te Corydon, o Alexi; trahit sua quemque voluptas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>65</FONT></P>

<p>

Aspice, aratra iugo referunt suspensa iuvenci<BR>
et sol crescentis decedens duplicat umbras.<BR>
me tamen urit amor; quis enim modus adsit amori?<BR>
a, Corydon, Corydon, quae te dementia cepit!<BR>
semiputata tibi frondosa vitis in ulmo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>70</FONT><BR>
quin tu aliquid saltem potius, quorum indiget usus,<BR>
viminibus mollique paras detexere iunco?<BR>
invenies alium, si te hic fastidit, Alexin.'
</P>

<P class=border></P>

<div class="footer">
	<p>
		<a href="/verg.html">Vergil</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY>
</HTML>