<html>
	<head>
		<title>
			P. VERGILI MARONIS ECLOGA QVARTA
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>P. VERGILI MARONIS ECLOGA QVARTA
</p>

<P class=border></P>

<p>
Sicelides Musae, paulo maiora canamus.<BR>
 non omnis arbusta iuvant humilesque myricae;<BR>
 si canimus silvas, silvae sint consule dignae.</p>

<P>
Ultima Cumaei venit iam carminis aetas;<BR>
 magnus ab integro saeclorum nascitur ordo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR>
 iam redit et Virgo, redeunt Saturnia regna,<BR>
 iam nova progenies caelo demittitur alto.<BR>
 tu modo nascenti puero, quo ferrea primum<BR>
 desinet ac toto surget gens aurea mundo,<BR>
casta fave Lucina; tuus iam regnat Apollo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT></p>

<P>
Teque adeo decus hoc aevi, te consule, inibit,<BR>
 Pollio, et incipient magni procedere menses;<BR>
 te duce, si qua manent sceleris vestigia nostri,<BR>
 inrita perpetua solvent formidine terras.<BR>
 ille deum vitam accipiet divisque videbit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR>
 permixtos heroas et ipse videbitur illis<BR>
 pacatumque reget patriis virtutibus orbem.</p>

<P>
At tibi prima, puer, nullo munuscula cultu<BR>
 errantis hederas passim cum baccare tellus<BR>
 mixtaque ridenti colocasia fundet acantho.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT><BR>
 ipsae lacte domum referent distenta capellae<BR>
 ubera nec magnos metuent armenta leones;<BR>
 ipsa tibi blandos fundent cunabula flores.<BR>
 occidet et serpens et fallax herba veneni<BR>
occidet; Assyrium vulgo nascetur amomum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>25</FONT> </p>

<P>
At simul heroum laudes et facta parentis<BR>
 iam legere et quae sit poteris cognoscere virtus,<BR>
 molli paulatim flavescet campus arista<BR>
incultisque rubens pendebit sentibus uva<BR>
 et durae quercus sudabunt roscida mella.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>30</FONT></p>

<P>
Pauca tamen suberunt priscae vestigia fraudis,<BR>
quae temptare Thetin ratibus, quae cingere muris<BR>
 oppida, quae iubeant telluri infindere sulcos.<BR>
 alter erit tum Tiphys et altera quae vehat Argo<BR>
 delectos heroas; erunt etiam altera bella&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>35</FONT><BR>
 atque iterum ad Troiam magnus mittetur Achilles.</p>

<P>
Hinc, ubi iam firmata virum te fecerit aetas,<BR>
 cedet et ipse mari vector nec nautica pinus<BR>
 mutabit merces; omnis feret omnia tellus.<BR>
 non rastros patietur humus, non vinea falcem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>40</FONT><BR>
 robustus quoque iam tauris iuga solvet arator;<BR>
 nec varios discet mentiri lana colores,<BR>
 ipse sed in pratis aries iam suave rubenti<BR>
 murice, iam croceo mutabit vellera luto,<BR>
 sponte sua sandyx pascentis vestiet agnos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>45</FONT></p>

<P>
'Talia saecla' suis dixerunt 'currite' fusis<BR>
 concordes stabili fatorum numine Parcae.</p>

<P>
Adgredere o magnos&#151;aderit iam tempus&#151;honores,<BR>
 cara deum suboles, magnum Iovis incrementum.<BR>
 aspice convexo nutantem pondere mundum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>50</FONT><BR>
 terrasque tractusque maris caelumque profundum;<BR>
 aspice, venturo laetantur ut omnia saeclo.</p>

<P>
O mihi tum longae maneat pars ultima vitae,<BR>
spiritus et quantum sat erit tua dicere facta:<BR>
 non me carminibus vincat nec Thracius Orpheus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>55</FONT><BR>
 nec Linus, huic mater quamvis atque huic pater adsit,<BR>
 Orphei Calliopea, Lino formosus Apollo.<BR>
 Pan etiam, Arcadia mecum si iudice certet,<BR>
 Pan etiam Arcadia dicat se iudice victum.</p>

<P>
Incipe, parve puer, risu cognoscere matrem;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>60</FONT><BR>
 matri longa decem tulerunt fastidia menses.<BR>
 incipe, parve puer. qui non risere parenti,<BR>
 nec deus hunc mensa dea nec dignata cubili est.
</P>

<P class=border></P>

<div class="footer">
	<p>
		<a href="/verg.html">Vergil</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY>
</HTML>