<html>
	<head>
		<title>
			P. VERGILI MARONIS ECLOGA QVINTA
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>P. VERGILI MARONIS ECLOGA QVINTA
</p>

<p class=border></P>

<p>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=3>Menalcas</FONT></p>

<p>Cur non, Mopse, boni quoniam conuenimus ambo<br>tu calamos inflare leuis, ego dicere uersus,<br>hic corylis mixtas inter consedimus ulmos?</p>

<p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=3>Mopsus</FONT></p>

<p>Tu maior; tibi me est aequom parere, Menalca,<br>siue sub incertas Zephyris motantibus umbras,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>siue antro potius succedimus. Aspice ut antrum<br>siluestris raris sparsit labrusca racemis.</p>

<p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=3>Menalcas</FONT></p>

<p>Montibus in nostris solus tibi certat Amyntas.</p>

<p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=3>Mopsus</FONT></p>

<p>Quid, si idem certet Phoebum superare canendo?</p>

<p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=3>Menalcas</FONT></p>

<p>Incipe, Mopse, prior, si quos aut Phyllidis ignis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>10</FONT><br>aut Alconis habes laudes aut iurgia Codri;<br>incipe; pascentis seruabit Tityrus haedos.</p>

<p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=3>Mopsus</FONT></p>

<p>Immo haec in uiridi nuper quae cortice fagi<br>carmina descripsi et modulans alterna notaui,<br>experiar: tu deinde iubeto certet Amyntas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>15</FONT></p>

<p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=3>Menalcas</FONT></p>

<p>Lenta salix quantum pallenti cedit oliuae,<br>puniceis humilis quantum saliunca rosetis,<br>iudicio nostro tantum tibi cedit Amyntas.<br>Sed tu desine plura, puer; successimus antro.</p>

<p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=3>Mopsus</FONT></p>

<p>Exstinctum Nymphae crudeli funere Daphnim&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>20</FONT><br>flebant (uos coryli testes et flumina Nymphis),<br>cum complexa sui corpus miserabile nati<br>atque deos atque astra uocat crudelia mater.<br>Non ulli pastos illis egere diebus<br>frigida, Daphni, boues ad flumina: nulla neque amnem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>25</FONT><br>libauit quadrupes, nec graminis attigit herbam.<br>Daphni, tuom Poenos etiam ingemuisse leones<br>interitum montesque feri siluaque loquontur.<br>Daphnis et Armenias curru subiungere tigris<br>instituit; Daphnis thiasos inducere Bacchi,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>30</FONT><br>et foliis lentas intexere mollibus hastas.<br>Vitis ut arboribus decori est, ut uitibus uuae,<br>ut gregibus tauri, segetes ut pinguibus aruis,<br>tu decus omne tuis. Postquam te fata tulerunt,<br>ipsa Pales agros atque ipse reliquit Apollo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>35</FONT><br>Grandia saepe quibus mandauimus hordea sulcis,<br>infelix lolium et steriles nascuntur auenae;<br>pro molli uiola, pro purpureo narcisso<br>carduos et spinis surgit paliurus acutis.<br>Spargite humum foliis, inducite fontibus umbras,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>40</FONT><br>pastores (mandat fieri sibi talia Daphnis),<br>et tumulum facite, et tumulo superaddite carmen:<br>Daphnis ego in siluis hinc usque ad sidera notus<br>formosi pecoris custos formosior ipse.</p>

<p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=3>Menalcas</FONT></p>

<p>Tale tuom carmen nobis, diuine poeta,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>45</FONT><br>quale sopor fessis in gramine, quale per aestum<br>dulcis aquae saliente sitim restinguere riuo.<br>Nec calamis solum aequiperas, sed uoce magistrum;<br>fortunate puer, tu nunc eris alter ab illo.<br>Nos tamen haec quocumque modo tibi nostra uicissim&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>50</FONT><br>dicemus, Daphnimque tuom tollemus ad astra;<br>Daphnim ad astra feremus: amauit nos quoque Daphnis.</p>

<p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=3>Mopsus</FONT></p>

<p>An quicquam nobis tali sit munere maius?<br>Et puer ipse fuit cantari dignus, et ista<br>iam pridem Stimichon laudauit carmina nobis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>55</FONT></p>

<p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=3>Menalcas</FONT></p>

<p>Candidus insuetum miratur limen Olympi<br>sub pedibus uidet nubes et sidera Daphnis.<br>Ergo alacris siluas et cetera rura uoluptas<br>Panaque pastoresque tenet Dryadasque puellas.<br>Nec lupus insidias pecori, nec retia ceruis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>60</FONT><br>ulla dolum meditantur: amat bonus otia Daphnis.<br>Ipsi laetitia uoces ad sidera iactant<br>intonsi montes; ipsae iam carmina rupes,<br>ipsa sonant arbusta: "Deus, deus ille, Menalca!"<br>Sis bonus o felixque tuis! En quattuor aras:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>65</FONT><br>ecce duas tibi, Daphni, duas altaria Phoebo.<br>Pocula bina nouo spumantia lacte quotannis,<br>craterasque duo statuam tibi pinguis oliui,<br>et multo in primis hilarans conuiuia Baccho,<br>ante focum, si frigus erit, si messis, in umbra,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>70</FONT><br>uina nouom fundam calathis Ariusia nectar.<br>Cantabunt mihi Damoetas et Lyctius Aegon;<br>saltantis Satyros imitabitur Alphesiboeus.<br>Haec tibi semper erunt, et cum sollemnia uota<br>reddemus Nymphis, et cum lustrabimus agros.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>75</FONT><br>Dum iuga montis aper, fluuios dum piscis amabit,<br>dumque thymo pascentur apes, dum rore cicadae,<br>semper honos nomenque tuom laudesque manebunt.<br>Vt Baccho Cererique, tibi sic uota quotannis<br>agricolae facient: damnabis tu quoque uotis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>80</FONT></p>

<p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=3>Mopsus</FONT></p>

<p>Quae tibi, quae tali reddam pro carmine dona?<br>Nam neque me tantum uenientis sibilus Austri<br>nec percussa iuuant fluctu tam litora, nec quae<br>saxosas inter decurrunt flumina ualles.</p>

<p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=3>Menalcas</FONT></p>

<p>Hac te nos fragili donabimus ante cicuta:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>85</FONT><br>haec nos "Formosum Corydon ardebat Alexim",<br>haec eadem docuit "Cuium pecus? an Meliboei?"</p>

<p>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=3>Mopsus</FONT></p>

<p>At tu sume pedum, quod, me cum saepe rogaret,<br>non tulit Antigenes (et erat tum dignus amari),<br>formosum paribus nodis atque aere, Menalca.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>90</FONT>
</P>

<p class=border></P>

<div class="footer">
	<p>
		<a href="/verg.html">Vergil</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY>
</HTML>
