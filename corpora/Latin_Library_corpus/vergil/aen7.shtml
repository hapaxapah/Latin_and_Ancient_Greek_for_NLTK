<html>
	<head>
		<title>
			P. VERGILI MARONIS AENEIDOS LIBER SEPTIMVS
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>P. VERGILI MARONIS AENEIDOS LIBER SEPTIMVS
</p>

<p class=border></P>

<p>
Tu quoque litoribus nostris, Aeneia nutrix,<br> 
aeternam moriens famam, Caieta, dedisti;<br> 
et nunc seruat honos sedem tuus, ossaque nomen<br> 
Hesperia in magna, si qua est ea gloria, signat.
</p>

<p>
At pius exsequiis Aeneas rite solutis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br> 
aggere composito tumuli, postquam alta quierunt<br> 
aequora, tendit iter uelis portumque relinquit.<br> 
aspirant aurae in noctem nec candida cursus<br> 
luna negat, splendet tremulo sub lumine pontus.<br> 
proxima Circaeae raduntur litora terrae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br> 
diues inaccessos ubi Solis filia lucos<br> 
adsiduo resonat cantu, tectisque superbis<br> 
urit odoratam nocturna in lumina cedrum<br> 
arguto tenuis percurrens pectine telas.<br> 
hinc exaudiri gemitus iraeque leonum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br> 
uincla recusantum et sera sub nocte rudentum,<br> 
saetigerique sues atque in praesepibus ursi<br> 
saeuire ac formae magnorum ululare luporum,<br> 
quos hominum ex facie dea saeua potentibus herbis<br> 
induerat Circe in uultus ac terga ferarum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br> 
quae ne monstra pii paterentur talia Troes<br> 
delati in portus neu litora dira subirent,<br> 
Neptunus uentis impleuit uela secundis,<br> 
atque fugam dedit et praeter uada feruida uexit.
</p>

<p>
Iamque rubescebat radiis mare et aethere ab alto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25</span><br> 
Aurora in roseis fulgebat lutea bigis,<br> 
cum uenti posuere omnisque repente resedit<br> 
flatus, et in lento luctantur marmore tonsae.<br> 
atque hic Aeneas ingentem ex aequore lucum<br> 
prospicit. hunc inter fluuio Tiberinus amoeno&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</span><br> 
uerticibus rapidis et multa flauus harena<br> 
in mare prorumpit. uariae circumque supraque<br> 
adsuetae ripis uolucres et fluminis alueo<br> 
aethera mulcebant cantu lucoque uolabant.<br> 
flectere iter sociis terraeque aduertere proras&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">35</span><br> 
imperat et laetus fluuio succedit opaco.
</p>

<p>
Nunc age, qui reges, Erato, quae tempora, rerum<br> 
quis Latio antiquo fuerit status, aduena classem<br> 
cum primum Ausoniis exercitus appulit oris,<br> 
expediam, et primae reuocabo exordia pugnae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">40</span><br> 
tu uatem, tu, diua, mone. dicam horrida bella,<br> 
dicam acies actosque animis in funera reges,<br> 
Tyrrhenamque manum totamque sub arma coactam<br> 
Hesperiam. maior rerum mihi nascitur ordo,<br> 
maius opus moueo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">45</span>
</p>

<p>
Rex arua Latinus et urbes<br> 
iam senior longa placidas in pace regebat.<br> 
hunc Fauno et nympha genitum Laurente Marica<br> 
accipimus; Fauno Picus pater, isque parentem<br> 
te, Saturne, refert, tu sanguinis ultimus auctor.<br> 
filius huic fato diuum prolesque uirilis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">50</span><br> 
nulla fuit, primaque oriens erepta iuuenta est.<br> 
sola domum et tantas seruabat filia sedes<br> 
iam matura uiro, iam plenis nubilis annis.<br> 
multi illam magno e Latio totaque petebant<br> 
Ausonia; petit ante alios pulcherrimus omnis &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">55</span><br> 
Turnus, auis atauisque potens, quem regia coniunx<br> 
adiungi generum miro properabat amore;<br> 
sed uariis portenta deum terroribus obstant.<br> 
laurus erat tecti medio in penetralibus altis<br> 
sacra comam multosque metu seruata per annos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">60</span><br> 
quam pater inuentam, primas cum conderet arces,<br> 
ipse ferebatur Phoebo sacrasse Latinus,<br> 
Laurentisque ab ea nomen posuisse colonis.<br> 
huius apes summum densae (mirabile dictu)<br> 
stridore ingenti liquidum trans aethera uectae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">65</span><br> 
obsedere apicem, et pedibus per mutua nexis<br> 
examen subitum ramo frondente pependit.<br> 
continuo uates 'externum cernimus' inquit<br> 
'aduentare uirum et partis petere agmen easdem<br> 
partibus ex isdem et summa dominarier arce.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">70</span><br> 
praeterea, castis adolet dum altaria taedis,<br> 
et iuxta genitorem astat Lauinia uirgo,<br> 
uisa (nefas) longis comprendere crinibus ignem<br> 
atque omnem ornatum flamma crepitante cremari,<br> 
regalisque accensa comas, accensa coronam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">75</span><br> 
insignem gemmis; tum fumida lumine fuluo<br> 
inuolui ac totis Volcanum spargere tectis.<br> 
id uero horrendum ac uisu mirabile ferri:<br> 
namque fore inlustrem fama fatisque canebant<br> 
ipsam, sed populo magnum portendere bellum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">80</span>
</p>

<p>
At rex sollicitus monstris oracula Fauni,<br> 
fatidici genitoris, adit lucosque sub alta<br> 
consulit Albunea, nemorum quae maxima sacro<br> 
fonte sonat saeuamque exhalat opaca mephitim.<br> 
hinc Italae gentes omnisque Oenotria tellus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">85</span><br> 
in dubiis responsa petunt; huc dona sacerdos<br> 
cum tulit et caesarum ouium sub nocte silenti<br> 
pellibus incubuit stratis somnosque petiuit,<br> 
multa modis simulacra uidet uolitantia miris<br> 
et uarias audit uoces fruiturque deorum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">90</span><br> 
conloquio atque imis Acheronta adfatur Auernis.<br> 
hic et tum pater ipse petens responsa Latinus<br> 
centum lanigeras mactabat rite bidentis,<br> 
atque harum effultus tergo stratisque iacebat<br> 
uelleribus: subita ex alto uox reddita luco est:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">95</span><br> 
'ne pete conubiis natam sociare Latinis,<br> 
o mea progenies, thalamis neu crede paratis;<br> 
externi uenient generi, qui sanguine nostrum<br> 
nomen in astra ferant, quorumque a stirpe nepotes<br> 
omnia sub pedibus, qua sol utrumque recurrens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">100</span><br> 
aspicit Oceanum, uertique regique uidebunt.'<br> 
haec responsa patris Fauni monitusque silenti<br> 
nocte datos non ipse suo premit ore Latinus,<br> 
sed circum late uolitans iam Fama per urbes<br> 
Ausonias tulerat, cum Laomedontia pubes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">105</span><br> 
gramineo ripae religauit ab aggere classem.
</p>

<p>
Aeneas primique duces et pulcher Iulus<br> 
corpora sub ramis deponunt arboris altae,<br> 
instituuntque dapes et adorea liba per herbam<br> 
subiciunt epulis (sic Iuppiter ipse monebat)&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">110</span><br> 
et Cereale solum pomis agrestibus augent.<br> 
consumptis hic forte aliis, ut uertere morsus<br> 
exiguam in Cererem penuria adegit edendi,<br> 
et uiolare manu malisque audacibus orbem<br> 
fatalis crusti patulis nec parcere quadris:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">115</span><br> 
'heus, etiam mensas consumimus?' inquit Iulus,<br> 
nec plura, adludens. ea uox audita laborum<br> 
prima tulit finem, primamque loquentis ab ore<br> 
eripuit pater ac stupefactus numine pressit.<br> 
continuo 'salue fatis mihi debita tellus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">120</span><br> 
uosque' ait 'o fidi Troiae saluete penates:<br> 
hic domus, haec patria est. genitor mihi talia namque<br> 
(nunc repeto) Anchises fatorum arcana reliquit:<br> 
"cum te, nate, fames ignota ad litora uectum<br> 
accisis coget dapibus consumere mensas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">125</span><br> 
tum sperare domos defessus, ibique memento<br> 
prima locare manu molirique aggere tecta."<br> 
haec erat illa fames, haec nos suprema manebat<br> 
exitiis positura modum.<br> 
quare agite et primo laeti cum lumine solis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">130</span><br> 
quae loca, quiue habeant homines, ubi moenia gentis,<br> 
uestigemus et a portu diuersa petamus.<br> 
nunc pateras libate Ioui precibusque uocate<br> 
Anchisen genitorem, et uina reponite mensis.'
</p>

<p>
Sic deinde effatus frondenti tempora ramo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">135</span><br> 
implicat et geniumque loci primamque deorum<br> 
Tellurem Nymphasque et adhuc ignota precatur<br> 
flumina, tum Noctem Noctisque orientia signa<br> 
Idaeumque Iouem Phrygiamque ex ordine matrem<br> 
inuocat, et duplicis caeloque Ereboque parentis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">140</span><br> 
hic pater omnipotens ter caelo clarus ab alto<br> 
intonuit, radiisque ardentem lucis et auro<br> 
ipse manu quatiens ostendit ab aethere nubem.<br> 
diditur hic subito Troiana per agmina rumor<br> 
aduenisse diem quo debita moenia condant.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">145</span><br> 
certatim instaurant epulas atque omine magno<br> 
crateras laeti statuunt et uina coronant.
</p>

<p>
Postera cum prima lustrabat lampade terras<br> 
orta dies, urbem et finis et litora gentis<br> 
diuersi explorant: haec fontis stagna Numici,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">150</span><br> 
hunc Thybrim fluuium, hic fortis habitare Latinos.<br> 
tum satus Anchisa delectos ordine ab omni<br> 
centum oratores augusta ad moenia regis<br> 
ire iubet, ramis uelatos Palladis omnis,<br> 
donaque ferre uiro pacemque exposcere Teucris.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">155</span><br> 
haud mora, festinant iussi rapidisque feruntur<br> 
passibus. ipse humili designat moenia fossa<br> 
moliturque locum, primasque in litore sedes<br> 
castrorum in morem pinnis atque aggere cingit.<br> 
iamque iter emensi turris ac tecta Latinorum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">160</span><br> 
ardua cernebant iuuenes muroque subibant.<br> 
ante urbem pueri et primaeuo flore iuuentus<br> 
exercentur equis domitantque in puluere currus,<br> 
aut acris tendunt arcus aut lenta lacertis<br> 
spicula contorquent, cursuque ictuque lacessunt:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">165</span><br> 
cum praeuectus equo longaeui regis ad auris<br> 
nuntius ingentis ignota in ueste reportat<br> 
aduenisse uiros. ille intra tecta uocari<br> 
imperat et solio medius consedit auito.
</p>

<p>
Tectum augustum, ingens, centum sublime columnis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">170</span><br> 
urbe fuit summa, Laurentis regia Pici,<br> 
horrendum siluis et religione parentum.<br> 
hic sceptra accipere et primos attollere fascis<br> 
regibus omen erat; hoc illis curia templum,<br> 
hae sacris sedes epulis; hic ariete caeso&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">175</span><br> 
perpetuis soliti patres considere mensis.<br> 
quin etiam ueterum effigies ex ordine auorum<br> 
antiqua e cedro, Italusque paterque Sabinus<br> 
uitisator curuam seruans sub imagine falcem,<br> 
Saturnusque senex Ianique bifrontis imago&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">180</span><br> 
uestibulo astabant, aliique ab origine reges,<br> 
Martiaque ob patriam pugnando uulnera passi.<br> 
multaque praeterea sacris in postibus arma,<br> 
captiui pendent currus curuaeque secures<br> 
et cristae capitum et portarum ingentia claustra&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">185</span><br> 
spiculaque clipeique ereptaque rostra carinis.<br> 
ipse Quirinali lituo paruaque sedebat<br> 
succinctus trabea laeuaque ancile gerebat<br> 
Picus, equum domitor, quem capta cupidine coniunx<br> 
aurea percussum uirga uersumque uenenis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">190</span><br> 
fecit auem Circe sparsitque coloribus alas.
</p>

<p>
Tali intus templo diuum patriaque Latinus<br> 
sede sedens Teucros ad sese in tecta uocauit,<br> 
atque haec ingressis placido prior edidit ore:<br> 
'dicite, Dardanidae (neque enim nescimus et urbem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">195</span><br> 
et genus, auditique aduertitis aequore cursum),<br> 
quid petitis? quae causa rates aut cuius egentis<br> 
litus ad Ausonium tot per uada caerula uexit?<br> 
siue errore uiae seu tempestatibus acti,<br> 
qualia multa mari nautae patiuntur in alto,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">200</span><br> 
fluminis intrastis ripas portuque sedetis,<br> 
ne fugite hospitium, neue ignorate Latinos<br> 
Saturni gentem haud uinclo nec legibus aequam,<br> 
sponte sua ueterisque dei se more tenentem.<br> 
atque equidem memini (fama est obscurior annis)&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">205</span><br> 
Auruncos ita ferre senes, his ortus ut agris<br> 
Dardanus Idaeas Phrygiae penetrarit ad urbes<br> 
Threiciamque Samum, quae nunc Samothracia fertur.<br> 
hinc illum Corythi Tyrrhena ab sede profectum<br> 
aurea nunc solio stellantis regia caeli&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">210</span><br> 
accipit et numerum diuorum altaribus auget.'
</p>

<p>
Dixerat, et dicta Ilioneus sic uoce secutus:<br> 
'rex, genus egregium Fauni, nec fluctibus actos<br> 
atra subegit hiems uestris succedere terris,<br> 
nec sidus regione uiae litusue fefellit:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">215</span><br> 
consilio hanc omnes animisque uolentibus urbem<br> 
adferimur pulsi regnis, quae maxima quondam<br> 
extremo ueniens sol aspiciebat Olympo.<br> 
ab Ioue principium generis, Ioue Dardana pubes<br> 
gaudet auo, rex ipse Iouis de gente suprema:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">220</span><br> 
Troius Aeneas tua nos ad limina misit.<br> 
quanta per Idaeos saeuis effusa Mycenis<br> 
tempestas ierit campos, quibus actus uterque<br> 
Europae atque Asiae fatis concurrerit orbis,<br> 
audiit et si quem tellus extrema refuso&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">225</span><br> 
summouet Oceano et si quem extenta plagarum<br> 
quattuor in medio dirimit plaga solis iniqui.<br> 
diluuio ex illo tot uasta per aequora uecti<br> 
dis sedem exiguam patriis litusque rogamus<br> 
innocuum et cunctis undamque auramque patentem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">230</span><br> 
non erimus regno indecores, nec uestra feretur<br> 
fama leuis tantique abolescet gratia facti,<br> 
nec Troiam Ausonios gremio excepisse pigebit.<br> 
fata per Aeneae iuro dextramque potentem,<br> 
siue fide seu quis bello est expertus et armis:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">235</span><br> 
multi nos populi, multae (ne temne, quod ultro<br> 
praeferimus manibus uittas ac uerba precantia)<br> 
et petiere sibi et uoluere adiungere gentes;<br> 
sed nos fata deum uestras exquirere terras<br> 
imperiis egere suis. hinc Dardanus ortus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">240</span><br> 
huc repetit iussisque ingentibus urget Apollo<br> 
Tyrrhenum ad Thybrim et fontis uada sacra Numici.<br> 
dat tibi praeterea fortunae parua prioris<br> 
munera, reliquias Troia ex ardente receptas.<br> 
hoc pater Anchises auro libabat ad aras,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">245</span><br> 
hoc Priami gestamen erat cum iura uocatis<br> 
more daret populis, sceptrumque sacerque tiaras<br> 
Iliadumque labor uestes.'
</p>

<p>
Talibus Ilionei dictis defixa Latinus<br> 
obtutu tenet ora soloque immobilis haeret, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">250</span><br> 
intentos uoluens oculos. nec purpura regem<br> 
picta mouet nec sceptra mouent Priameia tantum<br> 
quantum in conubio natae thalamoque moratur,<br> 
et ueteris Fauni uoluit sub pectore sortem:<br> 
hunc illum fatis externa ab sede profectum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">255</span><br> 
portendi generum paribusque in regna uocari<br> 
auspiciis, huic progeniem uirtute futuram<br> 
egregiam et totum quae uiribus occupet orbem.<br> 
tandem laetus ait: 'di nostra incepta secundent<br> 
auguriumque suum! dabitur, Troiane, quod optas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">260</span><br> 
munera nec sperno: non uobis rege Latino<br> 
diuitis uber agri Troiaeue opulentia deerit.<br> 
ipse modo Aeneas, nostri si tanta cupido est,<br> 
si iungi hospitio properat sociusque uocari,<br> 
adueniat, uultus neue exhorrescat amicos:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">265</span><br> 
pars mihi pacis erit dextram tetigisse tyranni.<br> 
uos contra regi mea nunc mandata referte:<br> 
est mihi nata, uiro gentis quam iungere nostrae<br> 
non patrio ex adyto sortes, non plurima caelo<br> 
monstra sinunt; generos externis adfore ab oris,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">270</span><br> 
hoc Latio restare canunt, qui sanguine nostrum<br> 
nomen in astra ferant. hunc illum poscere fata<br> 
et reor et, si quid ueri mens augurat, opto.'<br> 
haec effatus equos numero pater eligit omni<br> 
(stabant ter centum nitidi in praesepibus altis);&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">275</span><br> 
omnibus extemplo Teucris iubet ordine duci<br> 
instratos ostro alipedes pictisque tapetis<br> 
(aurea pectoribus demissa monilia pendent,<br> 
tecti auro fuluum mandunt sub dentibus aurum),<br> 
absenti Aeneae currum geminosque iugalis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">280</span><br> 
semine ab aetherio spirantis naribus ignem,<br> 
illorum de gente patri quos daedala Circe<br> 
supposita de matre nothos furata creauit.<br> 
talibus Aeneadae donis dictisque Latini<br> 
sublimes in equis redeunt pacemque reportant.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">285</span>
</p>

<p>
Ecce autem Inachiis sese referebat ab Argis<br> 
saeua Iouis coniunx aurasque inuecta tenebat,<br> 
et laetum Aenean classemque ex aethere longe<br> 
Dardaniam Siculo prospexit ab usque Pachyno.<br> 
moliri iam tecta uidet, iam fidere terrae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">290</span><br> 
deseruisse rates: stetit acri fixa dolore.<br> 
tum quassans caput haec effundit pectore dicta:<br> 
'heu stirpem inuisam et fatis contraria nostris<br> 
fata Phrygum! num Sigeis occumbere campis,<br> 
num capti potuere capi? num incensa cremauit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">295</span><br> 
Troia uiros? medias acies mediosque per ignis<br> 
inuenere uiam. at, credo, mea numina tandem<br> 
fessa iacent, odiis aut exsaturata quieui.<br> 
quin etiam patria excussos infesta per undas<br> 
ausa sequi et profugis toto me opponere ponto.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">300</span><br> 
absumptae in Teucros uires caelique marisque.<br> 
quid Syrtes aut Scylla mihi, quid uasta Charybdis<br> 
profuit? optato conduntur Thybridis alueo<br> 
securi pelagi atque mei. Mars perdere gentem<br> 
immanem Lapithum ualuit, concessit in iras&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">305</span><br> 
ipse deum antiquam genitor Calydona Dianae,<br> 
quod scelus aut Lapithas tantum aut Calydona merentem?<br> 
ast ego, magna Iouis coniunx, nil linquere inausum<br> 
quae potui infelix, quae memet in omnia uerti,<br> 
uincor ab Aenea. quod si mea numina non sunt&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">310</span><br> 
magna satis, dubitem haud equidem implorare quod usquam est:<br> 
flectere si nequeo superos, Acheronta mouebo.<br> 
non dabitur regnis, esto, prohibere Latinis,<br> 
atque immota manet fatis Lauinia coniunx:<br> 
at trahere atque moras tantis licet addere rebus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">315</span><br> 
at licet amborum populos exscindere regum.<br> 
hac gener atque socer coeant mercede suorum:<br> 
sanguine Troiano et Rutulo dotabere, uirgo,<br> 
et Bellona manet te pronuba. nec face tantum<br> 
Cisseis praegnas ignis enixa iugalis;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">320</span><br> 
quin idem Veneri partus suus et Paris alter,<br> 
funestaeque iterum recidiua in Pergama taedae.'
</p>

<p>
Haec ubi dicta dedit, terras horrenda petiuit;<br> 
luctificam Allecto dirarum ab sede dearum<br> 
infernisque ciet tenebris, cui tristia bella&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">325</span><br> 
iraeque insidiaeque et crimina noxia cordi.<br> 
odit et ipse pater Pluton, odere sorores<br> 
Tartareae monstrum: tot sese uertit in ora,<br> 
tam saeuae facies, tot pullulat atra colubris.<br> 
quam Iuno his acuit uerbis ac talia fatur:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">330</span><br> 
'hunc mihi da proprium, uirgo sata Nocte, laborem,<br> 
hanc operam, ne noster honos infractaue cedat<br> 
fama loco, neu conubiis ambire Latinum<br> 
Aeneadae possint Italosue obsidere finis.<br> 
tu potes unanimos armare in proelia fratres&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">335</span><br> 
atque odiis uersare domos, tu uerbera tectis<br> 
funereasque inferre faces, tibi nomina mille,<br> 
mille nocendi artes. fecundum concute pectus,<br> 
dissice compositam pacem, sere crimina belli;<br> 
arma uelit poscatque simul rapiatque iuuentus.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">340</span>
</p>

<p>
Exim Gorgoneis Allecto infecta uenenis<br> 
principio Latium et Laurentis tecta tyranni<br> 
celsa petit, tacitumque obsedit limen Amatae,<br> 
quam super aduentu Teucrum Turnique hymenaeis<br> 
femineae ardentem curaeque iraeque coquebant. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">345</span><br> 
huic dea caeruleis unum de crinibus anguem<br> 
conicit, inque sinum praecordia ad intima subdit,<br> 
quo furibunda domum monstro permisceat omnem.<br> 
ille inter uestis et leuia pectora lapsus<br> 
uoluitur attactu nullo, fallitque furentem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">350</span><br> 
uipeream inspirans animam; fit tortile collo<br> 
aurum ingens coluber, fit longae taenia uittae<br> 
innectitque comas et membris lubricus errat.<br> 
ac dum prima lues udo sublapsa ueneno<br> 
pertemptat sensus atque ossibus implicat ignem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">355</span><br> 
necdum animus toto percepit pectore flammam,<br> 
mollius et solito matrum de more locuta est,<br> 
multa super natae lacrimans Phrygiisque hymenaeis:<br> 
'exsulibusne datur ducenda Lauinia Teucris,<br> 
o genitor, nec te miseret nataeque tuique?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">360</span><br> 
nec matris miseret, quam primo Aquilone relinquet<br> 
perfidus alta petens abducta uirgine praedo?<br> 
at non sic Phrygius penetrat Lacedaemona pastor,<br> 
Ledaeamque Helenam Troianas uexit ad urbes?<br> 
quid tua sancta fides? quid cura antiqua tuorum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">365</span><br> 
et consanguineo totiens data dextera Turno?<br> 
si gener externa petitur de gente Latinis,<br> 
idque sedet, Faunique premunt te iussa parentis,<br> 
omnem equidem sceptris terram quae libera nostris<br> 
dissidet externam reor et sic dicere diuos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">370</span><br> 
et Turno, si prima domus repetatur origo,<br> 
Inachus Acrisiusque patres mediaeque Mycenae.'
</p>

<p>
His ubi nequiquam dictis experta Latinum<br> 
contra stare uidet, penitusque in uiscera lapsum<br> 
serpentis furiale malum totamque pererrat,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">375</span><br> 
tum uero infelix ingentibus excita monstris<br> 
immensam sine more furit lymphata per urbem.<br> 
ceu quondam torto uolitans sub uerbere turbo,<br> 
quem pueri magno in gyro uacua atria circum<br> 
intenti ludo exercent&#151;ille actus habena&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">380</span><br> 
curuatis fertur spatiis; stupet inscia supra<br> 
impubesque manus mirata uolubile buxum;<br> 
dant animos plagae: non cursu segnior illo<br> 
per medias urbes agitur populosque ferocis.<br> 
quin etiam in siluas simulato numine Bacchi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">385</span><br> 
maius adorta nefas maioremque orsa furorem<br> 
euolat et natam frondosis montibus abdit,<br> 
quo thalamum eripiat Teucris taedasque moretur,<br> 
euhoe Bacche fremens, solum te uirgine dignum<br> 
uociferans: etenim mollis tibi sumere thyrsos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">390</span><br> 
te lustrare choro, sacrum tibi pascere crinem.<br> 
fama uolat, furiisque accensas pectore matres<br> 
idem omnis simul ardor agit noua quaerere tecta.<br> 
deseruere domos, uentis dant colla comasque;<br> 
ast aliae tremulis ululatibus aethera complent&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">395</span><br> 
pampineasque gerunt incinctae pellibus hastas.<br> 
ipsa inter medias flagrantem feruida pinum<br> 
sustinet ac natae Turnique canit hymenaeos<br> 
sanguineam torquens aciem, toruumque repente<br> 
clamat: 'io matres, audite, ubi quaeque, Latinae:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">400</span><br> 
si qua piis animis manet infelicis Amatae<br> 
gratia, si iuris materni cura remordet,<br> 
soluite crinalis uittas, capite orgia mecum.'<br> 
talem inter siluas, inter deserta ferarum<br> 
reginam Allecto stimulis agit undique Bacchi.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">405</span>
</p>

<p>
Postquam uisa satis primos acuisse furores<br> 
consiliumque omnemque domum uertisse Latini,<br> 
protinus hinc fuscis tristis dea tollitur alis<br> 
audacis Rutuli ad muros, quam dicitur urbem<br> 
Acrisioneis Danae fundasse colonis &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">410</span><br> 
praecipiti delata Noto. locus Ardea quondam<br> 
dictus auis, et nunc magnum manet Ardea nomen,<br> 
sed fortuna fuit. tectis hic Turnus in altis<br> 
iam mediam nigra carpebat nocte quietem.<br> 
Allecto toruam faciem et furialia membra&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">415</span><br> 
exuit, in uultus sese transformat anilis<br> 
et frontem obscenam rugis arat, induit albos<br> 
cum uitta crinis, tum ramum innectit oliuae;<br> 
fit Calybe Iunonis anus templique sacerdos,<br> 
et iuueni ante oculos his se cum uocibus offert:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">420</span><br> 
'Turne, tot incassum fusos patiere labores,<br> 
et tua Dardaniis transcribi sceptra colonis?<br> 
rex tibi coniugium et quaesitas sanguine dotes<br> 
abnegat, externusque in regnum quaeritur heres.<br> 
i nunc, ingratis offer te, inrise, periclis;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">425</span><br> 
Tyrrhenas, i, sterne acies, tege pace Latinos.<br> 
haec adeo tibi me, placida cum nocte iaceres,<br> 
ipsa palam fari omnipotens Saturnia iussit.<br> 
quare age et armari pubem portisque moueri<br> 
laetus in arua para, et Phrygios qui flumine pulchro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">430</span><br> 
consedere duces pictasque exure carinas.<br> 
caelestum uis magna iubet. rex ipse Latinus,<br> 
ni dare coniugium et dicto parere fatetur,<br> 
sentiat et tandem Turnum experiatur in armis.'
</p>

<p>
Hic iuuenis uatem inridens sic orsa uicissim&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">435</span><br> 
ore refert: 'classis inuectas Thybridis undam<br> 
non, ut rere, meas effugit nuntius auris;<br> 
ne tantos mihi finge metus. nec regia Iuno<br> 
immemor est nostri.<br> 
sed te uicta situ uerique effeta senectus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">440</span><br> 
o mater, curis nequiquam exercet, et arma<br> 
regum inter falsa uatem formidine ludit.<br> 
cura tibi diuum effigies et templa tueri;<br> 
bella uiri pacemque gerent quis bella gerenda.'
</p>

<p>
Talibus Allecto dictis exarsit in iras.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">445</span><br> 
at iuueni oranti subitus tremor occupat artus,<br> 
deriguere oculi: tot Erinys sibilat hydris<br> 
tantaque se facies aperit; tum flammea torquens<br> 
lumina cunctantem et quaerentem dicere plura<br> 
reppulit, et geminos erexit crinibus anguis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">450</span><br> 
uerberaque insonuit rabidoque haec addidit ore:<br> 
'en ego uicta situ, quam ueri effeta senectus<br> 
arma inter regum falsa formidine ludit.<br> 
respice ad haec: adsum dirarum ab sede sororum,<br> 
bella manu letumque gero.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">455</span><br> 
sic effata facem iuueni coniecit et atro<br> 
lumine fumantis fixit sub pectore taedas.<br> 
olli somnum ingens rumpit pauor, ossaque et artus<br> 
perfundit toto proruptus corpore sudor.<br> 
arma amens fremit, arma toro tectisque requirit;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">460</span><br> 
saeuit amor ferri et scelerata insania belli,<br> 
ira super: magno ueluti cum flamma sonore<br> 
uirgea suggeritur costis undantis aeni<br> 
exsultantque aestu latices, furit intus aquai<br> 
fumidus atque alte spumis exuberat amnis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">465</span><br> 
nec iam se capit unda, uolat uapor ater ad auras.<br> 
ergo iter ad regem polluta pace Latinum<br> 
indicit primis iuuenum et iubet arma parari,<br> 
tutari Italiam, detrudere finibus hostem;<br> 
se satis ambobus Teucrisque uenire Latinisque.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">470</span><br> 
haec ubi dicta dedit diuosque in uota uocauit,<br> 
certatim sese Rutuli exhortantur in arma.<br> 
hunc decus egregium formae mouet atque iuuentae,<br> 
hunc ataui reges, hunc claris dextera factis.
</p>

<p>
Dum Turnus Rutulos animis audacibus implet,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">475</span><br> 
Allecto in Teucros Stygiis se concitat alis,<br> 
arte noua, speculata locum, quo litore pulcher<br> 
insidiis cursuque feras agitabat Iulus.<br> 
hic subitam canibus rabiem Cocytia uirgo<br> 
obicit et noto naris contingit odore,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">480</span><br> 
ut ceruum ardentes agerent; quae prima laborum<br> 
causa fuit belloque animos accendit agrestis.<br> 
ceruus erat forma praestanti et cornibus ingens,<br> 
Tyrrhidae pueri quem matris ab ubere raptum<br> 
nutribant Tyrrhusque pater, cui regia parent&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">485</span><br> 
armenta et late custodia credita campi.<br> 
adsuetum imperiis soror omni Siluia cura<br> 
mollibus intexens ornabat cornua sertis,<br> 
pectebatque ferum puroque in fonte lauabat.<br> 
ille manum patiens mensaeque adsuetus erili&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">490</span><br> 
errabat siluis rursusque ad limina nota<br> 
ipse domum sera quamuis se nocte ferebat.<br> 
hunc procul errantem rabidae uenantis Iuli<br> 
commouere canes, fluuio cum forte secundo<br> 
deflueret ripaque aestus uiridante leuaret.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">495</span><br> 
ipse etiam eximiae laudis succensus amore<br> 
Ascanius curuo derexit spicula cornu;<br> 
nec dextrae erranti deus afuit, actaque multo<br> 
perque uterum sonitu perque ilia uenit harundo.<br> 
saucius at quadripes nota intra tecta refugit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">500</span><br> 
successitque gemens stabulis, questuque cruentus<br> 
atque imploranti similis tectum omne replebat.<br> 
Siluia prima soror palmis percussa lacertos<br> 
auxilium uocat et duros conclamat agrestis.<br> 
olli (pestis enim tacitis latet aspera siluis)&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">505</span><br> 
improuisi adsunt, hic torre armatus obusto,<br> 
stipitis hic grauidi nodis; quod cuique repertum<br> 
rimanti telum ira facit. uocat agmina Tyrrhus,<br> 
quadrifidam quercum cuneis ut forte coactis<br> 
scindebat rapta spirans immane securi.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">510</span>
</p>

<p>
At saeua e speculis tempus dea nacta nocendi<br> 
ardua tecta petit stabuli et de culmine summo<br> 
pastorale canit signum cornuque recuruo<br> 
Tartaream intendit uocem, qua protinus omne<br> 
contremuit nemus et siluae insonuere profundae;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">515</span><br> 
audiit et Triuiae longe lacus, audiit amnis<br> 
sulpurea Nar albus aqua fontesque Velini,<br> 
et trepidae matres pressere ad pectora natos.<br> 
tum uero ad uocem celeres, qua bucina signum<br> 
dira dedit, raptis concurrunt undique telis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">520</span><br> 
indomiti agricolae, nec non et Troia pubes<br> 
Ascanio auxilium castris effundit apertis.<br> 
derexere acies. non iam certamine agresti<br> 
stipitibus duris agitur sudibusue praeustis,<br> 
sed ferro ancipiti decernunt atraque late&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">525</span><br> 
horrescit strictis seges ensibus, aeraque fulgent<br> 
sole lacessita et lucem sub nubila iactant:<br> 
fluctus uti primo coepit cum albescere uento,<br> 
paulatim sese tollit mare et altius undas<br> 
erigit, inde imo consurgit ad aethera fundo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">530</span><br> 
hic iuuenis primam ante aciem stridente sagitta,<br> 
natorum Tyrrhi fuerat qui maximus, Almo,<br> 
sternitur; haesit enim sub gutture uulnus et udae<br> 
uocis iter tenuemque inclusit sanguine uitam.<br> 
corpora multa uirum circa seniorque Galaesus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">535</span><br> 
dum paci medium se offert, iustissimus unus<br> 
qui fuit Ausoniisque olim ditissimus aruis:<br> 
quinque greges illi balantum, quina redibant<br> 
armenta, et terram centum uertebat aratris.
</p>

<p>
Atque ea per campos aequo dum Marte geruntur,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">540</span><br> 
promissi dea facta potens, ubi sanguine bellum<br> 
imbuit et primae commisit funera pugnae,<br> 
deserit Hesperiam et caeli conuersa per auras<br> 
Iunonem uictrix adfatur uoce superba:<br> 
'en, perfecta tibi bello discordia tristi;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">545</span><br> 
dic in amicitiam coeant et foedera iungant.<br> 
quandoquidem Ausonio respersi sanguine Teucros,<br> 
hoc etiam his addam, tua si mihi certa uoluntas:<br> 
finitimas in bella feram rumoribus urbes,<br> 
accendamque animos insani Martis amore&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">550</span><br> 
undique ut auxilio ueniant; spargam arma per agros.'<br> 
tum contra Iuno: 'terrorum et fraudis abunde est:<br> 
stant belli causae, pugnatur comminus armis,<br> 
quae fors prima dedit sanguis nouus imbuit arma.<br> 
talia coniugia et talis celebrent hymenaeos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">555</span><br> 
egregium Veneris genus et rex ipse Latinus.<br> 
te super aetherias errare licentius auras<br> 
haud pater ille uelit, summi regnator Olympi.<br> 
cede locis. ego, si qua super fortuna laborum est,<br> 
ipsa regam.' talis dederat Saturnia uoces;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">560</span><br> 
illa autem attollit stridentis anguibus alas<br> 
Cocytique petit sedem supera ardua linquens.<br> 
est locus Italiae medio sub montibus altis,<br> 
nobilis et fama multis memoratus in oris,<br> 
Amsancti ualles; densis hunc frondibus atrum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">565</span><br> 
urget utrimque latus nemoris, medioque fragosus<br> 
dat sonitum saxis et torto uertice torrens.<br> 
hic specus horrendum et saeui spiracula Ditis<br> 
monstrantur, ruptoque ingens Acheronte uorago<br> 
pestiferas aperit fauces, quis condita Erinys,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">570</span><br> 
inuisum numen, terras caelumque leuabat.
</p>

<p>
Nec minus interea extremam Saturnia bello<br> 
imponit regina manum. ruit omnis in urbem<br> 
pastorum ex acie numerus, caesosque reportant<br> 
Almonem puerum foedatique ora Galaesi,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">575</span><br> 
implorantque deos obtestanturque Latinum.<br> 
Turnus adest medioque in crimine caedis et igni<br> 
terrorem ingeminat: Teucros in regna uocari,<br> 
stirpem admisceri Phrygiam, se limine pelli.<br> 
tum quorum attonitae Baccho nemora auia matres&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">580</span><br> 
insultant thiasis (neque enim leue nomen Amatae)<br> 
undique collecti coeunt Martemque fatigant.<br> 
ilicet infandum cuncti contra omina bellum,<br> 
contra fata deum peruerso numine poscunt.<br> 
certatim regis circumstant tecta Latini;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">585</span><br> 
ille uelut pelago rupes immota resistit,<br> 
ut pelagi rupes magno ueniente fragore,<br> 
quae sese multis circum latrantibus undis<br> 
mole tenet; scopuli nequiquam et spumea circum<br> 
saxa fremunt laterique inlisa refunditur alga.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">590</span><br> 
uerum ubi nulla datur caecum exsuperare potestas<br> 
consilium, et saeuae nutu Iunonis eunt res,<br> 
multa deos aurasque pater testatus inanis<br> 
'frangimur heu fatis' inquit 'ferimurque procella!<br> 
ipsi has sacrilego pendetis sanguine poenas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">595</span><br> 
o miseri. te, Turne, nefas, te triste manebit<br> 
supplicium, uotisque deos uenerabere seris.<br> 
nam mihi parta quies, omnisque in limine portus<br> 
funere felici spolior.' nec plura locutus<br> 
saepsit se tectis rerumque reliquit habenas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">600</span>
</p>

<p>
Mos erat Hesperio in Latio, quem protinus urbes<br> 
Albanae coluere sacrum, nunc maxima rerum<br> 
Roma colit, cum prima mouent in proelia Martem,<br> 
siue Getis inferre manu lacrimabile bellum<br> 
Hyrcanisue Arabisue parant, seu tendere ad Indos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">605</span><br> 
Auroramque sequi Parthosque reposcere signa:<br> 
sunt geminae Belli portae (sic nomine dicunt)<br> 
religione sacrae et saeui formidine Martis;<br> 
centum aerei claudunt uectes aeternaque ferri<br> 
robora, nec custos absistit limine Ianus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">610</span><br> 
has, ubi certa sedet patribus sententia pugnae,<br> 
ipse Quirinali trabea cinctuque Gabino<br> 
insignis reserat stridentia limina consul,<br> 
ipse uocat pugnas; sequitur tum cetera pubes,<br> 
aereaque adsensu conspirant cornua rauco.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">615</span><br> 
hoc et tum Aeneadis indicere bella Latinus<br> 
more iubebatur tristisque recludere portas.<br> 
abstinuit tactu pater auersusque refugit<br> 
foeda ministeria, et caecis se condidit umbris.<br> 
tum regina deum caelo delapsa morantis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">620</span><br> 
impulit ipsa manu portas, et cardine uerso<br> 
Belli ferratos rumpit Saturnia postis.<br> 
ardet inexcita Ausonia atque immobilis ante;<br> 
pars pedes ire parat campis, pars arduus altis<br> 
puluerulentus equis furit; omnes arma requirunt.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">625</span><br> 
pars leuis clipeos et spicula lucida tergent<br> 
aruina pingui subiguntque in cote securis;<br> 
signaque ferre iuuat sonitusque audire tubarum.<br> 
quinque adeo magnae positis incudibus urbes<br> 
tela nouant, Atina potens Tiburque superbum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">630</span><br> 
Ardea Crustumerique et turrigerae Antemnae.<br> 
tegmina tuta cauant capitum flectuntque salignas<br> 
umbonum cratis; alii thoracas aenos<br> 
aut leuis ocreas lento ducunt argento;<br> 
uomeris huc et falcis honos, huc omnis aratri&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">635</span><br> 
cessit amor; recoquunt patrios fornacibus ensis.<br> 
classica iamque sonant, it bello tessera signum;<br> 
hic galeam tectis trepidus rapit, ille trementis<br> 
ad iuga cogit equos, clipeumque auroque trilicem<br> 
loricam induitur fidoque accingitur ense.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">640</span>
</p>

<p>
Pandite nunc Helicona, deae, cantusque mouete,<br> 
qui bello exciti reges, quae quemque secutae<br> 
complerint campos acies, quibus Itala iam tum<br> 
floruerit terra alma uiris, quibus arserit armis;<br> 
et meministis enim, diuae, et memorare potestis;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">645</span><br> 
ad nos uix tenuis famae perlabitur aura.
</p>

<p>
Primus init bellum Tyrrhenis asper ab oris<br> 
contemptor diuum Mezentius agminaque armat.<br> 
filius huic iuxta Lausus, quo pulchrior alter<br> 
non fuit excepto Laurentis corpore Turni;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">650</span><br> 
Lausus, equum domitor debellatorque ferarum,<br> 
ducit Agyllina nequiquam ex urbe secutos<br> 
mille uiros, dignus patriis qui laetior esset<br> 
imperiis et cui pater haud Mezentius esset.
</p>

<p>
Post hos insignem palma per gramina currum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">655</span><br> 
uictoresque ostentat equos satus Hercule pulchro<br> 
pulcher Auentinus, clipeoque insigne paternum<br> 
centum anguis cinctamque gerit serpentibus Hydram;<br> 
collis Auentini silua quem Rhea sacerdos<br> 
furtiuum partu sub luminis edidit oras,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">660</span><br> 
mixta deo mulier, postquam Laurentia uictor<br> 
Geryone exstincto Tirynthius attigit arua,<br> 
Tyrrhenoque boues in flumine lauit Hiberas.<br> 
pila manu saeuosque gerunt in bella dolones,<br> 
et tereti pugnant mucrone ueruque Sabello.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">665</span><br> 
ipse pedes, tegimen torquens immane leonis,<br> 
terribili impexum saeta cum dentibus albis<br> 
indutus capiti, sic regia tecta subibat,<br> 
horridus Herculeoque umeros innexus amictu.
</p>

<p>
Tum gemini fratres Tiburtia moenia linquunt,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">670</span><br> 
fratris Tiburti dictam cognomine gentem,<br> 
Catillusque acerque Coras, Argiua iuuentus,<br> 
et primam ante aciem densa inter tela feruntur:<br> 
ceu duo nubigenae cum uertice montis ab alto<br> 
descendunt Centauri Homolen Othrymque niualem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">675</span><br> 
linquentes cursu rapido; dat euntibus ingens<br> 
silua locum et magno cedunt uirgulta fragore.
</p>

<p>
Nec Praenestinae fundator defuit urbis,<br> 
Volcano genitum pecora inter agrestia regem<br> 
inuentumque focis omnis quem credidit aetas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">680</span><br> 
Caeculus. hunc legio late comitatur agrestis:<br> 
quique altum Praeneste uiri quique arua Gabinae<br> 
Iunonis gelidumque Anienem et roscida riuis<br> 
Hernica saxa colunt, quos diues Anagnia pascis,<br> 
quos Amasene pater. non illis omnibus arma&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">685</span><br> 
nec clipei currusue sonant; pars maxima glandes<br> 
liuentis plumbi spargit, pars spicula gestat<br> 
bina manu, fuluosque lupi de pelle galeros<br> 
tegmen habent capiti; uestigia nuda sinistri<br> 
instituere pedis, crudus tegit altera pero.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">690</span>
</p>

<p>
At Messapus, equum domitor, Neptunia proles,<br> 
quem neque fas igni cuiquam nec sternere ferro,<br> 
iam pridem resides populos desuetaque bello<br> 
agmina in arma uocat subito ferrumque retractat.<br> 
hi Fescenninas acies Aequosque Faliscos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">695</span><br> 
hi Soractis habent arces Flauiniaque arua<br> 
et Cimini cum monte lacum lucosque Capenos.<br> 
ibant aequati numero regemque canebant:<br> 
ceu quondam niuei liquida inter nubila cycni<br> 
cum sese e pastu referunt et longa canoros&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">700</span><br> 
dant per colla modos, sonat amnis et Asia longe<br> 
pulsa palus.<br> 
nec quisquam aeratas acies examine tanto<br> 
misceri putet, aeriam sed gurgite ab alto<br> 
urgeri uolucrum raucarum ad litora nubem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">705</span>
</p>

<p>
Ecce Sabinorum prisco de sanguine magnum<br> 
agmen agens Clausus magnique ipse agminis instar,<br> 
Claudia nunc a quo diffunditur et tribus et gens<br> 
per Latium, postquam in partem data Roma Sabinis.<br> 
una ingens Amiterna cohors priscique Quirites,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">710</span><br> 
Ereti manus omnis oliuiferaeque Mutuscae;<br> 
qui Nomentum urbem, qui Rosea rura Velini,<br> 
qui Tetricae horrentis rupes montemque Seuerum<br> 
Casperiamque colunt Forulosque et flumen Himellae,<br> 
qui Tiberim Fabarimque bibunt, quos frigida misit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">715</span><br> 
Nursia, et Ortinae classes populique Latini,<br> 
quosque secans infaustum interluit Allia nomen:<br> 
quam multi Libyco uoluuntur marmore fluctus<br> 
saeuus ubi Orion hibernis conditur undis,<br> 
uel cum sole nouo densae torrentur aristae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">720</span><br> 
aut Hermi campo aut Lyciae flauentibus aruis.<br> 
scuta sonant pulsuque pedum conterrita tellus.
</p>

<p>
Hinc Agamemnonius, Troiani nominis hostis,<br> 
curru iungit Halaesus equos Turnoque ferocis<br> 
mille rapit populos, uertunt felicia Baccho &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">725</span><br> 
Massica qui rastris, et quos de collibus altis<br> 
Aurunci misere patres Sidicinaque iuxta<br> 
aequora, quique Cales linquunt amnisque uadosi<br> 
accola Volturni, pariterque Saticulus asper<br> 
Oscorumque manus. teretes sunt aclydes illis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">730</span><br> 
tela, sed haec lento mos est aptare flagello.<br> 
laeuas caetra tegit, falcati comminus enses.
</p>

<p>
Nec tu carminibus nostris indictus abibis,<br> 
Oebale, quem generasse Telon Sebethide nympha<br> 
fertur, Teleboum Capreas cum regna teneret,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">735</span><br> 
iam senior; patriis sed non et filius aruis<br> 
contentus late iam tum dicione premebat<br> 
Sarrastis populos et quae rigat aequora Sarnus,<br> 
quique Rufras Batulumque tenent atque arua Celemnae,<br> 
et quos maliferae despectant moenia Abellae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">740</span><br> 
Teutonico ritu soliti torquere cateias;<br> 
tegmina quis capitum raptus de subere cortex<br> 
aerataeque micant peltae, micat aereus ensis.
</p>

<p>
Et te montosae misere in proelia Nersae,<br> 
Vfens, insignem fama et felicibus armis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">745</span><br> 
horrida praecipue cui gens adsuetaque multo<br> 
uenatu nemorum, duris Aequicula glaebis.<br> 
armati terram exercent semperque recentis<br> 
conuectare iuuat praedas et uiuere rapto.
</p>

<p>
Quin et Marruuia uenit de gente sacerdos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">750</span><br> 
fronde super galeam et felici comptus oliua<br> 
Archippi regis missu, fortissimus Vmbro,<br> 
uipereo generi et grauiter spirantibus hydris<br> 
spargere qui somnos cantuque manuque solebat,<br> 
mulcebatque iras et morsus arte leuabat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">755</span><br> 
sed non Dardaniae medicari cuspidis ictum<br> 
eualuit neque eum iuuere in uulnera cantus<br> 
somniferi et Marsis quaesitae montibus herbae.<br> 
te nemus Angitiae, uitrea te Fucinus unda,<br> 
te liquidi fleuere lacus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">760</span>
</p>

<p>
Ibat et Hippolyti proles pulcherrima bello,<br> 
Virbius, insignem quem mater Aricia misit,<br> 
eductum Egeriae lucis umentia circum<br> 
litora, pinguis ubi et placabilis ara Dianae.<br> 
namque ferunt fama Hippolytum, postquam arte nouercae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">765</span><br> 
occiderit patriasque explerit sanguine poenas<br> 
turbatis distractus equis, ad sidera rursus<br> 
aetheria et superas caeli uenisse sub auras,<br> 
Paeoniis reuocatum herbis et amore Dianae.<br> 
tum pater omnipotens aliquem indignatus ab umbris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">770</span><br> 
mortalem infernis ad lumina surgere uitae,<br> 
ipse repertorem medicinae talis et artis<br> 
fulmine Phoebigenam Stygias detrusit ad undas.<br> 
at Triuia Hippolytum secretis alma recondit<br> 
sedibus et nymphae Egeriae nemorique relegat,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">775</span><br> 
solus ubi in siluis Italis ignobilis aeuum<br> 
exigeret uersoque ubi nomine Virbius esset.<br> 
unde etiam templo Triuiae lucisque sacratis<br> 
cornipedes arcentur equi, quod litore currum<br> 
et iuuenem monstris pauidi effudere marinis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">780</span><br> 
filius ardentis haud setius aequore campi<br> 
exercebat equos curruque in bella ruebat.
</p>

<p>
Ipse inter primos praestanti corpore Turnus<br> 
uertitur arma tenens et toto uertice supra est.<br> 
cui triplici crinita iuba galea alta Chimaeram&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">785</span><br> 
sustinet Aetnaeos efflantem faucibus ignis;<br> 
tam magis illa fremens et tristibus effera flammis<br> 
quam magis effuso crudescunt sanguine pugnae.<br> 
at leuem clipeum sublatis cornibus Io<br> 
auro insignibat, iam saetis obsita, iam bos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">790</span><br> 
argumentum ingens, et custos uirginis Argus,<br> 
caelataque amnem fundens pater Inachus urna.<br> 
insequitur nimbus peditum clipeataque totis<br> 
agmina densentur campis, Argiuaque pubes<br> 
Auruncaeque manus, Rutuli ueteresque Sicani,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">795</span><br> 
et Sacranae acies et picti scuta Labici;<br> 
qui saltus, Tiberine, tuos sacrumque Numici<br> 
litus arant Rutulosque exercent uomere collis<br> 
Circaeumque iugum, quis Iuppiter Anxurus aruis<br> 
praesidet et uiridi gaudens Feronia luco;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">800</span><br> 
qua Saturae iacet atra palus gelidusque per imas<br> 
quaerit iter uallis atque in mare conditur Vfens.
</p>

<p>
Hos super aduenit Volsca de gente Camilla<br> 
agmen agens equitum et florentis aere cateruas,<br> 
bellatrix, non illa colo calathisue Mineruae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">805</span><br> 
femineas adsueta manus, sed proelia uirgo<br> 
dura pati cursuque pedum praeuertere uentos.<br> 
illa uel intactae segetis per summa uolaret<br> 
gramina nec teneras cursu laesisset aristas,<br> 
uel mare per medium fluctu suspensa tumenti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">810</span><br> 
ferret iter celeris nec tingeret aequore plantas.<br> 
illam omnis tectis agrisque effusa iuuentus<br> 
turbaque miratur matrum et prospectat euntem,<br> 
attonitis inhians animis ut regius ostro<br> 
uelet honos leuis umeros, ut fibula crinem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">815</span><br> 
auro internectat, Lyciam ut gerat ipsa pharetram<br> 
et pastoralem praefixa cuspide myrtum.
</P>

<p class=border></P>

<div class="footer">
	<p>
		<a href="/verg.html">Vergil</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY>
</HTML>