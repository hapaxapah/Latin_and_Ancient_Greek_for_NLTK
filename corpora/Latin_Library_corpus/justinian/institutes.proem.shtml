<html>
	<head>
		<title>
			The Institutes of Justinian: Introduction
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>IMPERATORIS IVSTINIANI INSTITVTIONVM
</p>

<p class=border></P>

<p>
<div align="center">PROOEMIUM</DIV>
</P>

<p>
<div align="center">IN&middot;NOMINE DOMINI NOSTRI IESU CHRISTI.<br>IMPERATOR CAESAR FLAVIUS IUSTINIANUS ALAMANNICUS<br>GOTHICUS FRANCICUS GERMANICUS ANTICUS ALANICUS<br>VANDALICUS AFRICANUS PIUS FELIX<br>INCLITUS VICTOR AC TRIUMPHATOR<br>SEMPER AUGUSTUS CUPIDAE<br>LEGUM IUVENTUTI</DIV>
</p>

<p>
&nbsp;&nbsp;&nbsp;&nbsp; Imperatoriam maiestatem non solum armis decoratam, sed etiam legibus oportet esse armatam, ut utrumque tempus et bellorum et pacis recte possit gubernari et princeps Romanus victor existat non solum in hostilibus proeliis, sed etiam per legitimos tramites calumniantium iniquitates expellens, et fiat tam iuris religiosissimus quam victis hostibus triumphator. <br>&nbsp;&nbsp;&nbsp;&nbsp; Quorum utramque viam cum summis vigiliis et summa providentia adnuente Deo perfecimus.&nbsp; et bellicos quidem sudores nostros barbaricae gentes sub iuga nostra deductae cognoscunt et tam Africa quam aliae innumerosae provinciae post tanta temporum spatia nostris victoriis a caelesti numine praestitis iterum dicioni Romanae nostroque additae imperio protestantur.&nbsp; omnes vero populi legibus iam a nobis vel promulgatis vel compositis reguntur.&nbsp; Et cum sacratissimas constitutiones antea confusas in luculentam ereximus consonantiam, tunc nostram extendimus curam et ad immensa prudentiae veteris volumina et opus desperatum, quasi per medium profundum euntes, caelesti favore iam adimplevimus. <br>&nbsp;&nbsp;&nbsp;&nbsp; Cumque hoc Deo propitio peractum est, Triboniano, viro magnifico, magistro et ex quaestore sacri palatii nostri, nec non Theophilo et Dorotheo, viris illustribus, antecessoribus, quorum omnium sollertiam et legum scientiam et circa nostras iussiones fidem iam ex multis rerum argumentis accepimus, convocatis, specialiter mandavimus ut nostra auctoritate nostrisque suasionibus componant Institutiones:&nbsp; ut liceat vobis prima legum cunabula non ab antiquis fabulis discere, sed ab imperiali splendore appetere, et tam aures quam animae vestrae nihil inutile nihilque perperam positum, sed quod in ipsis rerum optinet argumentis, accipiant, et quod in priore tempore vix post quadriennium prioribus contingebat, ut tunc constitutiones imperatorias legerent, hoc vos a primordio ingrediamini, digni tanto honore tantaque reperti felicitate, ut et initium vobis et finis legum eruditionis a voce principali procedat.&nbsp; Igitur post libros quinquaginta digestoram seu pandectarum, in quos omne ius antiquum collatum est (quos per eundem virum excelsum Tribonianum nec non ceteros viros illustres et facundissimos confecimus), in hos quattuor libros easdem institutiones partiri iussimus, ut sint totius legitimae scientiae prima elementa.&nbsp; Quibus breviter eitum est et quod antea optinebat et quod postea desuetudine inumbratum ab imperiali remedio illuminatum est.&nbsp; Quas ex omnibus antiquorum institutionibus et praecipue ex commentariis Gaii nostri tam institutionum quam rerum cottidianarum aliisque multis commentariis compositas cum tres praedicti viri prudentes nobis optulerunt, et legimus et cognovimus et plenissimum nostrarum constitutionum robur eis accommodavimus. <br>&nbsp;&nbsp;&nbsp;&nbsp; Summa itaque ope et alacri studio has leges nostras accipite et vosmet ipsos sic eruditos ostendite, ut spes vos pulcherrima foveat, toto legitimo opere perfecto, posse etiam nostram rem publicam in partibus eius vobis credendis gubernare. <br>&nbsp;&nbsp;&nbsp;&nbsp; Data undecimo kalendas Decembres Constantinopoli domino nostro Iustiniano perpetuo Augusto tertium consule.
</p>

<p>
<div align="center">DOMINI NOSTRI IUSTINIANI PERPETUO AUGUSTI<br><b>INSTITUTIONUM SIVE ELEMENTORUM</B><br>COMPOSITORUM PER TRIBONIANUM<br>VIRUM EXCELSUM IURISQUE DOCTISSIMUM MAGISTRUM<br>ET EX QUAESTORE SACRI PALATII ET<br>THEOPHILUM VIRUM MAGNIFICUM IURIS PERITUM<br>ET ANTECESSOREM HUIUS ALMAE URBIS ET<br>DOROTHEUM VIRUM MAGNIFICUM<br>QUAESTORIUM IURIS PERITUM ET ANTECESSOREM<br>BERYTENSIUM INCLYTAE CIVITATIS.</div>
</P>

<p class=border></P>
	
<p>
<table border=0 cellspacing=15 cellpadding=0 align=Center>
<tr>
	<td><a href="/ius.html">Ius Romanum</A>
	<td><a href="/justinian.html">Justinian</A>
	<td><a href="/index.html">The Latin Library</A>
	<td><a href="/classics.html">The Classics Page</A>
</TABLE>
</p>

</BODY></HTML>
