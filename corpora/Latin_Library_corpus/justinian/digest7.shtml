<html>
	<head>
		<title>
			Digest of Justinian: Liber VII
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>OMINI NOSTRI SACRATISSIMI PRINCIPIS IUSTINIANI IURIS ENUCLEATI EX OMNI VETERE IURE COLLECTI DIGESTORUM SEU PANDECTARUM
</p>

<p class=border></P>

<p>
<div align="center">LIBER SEPTIMUS</div>
</p>

<p>
Dig. 7.1.0. De usu fructu et quemadmodum quis utatur fruatur.
<br>
Dig. 7.2.0. De usu fructu adcrescendo.
<br>
Dig. 7.3.0. Quando dies usus fructus legati cedat.
<br>
Dig. 7.4.0. Quibus modis usus fructus vel usus amittitur.
<br>
Dig. 7.5.0. De usu fructu earum rerum, quae usu consumuntur vel minuuntur.
<br>
Dig. 7.6.0. Si usus fructus petetur vel ad alium pertinere negetur.
<br>
Dig. 7.7.0. De operis servorum
<br>
Dig. 7.8.0. De usu et habitatione.
<br>
Dig. 7.9.0. Usufructuarius quemadmodum caveat.
</p>

<p class=border></P>

<p>
<B>Dig. 7.1.0. De usu fructu et quemadmodum quis utatur fruatur.</B>
</p>

<p>
Dig. 7.1.1
</p>

<p>
Paulus 3 ad vitell.
</p>

<p>
Usus fructus est ius alienis rebus utendi fruendi salva rerum substantia.
</p>

<p>
Dig. 7.1.2
</p>

<p>
Celsus 18 Dig. 
</p>

<p>
Est enim usus fructus ius in corpore, quo sublato et ipsum tolli necesse est.
</p>

<p>
Dig. 7.1.3pr.
</p>

<p>
Gaius 2 rer. cott.
</p>

<p>
Omnium praediorum iure legati potest constitui usus fructus, ut heres iubeatur dare alicui usum fructum. dare autem intellegitur, si induxerit in fundum legatarium eumve patiatur uti frui. et sine testamento autem si quis velit usum fructum constituere, pactionibus et stipulationibus id efficere potest.
</p>

<p>
Dig. 7.1.3.1
</p>

<p>
Gaius 2 rer. cott.
</p>

<p>
Constitit autem usus fructus non tantum in fundo et aedibus, verum etiam in servis et iumentis ceterisque rebus.
</p>

<p>
Dig. 7.1.3.2
</p>

<p>
Gaius 2 rer. cott.
</p>

<p>
Ne tamen in universum inutiles essent proprietates semper abscedente usu fructu, placuit certis modis extingui usum fructum et ad proprietatem reverti.
</p>

<p>
Dig. 7.1.3.3
</p>

<p>
Gaius 2 rer. cott.
</p>

<p>
Quibus autem modis usus fructus et constitit et finitur, isdem modis etiam nudus usus solet et constitui et finiri.
</p>

<p>
Dig. 7.1.4
</p>

<p>
Paulus 2 ad ed.
</p>

<p>
Usus fructus in multis casibus pars dominii est, et exstat, quod vel praesens vel ex die dari potest.
</p>

<p>
Dig. 7.1.5
</p>

<p>
Papinianus 7 quaest.
</p>

<p>
Usus fructus et ab initio pro parte indivisa vel divisa constitui et legitimo tempore similiter amitti eademque ratione per legem falcidiam minui potest: reo quoque promittendi defuncto in partes hereditarias usus fructus obligatio dividitur: et si ex communi praedio debeatur, uno ex sociis defendente pro parte defendentis fiet restitutio.
</p>

<p>
Dig. 7.1.6pr.
</p>

<p>
Gaius 7 ad ed. provinc.
</p>

<p>
Usus fructus pluribus modis constituitur: ut ecce, si legatus fuerit. sed et proprietas deducto usu fructu legari potest, ut apud heredem maneat usus fructus.
</p>

<p>
Dig. 7.1.6.1
</p>

<p>
Gaius 7 ad ed. provinc.
</p>

<p>
Constituitur adhuc usus fructus et in iudicio familiae herciscundae et communi dividundo, si iudex alii proprietatem adiudicaverit, alii usum fructum.
</p>

<p>
Dig. 7.1.6.2
</p>

<p>
Gaius 7 ad ed. provinc.
</p>

<p>
Adquiritur autem nobis usus fructus non solum per nosmet ipsos, sed etiam per eas quoque personas, quas iuri nostro subiectas habemus.
</p>

<p>
Dig. 7.1.6.3
</p>

<p>
Gaius 7 ad ed. provinc.
</p>

<p>
Nihil autem vetat servo meo herede instituto legari proprietatem deducto usu fructu.
</p>

<p>
Dig. 7.1.7pr.
</p>

<p>
Ulpianus 17 ad sab.
</p>

<p>
Usu fructu legato omnis fructus rei ad fructuarium pertinet. et aut rei soli aut rei mobilis usus fructus legatur.
</p>

<p>
Dig. 7.1.7.1
</p>

<p>
Ulpianus 17 ad sab.
</p>

<p>
Rei soli, ut puta aedium, usu fructu legato quicumque reditus est, ad usufructuarium pertinet quaeque obventiones sunt ex aedificiis, ex areis et ceteris, quaecumque aedium sunt. unde etiam mitti eum in possessionem vicinarum aedium causa damni infecti placuit, et iure dominii possessurum eas aedes, si perseveretur non caveri, nec quicquam amittere finito usu fructu. hac ratione labeo scribit nec aedificium licere domino te invito altius tollere, sicut nec areae usu fructu legato potest in area aedificium poni: quam sententiam puto veram.
</p>

<p>
Dig. 7.1.7.2
</p>

<p>
Ulpianus 17 ad sab.
</p>

<p>
Quoniam igitur omnis fructus rei ad eum pertinet, reficere quoque eum ad aedes per arbitrum cogi celsus scribit celsus libro octavo decimo digestorum, hactenus tamen, ut sarta tecta habeat: si qua tamen vetustate corruissent, neutrum cogi reficere, sed si heres refecerit, passurum fructuarium uti. unde celsus de modo sarta tecta habendi quaerit, si quae vetustate corruerunt reficere non cogitur: modica igitur refectio ad eum pertinet, quoniam et alia onera adgnoscit usu fructu legato: ut puta stipendium vel tributum vel salarium vel alimenta ab ea re relicta. et ita Marcellus libro tertio decimo scribit.
</p>

<p>
Dig. 7.1.7.3
</p>

<p>
Ulpianus 17 ad sab.
</p>

<p>
Cassius quoque scribit libro octavo iuris civilis fructuarium per arbitrum cogi reficere, quemadmodum adserere cogitur arbores: et aristo notat haec vera esse. neratius autem libro quarto membranarum ait non posse fructuarium prohiberi, quo minus reficiat, quia nec arare prohiberi potest aut colere: nec solum necessarias refectiones facturum, sed etiam voluptatis causa ut tectoria et pavimenta et similia facere, neque autem ampliare nec utile detrahere posse,
</p>

<p>
Dig. 7.1.8
</p>

<p>
Ulpianus 40 ad ed.
</p>

<p>
Quamvis melius repositurus sit: quae sententia vera est.
</p>

<p>
Dig. 7.1.9pr.
</p>

<p>
Ulpianus 17 ad sab.
</p>

<p>
Item si fundi usus fructus sit legatus, quidquid in fundo nascitur, quidquid inde percipi potest, ipsius fructus est, sic tamen ut boni viri arbitratu fruatur. nam et celsus libro octavo decimo digestorum scribit cogi eum posse recte colere.
</p>

<p>
Dig. 7.1.9.1
</p>

<p>
Ulpianus 17 ad sab.
</p>

<p>
Et si apes in eo fundo sint, earum quoque usus fructus ad eum pertinet.
</p>

<p>
Dig. 7.1.9.2
</p>

<p>
Ulpianus 17 ad sab.
</p>

<p>
Sed si lapidicinas habeat et lapidem caedere velit vel cretifodinas habeat vel harenas, omnibus his usurum sabinus ait quasi bonum patrem familias: quam sententiam puto veram.
</p>

<p>
Dig. 7.1.9.3
</p>

<p>
Ulpianus 17 ad sab.
</p>

<p>
Sed si haec metalla post usum fructum legatum sint inventa, cum totius agri relinquatur usus fructus, non partium, continentur legato.
</p>

<p>
Dig. 7.1.9.4
</p>

<p>
Ulpianus 17 ad sab.
</p>

<p>
Huic vicinus tractatus est, qui solet in eo quod accessit tractari: et placuit alluvionis quoque usum fructum ad fructuarium pertinere. sed si insula iuxta fundum in flumine nata sit, eius usum fructum ad fructuarium non pertinere pegasus scribit, licet proprietati accedat: esse enim veluti proprium fundum, cuius usus fructus ad te non pertineat. quae sententia non est sine ratione: nam ubi latitet incrementum, et usus fructus augetur, ubi autem apparet separatum, fructuario non accedit.
</p>

<p>
Dig. 7.1.9.5
</p>

<p>
Ulpianus 17 ad sab.
</p>

<p>
Aucupiorum quoque et venationum reditum cassius ait libro octavo iuris civilis ad fructuarium pertinere: ergo et piscationum.
</p>

<p>
Dig. 7.1.9.6
</p>

<p>
Ulpianus 17 ad sab.
</p>

<p>
Seminarii autem fructum puto ad fructuarium pertinere ita tamen, ut et vendere ei et seminare liceat: debet tamen conserendi agri causa seminarium paratum semper renovare quasi instrumentum agri, ut finito usu fructu domino restituatur.
</p>

<p>
Dig. 7.1.9.7
</p>

<p>
Ulpianus 17 ad sab.
</p>

<p>
Instrumenti autem fructum habere debet: vendendi tamen facultatem non habet. nam et si fundi usus fructus fuerit legatus et sit ager, unde palo in fundum, cuius usus fructus legatus est, solebat pater familias uti, vel salice vel harundine, puto fructuarium hactenus uti posse, ne ex eo vendat, nisi forte salicti ei vel silvae palaris vel harundineti usus fructus sit legatus: tunc enim et vendere potest. nam et trebatius scribit silvam caeduam et harundinetum posse fructuarium caedere, sicut pater familias caedebat, et vendere, licet pater familias non solebat vendere, sed ipse uti: ad modum enim referendum est, non ad qualitatem utendi.
</p>

<p>
Dig. 7.1.10
</p>

<p>
Pomponius 5 ad sab.
</p>

<p>
Ex silva caedua pedamenta et ramos ex arbore usufructuarium sumpturum: ex non caedua in vineam sumpturum, dum ne fundum deteriorem faciat.
</p>

<p>
Dig. 7.1.11
</p>

<p>
Paulus 2 epit. alf. Dig. 
</p>

<p>
Sed si grandes arbores essent, non posse eas caedere.
</p>

<p>
Dig. 7.1.12pr.
</p>

<p>
Ulpianus 17 ad sab.
</p>

<p>
Arboribus evolsis vel vi ventorum deiectis usque ad usum suum et villae posse usufructuarium ferre labeo ait: nec materia eum pro ligno usurum, si habeat unde utatur ligno. quam sententiam puto veram: alioquin et si totus ager sit hunc casum passus, omnes arbores auferret fructuarius: materiam tamen ipsum succidere quantum ad villae refectionem putat posse: quemadmodum calcem, inquit, coquere vel harenam fodere aliudve quid aedificio necessarium sumere.
</p>

<p>
Dig. 7.1.12.1
</p>

<p>
Ulpianus 17 ad sab.
</p>

<p>
Navis usu fructu legato navigandum mittendam puto, licet naufragii periculum immineat: navis etenim ad hoc paratur, ut naviget.
</p>

<p>
Dig. 7.1.12.2
</p>

<p>
Ulpianus 17 ad sab.
</p>

<p>
Usufructuarius vel ipse frui ea re vel alii fruendam concedere vel locare vel vendere potest: nam et qui locat utitur, et qui vendit utitur. sed et si alii precario concedat vel donet, puto eum uti atque ideo retinere usum fructum, et hoc cassius et pegasus responderunt et pomponius libro quinto ex sabino probat. non solum autem si ego locavero, retineo usum fructum, sed et si alius negotium meum gerens locaverit usum fructum, iulianus libro trigensimo quinto scripsit retinere me usum fructum. quid tamen si non locavero, sed absente et ignorante me negotium meum gerens utatur quis et fruatur? nihilo minus retineo usum fructum ( quod et pomponius libro quinto probat) per hoc, quod negotiorum gestorum actionem adquisivi.
</p>

<p>
Dig. 7.1.12.3
</p>

<p>
Ulpianus 17 ad sab.
</p>

<p>
De illo pomponius dubitat, si fugitivus, in quo meus usus fructus est, stipuletur aliquid ex re mea vel per traditionem accipiat: an per hoc ipsum, quasi utar, retineam usum fructum? magisque admitti retinere. nam saepe etiamsi praesentibus servis non utamur, tamen usum fructum retinemus: ut puta aegrotante servo vel infante, cuius operae nullae sunt, vel defectae senectutis homine: nam et si agrum aremus, licet tam sterilis sit, ut nullus fructus nascatur, retinemus usum fructum. iulianus tamen libro trigensimo quinto digestorum scribit, etiamsi non stipuletur quid servus fugitivus, retineri tamen usum fructum: nam qua ratione, inquit, retinetur a proprietario possessio, etiamsi in fuga servus sit, pari ratione etiam usus fructus retinetur.
</p>

<p>
Dig. 7.1.12.4
</p>

<p>
Ulpianus 17 ad sab.
</p>

<p>
Idem tractat: quid si quis possessionem eius nactus sit, an, quemadmodum a proprietario possideri desinit, ita etiam usus fructus amittatur? et primo quidem ait posse dici amitti usum fructum, sed licet amittatur, tamen dicendum, quod intra constitutum tempus ex re fructuarii stipulatus est, fructuario adquiri potest. per quod colligi posse dici, ne quidem si possideatur ab alio, amitti usum fructum, si modo mihi aliquid stipuletur, parvique referre, ab herede possideatur vel ab alio cui hereditas vendita sit vel cui proprietas legata sit, an a praedone: sufficere enim ad retinendum usum fructum esse affectum retinere volentis et servum nomine fructuarii aliquid facere: quae sententia habet rationem.
</p>

<p>
Dig. 7.1.12.5
</p>

<p>
Ulpianus 17 ad sab.
</p>

<p>
Iulianus libro trigensimo quinto digestorum tractat, si fur decerpserit vel desecuerit fructus maturos pendentes, cui condictione teneatur, domino fundi an fructuario? et putat, quoniam fructus non fiunt fructuarii, nisi ab eo percipiantur, licet ab alio terra separentur, magis proprietario condictionem competere, fructuario autem furti actionem, quoniam interfuit eius fructus non esse ablatos. Marcellus autem movetur eo, quod, si postea fructus istos nactus fuerit fructuarius, fortassis fiant eius: nam si fiunt, qua ratione hoc evenit? nisi ea, ut interim fierent proprietarii, mox adprehensi fructuarii efficientur, exemplo rei sub condicione legatae, quae interim heredis est, existente autem condicione ad legatarium transit. verum est enim condictionem competere proprietario: cum autem in pendenti est dominium ( ut ipse iulianus ait in fetu qui summittitur et in eo quod servus fructuarius per traditionem accepit nondum quidem pretio soluto, sed tamen ab eo satisfacto), dicendum est condictionem pendere magisque in pendenti esse dominium.
</p>

<p>
Dig. 7.1.13pr.
</p>

<p>
Ulpianus 18 ad sab.
</p>

<p>
Si cuius rei usus fructus legatus erit, dominus potest in ea re satisdationem desiderare, ut officio iudicis hoc fiat: nam sicuti debet fructuarius uti frui, ita et proprietatis dominus securus esse debet de proprietate. haec autem ad omnem usum fructum pertinere iulianus libro trigensimo octavo digestorum probat. si usus fructus legatus sit, non prius dandam actionem usufructuario, quam satisdederit se boni viri arbitratu usurum fruiturum: sed et si plures sint, a quibus usus fructus relictus est, singulis satisdari oportet.
</p>

<p>
Dig. 7.1.13.1
</p>

<p>
Ulpianus 18 ad sab.
</p>

<p>
Cum igitur de usu fructu agitur, non solum quod factum est arbitratur, sed etiam in futurum quemadmodum uti frui debet.
</p>

<p>
Dig. 7.1.13.2
</p>

<p>
Ulpianus 18 ad sab.
</p>

<p>
De praeteritis autem damnis fructuarius etiam lege aquilia tenetur et interdicto quod vi aut clam, ut iulianus ait: nam fructuarium quoque teneri his actionibus nec non furti certum est, sicut quemlibet alium, qui in aliena re tale quid commiserit. denique consultus, quo bonum fuit actionem polliceri praetorem, cum competat legis aquiliae actio, respondit, quia sunt casus, quibus cessat aquiliae actio, ideo iudicem dari, ut eius arbitratu utatur: nam qui agrum non proscindit, qui vites non subserit, item aquarum ductus conrumpi patitur, lege aquilia non tenetur. eadem et in usuario dicenda sunt.
</p>

<p>
Dig. 7.1.13.3
</p>

<p>
Ulpianus 18 ad sab.
</p>

<p>
Sed si inter duos fructuarios sit controversia, iulianus libro trigensimo octavo digestorum scribit aequissimum esse quasi communi dividundo iudicium dari vel stipulatione inter se eos cavere, qualiter fruantur: cur enim, inquit iulianus, ad arma et rixam procedere patiatur praetor, quos potest iurisdictione sua componere? quam sententiam celsus quoque libro vicensimo digestorum probat, et ego puto veram.
</p>

<p>
Dig. 7.1.13.4
</p>

<p>
Ulpianus 18 ad sab.
</p>

<p>
Fructuarius causam proprietatis deteriorem facere non debet, meliorem facere potest. et aut fundi est usus fructus legatus, et non debet neque arbores frugiferas excidere neque villam diruere nec quicquam facere in perniciem proprietatis. et si forte voluptarium fuit praedium, virdiaria vel gestationes vel deambulationes arboribus infructuosis opacas atque amoenas habens, non debebit deicere, ut forte hortos olitorios faciat vel aliud quid, quod ad reditum spectat.
</p>

<p>
Dig. 7.1.13.5
</p>

<p>
Ulpianus 18 ad sab.
</p>

<p>
Inde est quaesitum, an lapidicinas vel cretifodinas vel harenifodinas ipse instituere possit: et ego puto etiam ipsum instituere posse, si non agri partem necessariam huic rei occupaturus est. proinde venas quoque lapidicinarum et huiusmodi metallorum inquirere poterit: ergo et auri et argenti et sulpuris et aeris et ferri et ceterorum fodinas vel quas pater familias instituit exercere poterit vel ipse instituere, si nihil agriculturae nocebit. et si forte in hoc quod instituit plus reditus sit quam in vineis vel arbustis vel olivetis quae fuerunt, forsitan etiam haec deicere poterit, si quidem ei permittitur meliorare proprietatem.
</p>

<p>
Dig. 7.1.13.6
</p>

<p>
Ulpianus 18 ad sab.
</p>

<p>
Si tamen quae instituit usufructuarius aut caelum corrumpant agri aut magnum apparatum sint desideratura opificum forte vel legulorum, quae non potest sustinere proprietarius, non videbitur viri boni arbitratu frui: sed nec aedificium quidem positurum in fundo, nisi quod ad fructum percipiendum necessarium sit.
</p>

<p>
Dig. 7.1.13.7
</p>

<p>
Ulpianus 18 ad sab.
</p>

<p>
Sed si aedium usus fructus legatus sit, nerva filius et lumina immittere eum posse ait: sed et colores et picturas et marmora poterit et sigilla et si quid ad domus ornatum. sed neque diaetas transformare vel coniungere aut separare ei permittetur, vel aditus posticasve vertere, vel refugia aperire, vel atrium mutare, vel virdiaria ad alium modum convertere: excolere enim quod invenit potest qualitate aedium non immutata. item nerva eum, cui aedium usus fructus legatus sit, altius tollere non posse, quamvis lumina non obscurentur, quia tectum magis turbatur: quod labeo etiam in proprietatis domino scribit. idem nerva nec obstruere eum posse.
</p>

<p>
Dig. 7.1.13.8
</p>

<p>
Ulpianus 18 ad sab.
</p>

<p>
Item si domus usus fructus legatus sit, meritoria illic facere fructuarius non debet nec per cenacula dividere domum: atquin locare potest, sed oportebit quasi domum locare. nec balineum ibi faciendum est. quod autem dicit meritoria non facturum ita accipe quae volgo deversoria vel fullonica appellant. ego quidem, et si balineum sit in domo usibus dominicis solitum vacare in intima parte domus vel inter diaetas amoenas, non recte nec ex boni viri arbitratu facturum, si id locare coeperit, ut publice lavet, non magis quam si domum ad stationem iumentorum locaverit, aut si stabulum quod erat ^ orat^ domus iumentis et carruchis vacans, pistrino locaverit,
</p>

<p>
Dig. 7.1.14
</p>

<p>
Paulus 3 ad sab.
</p>

<p>
Licet multo minus ex ea re fructum percipiat.
</p>

<p>
Dig. 7.1.15pr.
</p>

<p>
Ulpianus 18 ad sab.
</p>

<p>
Sed si quid inaedificaverit, postea eum neque tollere hoc neque refigere posse: refixa plane posse vindicare.
</p>

<p>
Dig. 7.1.15.1
</p>

<p>
Ulpianus 18 ad sab.
</p>

<p>
Mancipiorum quoque usus fructus legato non debet abuti, sed secundum condicionem eorum uti: nam si librarium rus mittat et qualum et calcem portare cogat, histrionem balniatorem faciat, vel de symphonia atriensem, vel de palaestra stercorandis latrinis praeponat, abuti videbitur proprietate.
</p>

<p>
Dig. 7.1.15.2
</p>

<p>
Ulpianus 18 ad sab.
</p>

<p>
Sufficienter autem alere et vestire debet secundum ordinem et dignitatem mancipiorum.
</p>

<p>
Dig. 7.1.15.3
</p>

<p>
Ulpianus 18 ad sab.
</p>

<p>
Et generaliter labeo ait in omnibus rebus mobilibus modum eum tenere debere, ne sua feritate vel saevitia ea corrumpat: alioquin etiam lege aquilia eum conveniri.
</p>

<p>
Dig. 7.1.15.4
</p>

<p>
Ulpianus 18 ad sab.
</p>

<p>
Et si vestimentorum usus fructus legatus sit non sic, ut quantitatis usus fructus legetur, dicendum est ita uti eum debere, ne abutatur: nec tamen locaturum, quia vir bonus ita non uteretur.
</p>

<p>
Dig. 7.1.15.5
</p>

<p>
Ulpianus 18 ad sab.
</p>

<p>
Proinde etsi scaenicae vestis usus fructus legetur vel aulaei vel alterius apparatus, alibi quam in scaena non utetur, sed an et locare possit, videndum est: et puto locaturum, et licet testator commodare, non locare fuerit solitus, tamen ipsum fructuarium locaturum tam scaenicam quam funebrem vestem.
</p>

<p>
Dig. 7.1.15.6
</p>

<p>
Ulpianus 18 ad sab.
</p>

<p>
Proprietatis dominus non debebit impedire fructuarium ita utentem, ne deteriorem eius condicionem faciat. de quibusdam plane dubitatur, si eum uti prohibeat, an iure id faciat: ut puta doleis, si forte fundi usus fructus sit legatus, et putant quidam, etsi defossa sint, uti prohibendum: idem et in seriis et in cuppis et in cadis et amphoris putant: idem et in specularibus, si domus usus fructus legetur. sed ego puto, nisi sit contraria voluntas, etiam instrumentum fundi vel domus contineri.
</p>

<p>
Dig. 7.1.15.7
</p>

<p>
Ulpianus 18 ad sab.
</p>

<p>
Sed nec servitutem imponere fundo potest proprietarius nec amittere servitutem: adquirere plane servitutem eum posse etiam invito fructuario iulianus scripsit. quibus consequenter fructuarius quidem adquirere fundo servitutem non potest, retinere autem potest: et si forte fuerint non utente fructuario amissae, hoc quoque nomine tenebitur. proprietatis dominus ne quidem consentiente fructuario servitutem imponere potest,
</p>

<p>
Dig. 7.1.16
</p>

<p>
Paulus 3 ad sab.
</p>

<p>
Nisi per quam deterior fructuarii condicio non fiat, veluti si talem servitutem vicino concesserit ius sibi non esse altius tollere.
</p>

<p>
Dig. 7.1.17pr.
</p>

<p>
Ulpianus 18 ad sab.
</p>

<p>
Locum autem religiosum facere potest consentiente usufructuario: et hoc verum est favore religionis. sed interdum et solus proprietatis dominus locum religiosum facere potest: finge enim eum testatorem inferre, cum non esset tam oportune, ubi sepeliretur.
</p>

<p>
Dig. 7.1.17.1
</p>

<p>
Ulpianus 18 ad sab.
</p>

<p>
Ex eo, ne deteriorem condicionem fructuarii faciat proprietarius, solet quaeri, an servum dominus coercere possit. et aristo apud cassium notat plenissimam eum coercitionem habere, si modo sine dolo malo faciat: quamvis usufructuarius nec contrariis quidem ministeriis aut inusitatis artificium eius corrumpere possit nec servum cicatricibus deformare.
</p>

<p>
Dig. 7.1.17.2
</p>

<p>
Ulpianus 18 ad sab.
</p>

<p>
Proprietarius autem et servum noxae dedere poterit, si hoc sine dolo malo faciat, quoniam noxae deditio iure non peremit usum fructum, non magis quam usucapio proprietatis, quae post constitutum usum fructum contingit. debebit plane denegari usus fructus persecutio, si ei qui noxae accepit litis aestimatio non offeratur a fructuario.
</p>

<p>
Dig. 7.1.17.3
</p>

<p>
Ulpianus 18 ad sab.
</p>

<p>
Si quis servum occiderit, utilem actionem exemplo aquiliae fructuario dandam numquam dubitavi.
</p>

<p>
Dig. 7.1.18
</p>

<p>
Paulus 3 ad sab.
</p>

<p>
Agri usu fructu legato in locum demortuarum arborum aliae substituendae sunt et priores ad fructuarium pertinent.
</p>

<p>
Dig. 7.1.19pr.
</p>

<p>
Pomponius 5 ad sab.
</p>

<p>
Proculus putat insulam posse ita legari, ut ei servitus imponatur, quae alteri insulae hereditariae debeatur, hoc modo: " si ille heredi meo promiserit per se non fore, quo altius ea aedificia tollantur, tum ei eorum aedificiorum usum fructum do lego" vel sic: " aedium illarum, quoad altius, quam uti nunc sunt, aedificatae non erunt, illi usum fructum do lego. "
</p>

<p>
Dig. 7.1.19.1
</p>

<p>
Pomponius 5 ad sab.
</p>

<p>
Si arbores vento deiectas dominus non tollat, per quod incommodior is sit usus fructus vel iter, suis actionibus usufructuario cum eo experiundum.
</p>

<p>
Dig. 7.1.20
</p>

<p>
Ulpianus 18 ad sab.
</p>

<p>
Si quis ita legaverit: " fructus annuos fundi corneliani gaio maevio do lego", perinde accipi debet hic sermo ac si usus fructus fundi esset legatus.
</p>

<p>
Dig. 7.1.21
</p>

<p>
Ulpianus 17 ad sab.
</p>

<p>
Si servi usus fructus sit legatus, quidquid is ex opera sua adquirit vel ex re fructuarii, ad eum pertinet, sive stipuletur sive ei possessio fuerit tradita. si vero heres institutus sit vel legatum acceperit, labeo distinguit, cuius gratia vel heres instituitur vel legatum acceperit.
</p>

<p>
Dig. 7.1.22
</p>

<p>
Ulpianus 18 ad sab.
</p>

<p>
Sed et si quid donetur servo, in quo usus fructus alterius est, quaeritur, quid fieri oporteat. et in omnibus istis, si quidem contemplatione fructuarii aliquid ei relictum vel donatum est, ipsi adquiret: sin vero proprietarii, proprietario: si ipsius servi, adquiretur domino, nec distinguimus, unde cognitum eum et cuius merito habuit, qui donavit vel reliquit. sed et si condicionis implendae causa quid servus fructuarius consequatur et constiterit contemplatione fructuarii eam condicionem adscriptam, dicendum est ipsi adquiri: nam et in mortis causa donatione idem dicendum est.
</p>

<p>
Dig. 7.1.23pr.
</p>

<p>
Ulpianus 17 ad sab.
</p>

<p>
Sed sicuti stipulando fructuario adquirit, ita etiam paciscendo eum adquirere exceptionem fructuario iulianus libro trigensimo digestorum scribit. idemque et si acceptum rogaverit, liberationem ei parere.
</p>

<p>
Dig. 7.1.23.1
</p>

<p>
Ulpianus 17 ad sab.
</p>

<p>
Quoniam autem diximus quod ex operis adquiritur ad fructuarium pertinere, sciendum est etiam cogendum eum operari: etenim modicam quoque castigationem fructuario competere sabinus respondit et cassius libro octavo iuris civilis scripsit, ut neque torqueat, neque flagellis caedat.
</p>

<p>
Dig. 7.1.24
</p>

<p>
Paulus 10 ad sab.
</p>

<p>
Si quis donaturus usufructuario spoponderit servo in quem usum fructum habet stipulanti, ipsi usufructuario obligabitur, quia ut ei servus talis stipulari possit, usitatum est.
</p>

<p>
Dig. 7.1.25pr.
</p>

<p>
Ulpianus 18 ad sab.
</p>

<p>
Sed et si quid stipuletur sibi aut sticho servo fructuario donandi causa, dum vult fructuario praestitum, dicendum, si ei solvatur, fructuario adquiri.
</p>

<p>
Dig. 7.1.25.1
</p>

<p>
Ulpianus 18 ad sab.
</p>

<p>
Interdum tamen in pendenti est, cui adquirat iste fructuarius servus: ut puta si servum emit et per traditionem accepit necdum pretium numeravit, sed tantummodo pro eo fecit satis, interim cuius sit, quaeritur. et iulianus libro trigensimo quinto digestorum scripsit in pendenti esse dominium eius et numerationem pretii declaraturam, cuius sit: nam si ex re fructuarii, retro fructuarii fuisse. idemque est et si forte stipulatus sit servus numeraturus pecuniam: nam numeratio declarabit, cui sit adquisita stipulatio. ergo ostendimus in pendenti esse dominium, donec pretium numeretur. quid ergo si amisso usu fructu tunc pretium numeretur? iulianus quidem libro trigensimo quinto digestorum scripsit adhuc interesse, unde sit pretium numeratum: Marcellus vero et mauricianus amisso usu fructu iam putant dominium adquisitum proprietatis domino: sed iuliani sententia humanior est. quod si ex re utriusque pretium fuerit solutum, ad utrumque dominium pertinere iulianus scripsit, scilicet pro rata pretii soluti. quid tamen si forte simul solverit ex re utriusque, ut puta decem milia pretii nomine debebat et dena solvit ex re singulorum: cui magis servus adquirat? si numeratione solvat, intererit, cuius priores nummos solvat: nam quos postea solverit, aut vindicabit aut, si fuerint nummi consumpti, ad condictionem pertinent: si vero simul in sacculo solvit, nihil fecit accipientis et ideo nondum adquisisse cuiquam dominium videtur, quia cum plus pretium solvit servus, non faciet nummos accipientis.
</p>

<p>
Dig. 7.1.25.2
</p>

<p>
Ulpianus 18 ad sab.
</p>

<p>
Si operas suas iste servus locaverit et in annos singulos certum aliquid stipuletur, eorum quidem annorum stipulatio, quibus usus fructus mansit, adquiretur fructuario, sequentium vero stipulatio ad proprietarium transit semel adquisita fructuario, quamvis non soleat stipulatio semel cui quaesita ad alium transire nisi ad heredem vel adrogatorem. proinde si forte usus fructus in annos singulos fuerit legatus et iste servus operas suas locavit et stipulatus est ut supra scriptum est, prout capitis minutione amissus fuerit usus fructus, mox restitutus, ambulabit stipulatio profectaque ad heredem redibit ad fructuarium.
</p>

<p>
Dig. 7.1.25.3
</p>

<p>
Ulpianus 18 ad sab.
</p>

<p>
Quaestionis est, an id quod adquiri fructuario non potest proprietario adquiratur. et iulianus quidem libro trigensimo quinto digestorum scripsit, quod fructuario adquiri non potest proprietario quaeri. denique scribit eum, qui ex re fructuarii stipuletur nominatim proprietario vel iussu eius, ipsi adquirere. contra autem nihil agit, si non ex re fructuarii nec ex operis suis fructuario stipuletur.
</p>

<p>
Dig. 7.1.25.4
</p>

<p>
Ulpianus 18 ad sab.
</p>

<p>
Servus fructuarius si usum fructum in se dari stipuletur aut sine nomine aut nominatim proprietario, ipsi adquirit exemplo servi communis, qui stipulando rem alteri ex dominis cuius res est, nihil agit, quoniam rem suam stipulando quis nihil agit, alteri stipulando adquirit solidum.
</p>

<p>
Dig. 7.1.25.5
</p>

<p>
Ulpianus 18 ad sab.
</p>

<p>
Idem iulianus eodem libro scripsit: si servo fructuarius operas eius locaverit, nihil agit: nam et si ex re mea, inquit, a me stipulatus sit, nihil agit, non magis quam servus alienus bona fide mihi serviens idem agendo domino quicquam adquirit. simili modo, ait, ne quidem si rem meam a me fructuario conducat, me non obligabit. et regulariter definiit: quod quis ab alio stipulando mihi adquirit, id a me stipulando nihil agit: nisi forte, inquit, nominatim domino suo stipuletur a me vel conducat.
</p>

<p>
Dig. 7.1.25.6
</p>

<p>
Ulpianus 18 ad sab.
</p>

<p>
Si duos fructuarios proponas et ex alterius re servus sit stipulatus, quaeritur, utrum totum an pro parte, qua habet usum fructum, ei quaeratur. nam et in duobus bonae fidei possessoribus hoc idem est apud scaevolam agitatum libro secundo quaestionum, et ait volgo creditum rationemque hoc facere, ut si ex re alterius stipuletur, partem ei dumtaxat quaeri, partem domino: quod si nominatim sit stipulatus, nec dubitari debere, quin adiecto nomine solidum ei quaeratur. idemque ait et si iussu eius stipuletur, quoniam iussum pro nomine accipimus. idem et in fructuariis erit dicendum, ut quo casu non totum adquiretur fructuario, proprietatis domino erit quaesitum, quoniam ex re fructuarii quaeri ei posse ostendimus.
</p>

<p>
Dig. 7.1.25.7
</p>

<p>
Ulpianus 18 ad sab.
</p>

<p>
Quod autem diximus ex re fructuarii vel ex operis posse adquirere, utrum tunc locum habeat, quotiens iure legati usus fructus sit constitutus, an et si per traditionem vel stipulationem vel alium quemcumque modum, videndum. et vera est pegasi sententia, quam et iulianus libro sexto decimo secutus est, omni fructuario adquiri.
</p>

<p>
Dig. 7.1.26
</p>

<p>
Paulus 3 ad sab.
</p>

<p>
Si operas suas locaverit servus fructuarius et imperfecto tempore locationis usus fructus interierit, quod superest ad proprietarium pertinebit. sed et si ab initio certam summam propter operas certas stipulatus fuerit, capite deminuto eo idem dicendum est.
</p>

<p>
Dig. 7.1.27pr.
</p>

<p>
Ulpianus 18 ad sab.
</p>

<p>
Si pendentes fructus iam maturos reliquisset testator, fructuarius eos feret, si die legati cedente adhuc pendentes deprehendisset: nam et stantes fructus ad fructuarium pertinent.
</p>

<p>
Dig. 7.1.27.1
</p>

<p>
Ulpianus 18 ad sab.
</p>

<p>
Si dominus solitus fuit tabernis ad merces suas uti vel ad negotiationem, utique permittetur fructuario locare eas et ad alias merces, et illud solum observandum, ne vel abutatur usufructuarius vel contumeliose iniurioseve utatur usu fructu.
</p>

<p>
Dig. 7.1.27.2
</p>

<p>
Ulpianus 18 ad sab.
</p>

<p>
Si servi usus fructus legatus est, cuius testator quasi ministerio vacuo utebatur, si eum disciplinis vel arte instituerit usufructuarius, arte eius vel peritia utetur.
</p>

<p>
Dig. 7.1.27.3
</p>

<p>
Ulpianus 18 ad sab.
</p>

<p>
Si quid cloacarii nomine debeatur vel si quid ob formam aquae ductus, quae per agrum transit, pendatur, ad onus fructuarii pertinebit: sed et si quid ad collationem viae, puto hoc quoque fructuarium subiturum: ergo et quod ob transitum exercitus confertur ex fructibus: sed et si quid municipio, nam solent possessores certam partem fructuum municipio viliori pretio addicere: solent et fisco fusiones praestare. haec onera ad fructuarium pertinebunt.
</p>

<p>
Dig. 7.1.27.4
</p>

<p>
Ulpianus 18 ad sab.
</p>

<p>
Si qua servitus imposita est fundo, necesse habebit fructuarius sustinere: unde et si per stipulationem servitus debeatur, idem puto dicendum.
</p>

<p>
Dig. 7.1.27.5
</p>

<p>
Ulpianus 18 ad sab.
</p>

<p>
Sed et si servus sub poena emptus sit interdictis certis quibusdam, an si usus fructus eius fuerit legatus, observare haec fructuarius debeat ? et puto debere eum observare: alioquin non boni viri arbitratu utitur et fruitur.
</p>

<p>
Dig. 7.1.28
</p>

<p>
Pomponius 5 ad sab.
</p>

<p>
Nomismatum aureorum vel argenteorum veterum, quibus pro gemmis uti solent, usus fructus legari potest.
</p>

<p>
Dig. 7.1.29
</p>

<p>
Ulpianus 18 ad sab.
</p>

<p>
Omnium bonorum usum fructum posse legari, nisi excedat dodrantis aestimationem, celsus libro trigensimo secundo digestorum et iulianus libro sexagensimo primo scribit: et est verius.
</p>

<p>
Dig. 7.1.30
</p>

<p>
Paulus 3 ad sab.
</p>

<p>
Si is, qui binas aedes habeat, aliarum usum fructum legaverit, posse heredem Marcellus scribit alteras altius tollendo obscurare luminibus, quoniam habitari potest etiam obscuratis aedibus. quod usque adeo temperandum est, ut non in totum aedes obscurentur, sed modicum lumen, quod habitantibus sufficit, habeant.
</p>

<p>
Dig. 7.1.31
</p>

<p>
Paulus 10 ad sab.
</p>

<p>
Ex re fructuarii etiam id intellegitur, quod ei fructuarius donaverit concesseritve vel ex administratione rerum eius compendii servus fecerit.
</p>

<p>
Dig. 7.1.32
</p>

<p>
Pomponius 33 ad sab.
</p>

<p>
Si quis unas aedes, quas solas habet, vel fundum tradit, excipere potest id, quod personae, non praedii est, veluti usum et usum fructum. sed et si excipiat, ut pascere sibi vel inhabitare liceat, valet exceptio, cum ex multis saltibus pastione fructus perciperetur. et habitationis exceptione, sive temporali sive usque ad mortem eius qui excepit, usus videtur exceptus.
</p>

<p>
Dig. 7.1.33pr.
</p>

<p>
Papinianus 17 quaest.
</p>

<p>
Si titio fructus, maevio proprietas legata sit et vivo testatore titius decedat, nihil apud scriptum heredem relinquetur: et id neratius quoque respondit.
</p>

<p>
Dig. 7.1.33.1
</p>

<p>
Papinianus 17 quaest.
</p>

<p>
Usum fructum in quibusdam casibus non partis effectum optinere convenit: unde si fundi vel fructus portio petatur et absolutione secuta postea pars altera quae adcrevit vindicetur, in lite quidem proprietatis iudicatae rei exceptionem obstare, in fructus vero non obstare scribit iulianus, quoniam portio fundi velut alluvio portioni, personae fructus adcresceret.
</p>

<p>
Dig. 7.1.34pr.
</p>

<p>
Iulianus 35 Dig. 
</p>

<p>
Quotiens duobus usus fructus legatur ita, ut alternis annis utantur fruantur, si quidem ita legatus fuerit " titio et maevio", potest dici priori titio, deinde maevio legatum datum. si vero duo eiusdem nominis fuerint et ita scriptum fuerit " titiis usum fructum alternis annis do": nisi consenserint, uter eorum prior utatur, invicem sibi impedient. quod si titius eo anno, quo frueretur, proprietatem accepisset, interim legatum non habebit, sed ad maevium alternis annis usus fructus pertinebit: et si titius proprietatem alienasset, habebit eum usum fructum, quia et si sub condicione usus fructus mihi legatus fuerit et interim proprietatem ab herede accepero, pendente autem condicione eandem alienavero, ad legatum admittar.
</p>

<p>
Dig. 7.1.34.1
</p>

<p>
Iulianus 35 Dig. 
</p>

<p>
Si colono tuo usum fructum fundi legaveris, usum fructum vindicabit et cum herede tuo aget ex conducto et consequetur, ut neque mercedes praestet et impensas, quas in culturam fecerat, recipiat.
</p>

<p>
Dig. 7.1.34.2
</p>

<p>
Iulianus 35 Dig. 
</p>

<p>
Universorum bonorum an singularum rerum usus fructus legetur, hactenus interesse puto, quod, si aedes incensae fuerint, usus fructus specialiter aedium legatus peti non potest, bonorum autem usu fructu legato areae usus fructus peti poterit: quoniam qui bonorum suorum usum fructum legat, non solum eorum, quae in specie sunt, sed et substantiae omnis usum fructum legare videtur: in substantia autem bonorum etiam area est.
</p>

<p>
Dig. 7.1.35pr.
</p>

<p>
Iulianus 1 ad urs. ferocem.
</p>

<p>
Si usus fructus legatus est, sed heres scriptus ob hoc tardius adit, ut tardius ad legatum perveniretur, hoc quoque praestabitur, ut sabino placuit.
</p>

<p>
Dig. 7.1.35.1
</p>

<p>
Iulianus 1 ad urs. ferocem.
</p>

<p>
Usus fructus servi mihi legatus est isque, cum ego uti frui desissem, liber esse iussus est: deinde ego ab herede aestimationem legati tuli: nihilo magis eum liberum fore sabinus respondit ( namque videri me uti frui homine, pro quo aliquam rem habeam), condicionem autem eius libertatis eandem manere, ita ut mortis meae aut capitis deminutionis interventu liber futurus esset.
</p>

<p>
Dig. 7.1.36pr.
</p>

<p>
Africanus 5 quaest.
</p>

<p>
Qui usum fructum areae legaverat, insulam ibi aedificavit: ea vivo eo decidit vel deusta est: usum fructum deberi existimavit. contra autem non idem iuris esse, si insulae usu fructu legato area, deinde insula facta sit. idemque esse, et si scyphorum usus fructus legatus sit, deinde massa facta et iterum scyphi: licet enim pristina qualitas scyphorum restituta sit, non tamen illos esse, quorum usus fructus legatus sit.
</p>

<p>
Dig. 7.1.36.1
</p>

<p>
Africanus 5 quaest.
</p>

<p>
Stipulatus sum de titio fundum cornelianum detracto usu fructu: titius decessit: quaesitum est, quid mihi heredem eius praestare oportet. respondit referre, qua mente usus fructus exceptus sit: nam si quidem hoc actum est, ut in cuiuslibet persona usus fructus constitueretur, solam proprietatem heredem debiturum: sin autem id actum sit, ut promissori dumtaxat usus fructus reciperetur, plenam proprietatem heredem eius debiturum. hoc ita se habere manifestius in causa legatorum apparere: etenim si heres, a quo detracto usu fructu proprietas legata sit, priusquam ex testamento ageretur, decesserit, minus dubitandum, quin heres eius plenam proprietatem sit debiturus. idemque et si sub condicione similiter legatum sit et pendente condicione heres decessit.
</p>

<p>
Dig. 7.1.36.2
</p>

<p>
Africanus 5 quaest.
</p>

<p>
Usus fructus servi titio legatus est: cum per heredem staret, quo minus praestaretur, servus mortuus est: aliud dici non posse ait, quam in id obligatum esse heredem, quanti legatarii intersit moram factam non esse, ut scilicet ex eo tempore in diem, in quo servus sit mortuus, usus fructus aestimetur. cui illud quoque consequens esse, ut si ipse titius moriatur, similiter ex eo tempore, quo mora sit facta, in diem mortis aestimatio usus fructus heredi eius praestaretur.
</p>

<p>
Dig. 7.1.37
</p>

<p>
Africanus 7 quaest.
</p>

<p>
Quaesitum est, si, cum in annos decem proximos usum fructum de te dari stipulatus essem, per te steterit quo minus dares et quinquennium transierit, quid iuris sit. item si stichi decem annorum proximorum operas de te dari stipulatus sim et similiter quinquennium praeteriit. respondit eius temporis usum fructum et operas recte peti, quod per te transactum est quo minus darentur.
</p>

<p>
Dig. 7.1.38
</p>

<p>
Marcianus 3 inst.
</p>

<p>
Non utitur usufructuarius, si nec ipse utatur nec nomine eius alius, puta qui emit vel qui conduxit vel cui donatus est vel qui negotium eius gerit. plane illud interest, quod, si vendidero usum fructum, etiamsi emptor non utatur, videor usum fructum retinere,
</p>

<p>
Dig. 7.1.39
</p>

<p>
Gaius 7 ad ed. provinc.
</p>

<p>
Quia qui pretio fruitur, non minus habere intellegitur, quam qui principali re utitur fruitur.
</p>

<p>
Dig. 7.1.40
</p>

<p>
Marcianus 3 inst.
</p>

<p>
Quod si donavero, non alias retineo, nisi ille utatur.
</p>

<p>
Dig. 7.1.41pr.
</p>

<p>
Marcianus 7 inst.
</p>

<p>
Statuae et imaginis usum fructum posse relinqui magis est, quia et ipsae habent aliquam utilitatem, si quo loco oportuno ponantur.
</p>

<p>
Dig. 7.1.41.1
</p>

<p>
Marcianus 7 inst.
</p>

<p>
Licet praedia quaedam talia sint, ut magis in ea impendamus, quam de illis adquiramus, tamen usus fructus eorum relinqui potest.
</p>

<p>
Dig. 7.1.42pr.
</p>

<p>
Florus 11 inst.
</p>

<p>
Si alii usus, alii fructus eiusdem rei legetur, id percipiet fructuarius, quod usuario supererit: nec minus et ipse fruendi causa et usum habebit.
</p>

<p>
Dig. 7.1.42.1
</p>

<p>
Florus 11 inst.
</p>

<p>
Rerum an aestimationis usus fructus tibi legetur, interest: nam si quidem rerum legetur, deducto eo, quod praeterea tibi legatum est, ex reliquis bonis usum fructum feres: sin autem aestimationis usus fructus legatus est, id quoque aestimabitur, quod praeterea tibi legatum est. nam saepius idem legando non ampliat testator legatum: re autem legata etiam aestimationem eius legando ampliare legatum possumus.
</p>

<p>
Dig. 7.1.43
</p>

<p>
Ulpianus 7 reg.
</p>

<p>
Etiam partis bonorum usus fructus legari potest. si tamen non sit specialiter facta partis mentio, dimidia pars bonorum continetur.
</p>

<p>
Dig. 7.1.44
</p>

<p>
Nerva 3 membr.
</p>

<p>
Usufructuarius novum tectorium parietibus, qui rudes fuissent, imponere non potest, quia tametsi meliorem excolendo aedificium domini causam facturus esset, non tamen id iure suo facere potest, aliudque est tueri quod accepisset an novum faceret.
</p>

<p>
Dig. 7.1.45
</p>

<p>
Gaius 7 ad ed. provinc.
</p>

<p>
Sicut impendia cibariorum in servum, cuius usus fructus ad aliquem pertinet, ita et valetudinis impendia ad eum respicere natura manifestum est.
</p>

<p>
Dig. 7.1.46pr.
</p>

<p>
Paulus 9 ad plaut.
</p>

<p>
Si extraneo scripto et emancipato praeterito matri defuncti deducto usu fructu proprietas legata sit, petita contra tabulas bonorum possessione plena proprietas pietatis respectu matri praestanda est.
</p>

<p>
Dig. 7.1.46.1
</p>

<p>
Paulus 9 ad plaut.
</p>

<p>
Si testator iusserit, ut heres reficeret insulam, cuius usum fructum legavit, potest fructuarius ex testamento agere, ut heres reficeret.
</p>

<p>
Dig. 7.1.47
</p>

<p>
Pomponius 5 ex plaut.
</p>

<p>
Quod si heres hoc non fecisset et ob id fructuarius frui non potuisset, heres etiam fructuarii eo nomine habebit actionem, quanti fructuarii interfuisset non cessasse heredem, licet usus fructus morte eius interisset.
</p>

<p>
Dig. 7.1.48pr.
</p>

<p>
Paulus 9 ad plaut.
</p>

<p>
Si absente fructuario heres quasi negotium eius gerens reficiat, negotiorum gestorum actionem adversus fructuarium habet, tametsi sibi in futurum heres prospiceret. sed si paratus sit recedere ab usu fructu fructuarius, non est cogendus reficere, sed actione negotiorum gestorum liberatur.
</p>

<p>
Dig. 7.1.48.1
</p>

<p>
Paulus 9 ad plaut.
</p>

<p>
Silvam caeduam, etiamsi intempestive caesa sit, in fructu esse constat, sicut olea immatura lecta, item faenum immaturum caesum in fructu est.
</p>

<p>
Dig. 7.1.49
</p>

<p>
Pomponius 7 ad plaut.
</p>

<p>
Si mihi et tibi a sempronio et mucio heredibus usus fructus legatus sit, ego in partem sempronii quadrantem, in partem mucii alterum quadrantem habebo, tu item in utriusque parte eorum quadrantes habes.
</p>

<p>
Dig. 7.1.50
</p>

<p>
Paulus 3 ad vitell.
</p>

<p>
Titius maevio fundum tusculanum reliquit eiusque fidei commisit, ut eiusdem fundi partis dimidiae usum fructum titiae praestaret: maevius villam vetustate corruptam necessariam cogendis et conservandis fructibus aedificavit: quaesitum est, an sumptus partem pro portione usus fructus titia adgnoscere debeat. respondit scaevola, si priusquam usus fructus praestaretur, necessario aedificasset, non alias cogendum restituere quam eius sumptus ratio haberetur.
</p>

<p>
Dig. 7.1.51
</p>

<p>
Modestinus 9 diff.
</p>

<p>
Titio " cum morietur" usus fructus inutiliter legari intellegitur, in id tempus videlicet collatus, quo ^ qua^ a persona discedere incipit.
</p>

<p>
Dig. 7.1.52
</p>

<p>
Modestinus 9 reg.
</p>

<p>
Usu fructu relicto si tributa eius rei praestentur, ea usufructuarium praestare debere dubium non est, nisi specialiter nomine fideicommissi testatori placuisse probetur haec quoque ab herede dari.
</p>

<p>
Dig. 7.1.53
</p>

<p>
Iavolenus 2 epist.
</p>

<p>
Si cui insulae usus fructus legatus est, quamdiu quaelibet portio eius insulae remanet, totius soli usum fructum retinet.
</p>

<p>
Dig. 7.1.54
</p>

<p>
Iavolenus 3 epist.
</p>

<p>
Sub condicione usus fructus fundi a te herede titio legatus est: tu fundum mihi vendidisti et tradidisti detracto usu fructu: quaero, si non extiterit condicio, aut extiterit et interiit usus fructus, ad quem pertineat. respondit: intellego te de usu fructu quaerere qui legatus est: itaque si condicio eius legati extiterit, dubium non est, quin ad legatarium is usus fructus pertineat et si aliquo casu ab eo amissus fuerit, ad proprietatem fundi revertatur: quod si condicio non extiterit, usus fructus ad heredem pertinebit, ita ut in eius persona omnia eadem serventur, quae ad amittendum usum fructum pertinent et servari solent. ceterum in eiusmodi venditione spectandum id erit, quod inter ementem vendentemque convenerit, ut, si apparuerit legati causa eum usum fructum exceptum esse, etiamsi condicio non extiterit, restitui a venditore emptori debeat.
</p>

<p>
Dig. 7.1.55
</p>

<p>
Pomponius 26 ad q. muc.
</p>

<p>
Si infantis usus tantummodo legatus sit, etiamsi nullus interim sit, cum tamen infantis aetatem excesserit, esse incipit.
</p>

<p>
Dig. 7.1.56
</p>

<p>
Gaius 17 ad ed. provinc.
</p>

<p>
An usus fructus nomine actio municipibus dari debeat, quaesitum est: periculum enim esse videbatur, ne perpetuus fieret, quia neque morte nec facile capitis deminutione periturus est, qua ratione proprietas inutilis esset futura semper abscedente usu fructu. sed tamen placuit dandam esse actionem. unde sequens dubitatio est, quousque tuendi essent in eo usu fructu municipes: et placuit centum annos tuendos esse municipes, quia is finis vitae longaevi hominis est.
</p>

<p>
Dig. 7.1.57pr.
</p>

<p>
Papinianus 7 resp.
</p>

<p>
Dominus fructuario praedium, quod ei per usum fructum serviebat, legavit, idque praedium aliquamdiu possessum legatarius restituere filio, qui causam inofficiosi testamenti recte pertulerat, coactus est: mansisse fructus ius integrum ex post facto apparuit.
</p>

<p>
Dig. 7.1.57.1
</p>

<p>
Papinianus 7 resp.
</p>

<p>
Per fideicommissum fructu praediorum ob alimenta libertis relicto partium emolumentum ex persona vita decedentium ad dominum proprietatis recurrit.
</p>

<p>
Dig. 7.1.58pr.
</p>

<p>
Scaevola 3 resp.
</p>

<p>
Defuncta fructuaria mense decembri iam omnibus fructibus, qui in his agris nascuntur, mense octobri per colonos sublatis quaesitum est, utrum pensio heredi fructuariae solvi deberet, quamvis fructuaria ante kalendas martias, quibus pensiones inferri debeant, decesserit, an dividi debeat inter heredem fructuariae et rem publicam, cui proprietas legata est. respondi rem publicam quidem cum colono nullam actionem habere, fructuariae vero heredem sua die secundum ea quae proponerentur integram pensionem percepturum.
</p>

<p>
Dig. 7.1.58.1
</p>

<p>
Scaevola 3 resp.
</p>

<p>
" sempronio do lego ex redactu fructuum holeris et porrinae, quae habeo in agro farrariorum, partem sextam". quaeritur, an his verbis usus fructus legatus videatur. respondi non usum fructum, sed ex eo quod redactum esset partem legatam.
</p>

<p>
Dig. 7.1.58.2
</p>

<p>
Scaevola 3 resp.
</p>

<p>
Item quaesitum est, si usus fructus non esset, an quotannis partem sextam redactam legaverit. respondi quotannis videri relictum, nisi contrarium specialiter ab herede adprobetur.
</p>

<p>
Dig. 7.1.59pr.
</p>

<p>
Paulus 3 sent.
</p>

<p>
Arbores vi tempestatis, non culpa fructuarii eversas ab eo substitui non placet.
</p>

<p>
Dig. 7.1.59.1
</p>

<p>
Paulus 3 sent.
</p>

<p>
Quidquid in fundo nascitur vel quidquid inde percipitur, ad fructuarium pertinet, pensiones quoque iam antea locatorum agrorum, si ipsae quoque specialiter comprehensae sint. sed ad exemplum venditionis, nisi fuerint specialiter exceptae, potest usufructuarius conductorem repellere.
</p>

<p>
Dig. 7.1.59.2
</p>

<p>
Paulus 3 sent.
</p>

<p>
Caesae harundinis vel pali compendium, si in eo quoque fundi vectigal esse consuevit, ad fructuarium pertinet.
</p>

<p>
Dig. 7.1.60pr.
</p>

<p>
Paulus 5 sent.
</p>

<p>
Cuiuscumque fundi usufructuarius prohibitus aut deiectus de restitutione omnium rerum simul occupatarum agit: sed et si medio tempore alio casu interciderit usus fructus, aeque de perceptis antea fructibus utilis actio tribuitur.
</p>

<p>
Dig. 7.1.60.1
</p>

<p>
Paulus 5 sent.
</p>

<p>
Si fundus, cuius usus fructus petitur, non a domino possideatur, actio redditur. et ideo si de fundi proprietate inter duos quaestio sit, fructuarius nihilo minus in possessione esse debet satisque ei a possessore cavendum est, quod non sit prohibiturus frui eum, cui usus fructus relictus est, quamdiu de iure suo probet. sed si ipsi usufructuario quaestio moveatur, interim usus fructus eius differtur: sed caveri de restituendo eo, quod ex his fructibus percepturus est, vel si satis non detur, ipse frui permittitur.
</p>

<p>
Dig. 7.1.61
</p>

<p>
Nerva 2 resp.
</p>

<p>
Usufructuarius novum rivum parietibus non potest imponere. aedificium inchoatum fructuarium consummare non posse placet, etiamsi eo loco aliter uti non possit, sed nec eius quidem usum fructum esse: nisi in constituendo vel legando usu fructu hoc specialiter adiectum sit, ut utrumque ei liceat.
</p>

<p>
Dig. 7.1.62pr.
</p>

<p>
Tryphonus 7 disp.
</p>

<p>
Usufructuarium venari in saltibus vel montibus possessionis probe dicitur: nec aprum aut cervum quem ceperit proprium domini capit, sed aut fructus iure aut gentium suos facit.
</p>

<p>
Dig. 7.1.62.1
</p>

<p>
Tryphonus 7 disp.
</p>

<p>
Si vivariis inclusae ferae in ea possessione custodiebantur, quando usus fructus coepit, num exercere eas fructuarius possit, occidere non possit? alias si quas initio incluserit operis suis vel post sibimet ipsae inciderint delapsaeve fuerint, hae fructuarii iuris sint? commodissime tamen, ne per singula animalia facultatis fructuarii propter discretionem difficilem ius incertum sit, sufficit eundem numerum per singula quoque genera ferarum finito usu fructu domino proprietatis adsignare, qui fuit coepti usus fructus tempore.
</p>

<p>
Dig. 7.1.63
</p>

<p>
Paulus l.S. de iure singulari.
</p>

<p>
Quod nostrum non est, transferemus ad alios: veluti is qui fundum habet, quamquam usum fructum non habeat, tamen usum fructum cedere potest.
</p>

<p>
Dig. 7.1.64
</p>

<p>
Ulpianus 51 ad ed.
</p>

<p>
Cum fructuarius paratus est usum fructum derelinquere, non est cogendus domum reficere, in quibus casibus et usufructuario hoc onus incumbit. sed et post acceptum contra eum iudicium parato fructuario derelinquere usum fructum dicendum est absolvi eum debere a iudice.
</p>

<p>
Dig. 7.1.65pr.
</p>

<p>
Pomponius 5 ex plaut.
</p>

<p>
Sed cum fructuarius debeat quod suo suorumque facto deterius factum sit reficere, non est absolvendus, licet usum fructum derelinquere paratus sit: debet enim omne, quod diligens pater familias in sua domo facit, et ipse facere.
</p>

<p>
Dig. 7.1.65.1
</p>

<p>
Pomponius 5 ex plaut.
</p>

<p>
Non magis heres reficere debet quod vetustate iam deterius factum reliquisset testator, quam si proprietatem alicui testator legasset.
</p>

<p>
Dig. 7.1.66
</p>

<p>
Paulus 47 ad ed.
</p>

<p>
Cum usufructuario non solum legis aquiliae actio competere potest, sed et servi corrupti et iniuriarum, si servum torquendo deteriorem fecerit.
</p>

<p>
Dig. 7.1.67
</p>

<p>
Iulianus 1 ex minic.
</p>

<p>
Cui usus fructus legatus est, etiam invito herede eum extraneo vendere potest.
</p>

<p>
Dig. 7.1.68pr.
</p>

<p>
Ulpianus 17 ad sab.
</p>

<p>
Vetus fuit quaestio, an partus ad fructuarium pertineret: sed bruti sententia optinuit fructuarium in eo locum non habere: neque enim in fructu hominis homo esse potest. hac ratione nec usum fructum in eo fructuarius habebit. quid tamen si fuerit etiam partus usus fructus relictus, an habeat in eo usum fructum? et cum possit partus legari, poterit et usus fructus eius.
</p>

<p>
Dig. 7.1.68.1
</p>

<p>
Ulpianus 17 ad sab.
</p>

<p>
Fetus tamen pecorum sabinus et cassius opinati sunt ad fructuarium pertinere.
</p>

<p>
Dig. 7.1.68.2
</p>

<p>
Ulpianus 17 ad sab.
</p>

<p>
Plane si gregis vel armenti sit usus fructus legatus, debebit ex adgnatis gregem supplere, id est in locum capitum defunctorum.
</p>

<p>
Dig. 7.1.69
</p>

<p>
Pomponius 5 ad sab.
</p>

<p>
Vel inutilium alia summittere, ut post substituta fiant propria fructuarii, ne lucro ea res cedat domino. et sicut substituta statim domini fiunt, ita priora quoque ex natura fructus desinunt eius esse: nam alioquin quod nascitur fructuarii est et cum substituit, desinit eius esse.
</p>

<p>
Dig. 7.1.70pr.
</p>

<p>
Ulpianus 17 ad sab.
</p>

<p>
Quid ergo si non faciat nec suppleat? teneri eum proprietario gaius cassius scribit libro decimo iuris civilis.
</p>

<p>
Dig. 7.1.70.1
</p>

<p>
Ulpianus 17 ad sab.
</p>

<p>
Interim tamen, quamdiu summittantur et suppleantur capita quae demortua sunt, cuius sit fetus quaeritur. et iulianus libro tricensimo quinto digestorum scribit pendere eorum dominium, ut, si summittantur, sint proprietarii, si non summittantur, fructuarii: quae sententia vera est.
</p>

<p>
Dig. 7.1.70.2
</p>

<p>
Ulpianus 17 ad sab.
</p>

<p>
Secundum quae si decesserit fetus, periculum erit fructuarii, non proprietarii et necesse habebit alios fetus summittere. unde gaius cassius libro octavo scribit carnem fetus demortui ad fructuarium pertinere.
</p>

<p>
Dig. 7.1.70.3
</p>

<p>
Ulpianus 17 ad sab.
</p>

<p>
Sed quod dicitur debere eum summittere, totiens verum est, quotiens gregis vel armenti vel equitii, id est universitatis usus fructus legatus est: ceterum si singulorum capitum, nihil supplebit.
</p>

<p>
Dig. 7.1.70.4
</p>

<p>
Ulpianus 17 ad sab.
</p>

<p>
Item si forte eo tempore, quo fetus editi sunt, nihil fuit quod summitti deberet, nunc et ^ est^ post editionem: utrum ex his quae edentur summittere debebit, an ex his quae edita sunt, videndum est. puto autem verius ea, quae pleno grege edita sunt, ad fructuarium pertinere, sed posteriorem gregis casum nocere debere fructuario.
</p>

<p>
Dig. 7.1.70.5
</p>

<p>
Ulpianus 17 ad sab.
</p>

<p>
Summittere autem facti est et iulianus proprie dicit dispertire et dividere et divisionem quandam facere: quod dominium erit summissorum proprietarii.
</p>

<p>
Dig. 7.1.71
</p>

<p>
Marcellus 17 Dig. 
</p>

<p>
Si in area, cuius usus fructus alienus esset, quis aedificasset, intra tempus quo usus fructus perit superficie sublata restitui usum fructum veteres responderunt.
</p>

<p>
Dig. 7.1.72
</p>

<p>
Ulpianus 17 ad sab.
</p>

<p>
Si dominus nudae proprietatis usum fructum legaverit, verum est, quod maecianus scripsit libro tertio quaestionum de fideicommissis, valere legatum: et si forte in vita testatoris vel ante aditam hereditatem proprietati accesserit, ad legatarium pertinere. plus admittit maecianus, etiamsi post aditam hereditatem accessisset usus fructus, utiliter diem cedere et ad legatarium pertinere.
</p>

<p>
Dig. 7.1.73
</p>

<p>
Pomponius 5 ad sab.
</p>

<p>
Si areae usus fructus legatus sit mihi, posse me casam ibi aedificare custodiae causa earum rerum, quae in area sint.
</p>

<p>
Dig. 7.1.74
</p>

<p>
Gaius 7 ad ed. provinc.
</p>

<p>
Si sticho servo tuo et pamphilo meo legatus fuerit usus fructus, tale est legatum, quale si mihi et tibi legatus esset: et ideo dubium non est, quin aequaliter ad nos pertineat.
</p>

<p class=shortborder></p>

<p>
<B>Dig. 7.2.0. De usu fructu adcrescendo.</B>
</p>

<p>
Dig. 7.2.1pr.
</p>

<p>
Ulpianus 17 ad sab.
</p>

<p>
Quotiens usus fructus legatus est, ita inter fructuarios est ius adcrescendi, si coniunctim sit usus fructus relictus: ceterum si separatim unicuique partis rei usus fructus sit relictus, sine dubio ius adcrescendi cessat.
</p>

<p>
Dig. 7.2.1.1
</p>

<p>
Ulpianus 17 ad sab.
</p>

<p>
Denique apud iulianum libro trigensimo quinto digestorum quaeritur, si communi servo usus fructus sit relictus et utrique domino adquisitus, an altero repudiante vel amittente usum fructum alter totum habeat: et putat ad alterum pertinere, et licet dominis usus fructus non aequis partibus, sed pro dominicis adquiratur, tamen persona ipsius, non dominorum inspecta ad alterum ex dominis pertinere, non proprietati accedere.
</p>

<p>
Dig. 7.2.1.2
</p>

<p>
Ulpianus 17 ad sab.
</p>

<p>
Idem ait et si communi servo et separatim titio usus fructus legatus sit, amissum ab altero ex sociis usum fructum non ad titium, sed ad solum socium pertinere debere quasi solum coniunctum: quae sententia vera est: nam quamdiu vel unus utitur, potest dici usum fructum in suo statu esse. idem est, si duobus coniunctim et alteri separatim usus fructus esset relictus.
</p>

<p>
Dig. 7.2.1.3
</p>

<p>
Ulpianus 17 ad sab.
</p>

<p>
Interdum tamen etsi non sint coniuncti, tamen usus fructus legatus alteri adcrescit: ut puta si mihi fundi usus fructus separatim totius et tibi similiter fuerit relictus. nam, ut et celsus libro octavo decimo digestorum et iulianus libro tricensimo quinto scribit, concursu partes habemus: quod et in proprietate contingeret: nam altero repudiante alter totum fundum haberet. sed in usu fructu hoc plus est, quia et constitutus et postea amissus nihilo minus ius adcrescendi admittit: omnes enim auctores apud plautium de hoc consenserunt et, ut celsus et iulianus eleganter aiunt, usus fructus cottidie constituitur et legatur, non, ut proprietas, eo solo tempore quo vindicatur. cum primum itaque non inveniet alter eum, qui sibi concurrat, solus utetur in totum, nec refert, coniunctim an separatim relinquatur.
</p>

<p>
Dig. 7.2.1.4
</p>

<p>
Ulpianus 17 ad sab.
</p>

<p>
Idem iulianus libro trigensimo quinto digestorum scripsit, si duobus heredibus institutis deducto usu fructu proprietas legetur, ius adcrescendi heredes non habere: nam videri usum fructum constitutum, non per concursum divisum:
</p>

<p>
Dig. 7.2.2
</p>

<p>
Africanus 5 quaest.
</p>

<p>
Ideoque amissa pars usus fructus ad legatarium eundemque proprietarium redibit.
</p>

<p>
Dig. 7.2.3pr.
</p>

<p>
Ulpianus 17 ad sab.
</p>

<p>
Idem neratius putat cessare ius adcrescendi libro primo responsorum: cui sententiae congruit ratio celsi dicentis totiens ius adcrescendi esse, quotiens in duobus, qui in solidum habuerunt, concursu divisus est.
</p>

<p>
Dig. 7.2.3.1
</p>

<p>
Ulpianus 17 ad sab.
</p>

<p>
Unde celsus libro octavo decimo scribit, si duo fundi domini deducto usu fructu proprietatem tradiderint, uter eorum amiserit, usum fructum ad proprietatem redire, sed non ad totam, sed cuiusque usum fructum ei parti accedere, quam ipse tradiderit: ad eam enim partem redire debet, a qua initio divisus est.
</p>

<p>
Dig. 7.2.3.2
</p>

<p>
Ulpianus 17 ad sab.
</p>

<p>
Non solum autem si duobus usus fructus legetur, est ius adcrescendi, verum et si alteri usus fructus, alteri fundus legatus est: nam amittente usum fructum altero, cui erat legatus, magis iure adcrescendi ad alterum pertinet quam redit ad proprietatem. nec novum: nam et si duobus usus fructus legetur et apud alterum sit consolidatus, ius adcrescendi non perit neque ei, apud quem consolidatus est, neque ab eo, et ipse quibus modis amitteret ante consolidationem, isdem et nunc amittet, et ita et neratio et aristoni videtur et pomponius probat.
</p>

<p>
Dig. 7.2.4
</p>

<p>
Iulianus 35 Dig. 
</p>

<p>
Si tibi proprietas fundi legata fuerit, mihi autem et maevio et tibi fundi eiusdem usus fructus, habebimus ego et maevius trientes in usu fructu, unus triens proprietate miscebitur. sive autem ego sive maevius capite minuti fuerimus, triens inter te et alterutrum nostrum dividetur, ita ut semissem in usu fructu habeat is, qui ex nobis capite minutus non fuerat, ad te proprietas cum parte dimidia usus fructus pertineat:
</p>

<p>
Dig. 7.2.5
</p>

<p>
Gaius 7 ad ed. provinc.
</p>

<p>
Et si tradideris alicui proprietatem deducto usu fructu, nihilo minus putat iulianus adcrescere, nec videri novum tibi adquiri usum fructum.
</p>

<p>
Dig. 7.2.6pr.
</p>

<p>
Ulpianus 17 ad sab.
</p>

<p>
Idem et si apud unum ex tribus fructuariis consolidatus sit usus fructus.
</p>

<p>
Dig. 7.2.6.1
</p>

<p>
Ulpianus 17 ad sab.
</p>

<p>
Sed si cui proprietas deducto usu fructu legata sit et mihi pars usus fructus, videndum erit, an inter me et heredem ius adcrescendi versetur: et verum est, ut, quisquis ^ quiquis^ amiserit, ad proprietatem revertetur.
</p>

<p>
Dig. 7.2.6.2
</p>

<p>
Ulpianus 17 ad sab.
</p>

<p>
Si mihi usus fructus fundi pure, tibi sub condicione legatus sit, potest dici totius fundi usum fructum ad me pertinere interim et, si capite minutus fuero, totum amittere: sed si extiterit condicio, totum usum fructum ad te pertinere, si forte capite deminutus sum, ceterum cum in meo statu maneo, communicandum usum fructum.
</p>

<p>
Dig. 7.2.7
</p>

<p>
Paulus 3 ad sab.
</p>

<p>
Si quis attio et heredibus suis usum fructum legaverit, dimidiam attius, dimidiam heredes habebunt: quod si ita scriptum sit " attio et seio cum heredibus meis", tres partes fient, ut unam habeant heredes, tertiam attius, tertiam seius: nec enim interest ita legetur " illi et illi cum maevio" an ita " illi et illi et maevio".
</p>

<p>
Dig. 7.2.8
</p>

<p>
Ulpianus 17 ad sab.
</p>

<p>
Si mulieri cum liberis suis usus fructus legetur, amissis liberis ea usum fructum habet: sed et matre mortua liberi eius nihilo minus usum fructum habent iure adcrescendi. nam et iulianus libro trigensimo digestorum ait idem intellegendum in eo, qui solos liberos heredes scripserit, licet non ut legatarios eos nominaverit, sed ut ostenderet magis velle se matrem ita frui, ut liberos secum habeat fruentes. sed et pomponius quaerit: quid si mixti fuerint liberi et extranei heredes? et ait filios legatarios esse intellegendos et per contrarium, si voluit eos liberos simul cum matre frui, debere dici matrem legatariam esse intellegendam et per omnia similem esse et in hoc casu iuris eventum.
</p>

<p>
Dig. 7.2.9
</p>

<p>
Africanus 5 quaest.
</p>

<p>
Si proprietas fundi duobus, usus fructus uni legatus sit, non trientes in usu fructu habent, sed semissem duo, semissem fructuarius: item contra, si duo fructuarii et unus fundi legatarius sit.
</p>

<p>
Dig. 7.2.10
</p>

<p>
Ulpianus 17 ad ed.
</p>

<p>
Interdum pars usus fructus et non habenti partem suam, sed amittenti adcrescit: nam si usus fructus duobus fuerit legatus et alter lite contestata amiserit usum fructum, mox et collegatarius, qui litem contestatus non erat, usum fructum amisit, partem dimidiam dumtaxat, quam amisit qui litem contestatus est adversus eum qui se liti optulit, a possessore consequitur: pars enim collegatarii ipsi adcrescit, non domino proprietatis: usus fructus enim personae adcrescit et si fuerit amissus.
</p>

<p>
Dig. 7.2.11
</p>

<p>
Papinianus 2 def.
</p>

<p>
Cum singulis ab heredibus singulis eiusdem rei fructus legatur, fructuarii separari videntur non minus, quam si aequis portionibus duobus eiusdem rei fructus legatus fuisset: unde fit, ut inter eos ius adcrescendi non sit,
</p>

<p>
Dig. 7.2.12
</p>

<p>
Ulpianus 17 ad sab.
</p>

<p>
Cum alius ab alio herede usum fructum vindicat.
</p>

<p class=shortborder></p>

<p>
<B>Dig. 7.3.0. Quando dies usus fructus legati cedat.</B>
</p>

<p>
Dig. 7.3.1pr.
</p>

<p>
Ulpianus 17 ad sab.
</p>

<p>
Quamquam usus fructus ex fruendo consistat, id est facto aliquo eius qui fruitur et utitur, tamen semel cedit dies: aliter atque si cui in menses vel in dies vel in annos singulos quid legetur: tunc enim per dies singulos vel menses vel annos dies legati cedit. unde quaeri potest, si usus fructus cui per dies singulos legetur vel in annos singulos, an semel cedat: et puto non cedere simul, sed per tempora adiecta, ut plura legata sint: et ita libro quarto digestorum Marcellus probat in eo, cui alternis diebus usus fructus legatus est.
</p>

<p>
Dig. 7.3.1.1
</p>

<p>
Ulpianus 17 ad sab.
</p>

<p>
Et ideo si is fructus legatus sit, qui cottidie percipi non potest, non erit inutile legatum, sed dies habebunt legatum, quibus frui potest.
</p>

<p>
Dig. 7.3.1.2
</p>

<p>
Ulpianus 17 ad sab.
</p>

<p>
Dies autem usus fructus, item usus non prius cedet quam hereditas adeatur: tunc enim constituitur usus fructus, cum quis iam frui potest. hac ratione et si servo hereditario usus fructus legetur, iulianus scribit, quamvis cetera legata hereditati adquirantur, in usu fructu tamen personam domini exspectari, qui uti et frui possit.
</p>

<p>
Dig. 7.3.1.3
</p>

<p>
Ulpianus 17 ad sab.
</p>

<p>
Item si ex die usus fructus legetur, dies eius nondum cedet, nisi cum dies venit: posse enim usum fructum ex die legari et in diem constat.
</p>

<p>
Dig. 7.3.1.4
</p>

<p>
Ulpianus 17 ad sab.
</p>

<p>
Non solum autem usus fructus ante aditam hereditatem dies non cedit, sed nec actio de usu fructu: idemque et si ex die fuerit legatus usus fructus: denique scaevola ait agentem ante diem usus fructus nihil facere, quamvis alias qui ante diem agit, male agit.
</p>

<p class=shortborder></p>

<p>
<B>Dig. 7.4.0. Quibus modis usus fructus vel usus amittitur.</B>
</p>

<p>
Dig. 7.4.1pr.
</p>

<p>
Ulpianus 17 ad sab.
</p>

<p>
Non solum usum fructum amitti capitis minutione constat, sed et actionem de usu fructu. et parvi refert, utrum iure sit constitutus usus fructus an vero tuitione praetoris: proinde traditus quoque usus fructus, item in fundo vectigali vel superficie non iure constitutus capitis minutione amittitur.
</p>

<p>
Dig. 7.4.1.1
</p>

<p>
Ulpianus 17 ad sab.
</p>

<p>
Sed ita demum amittitur capitis deminutione usus fructus, si iam constitutus est: ceterum si ante aditam hereditatem aut ante diem cedentem quis capite minutus est, constat non amitti.
</p>

<p>
Dig. 7.4.1.2
</p>

<p>
Ulpianus 17 ad sab.
</p>

<p>
Si tibi fundus ex die legatus est et usum fructum mihi rogatus es restituere, videndum erit, si capite minutus fuero intra diem legato tuo insertum, ne forte salvus sit mihi usus fructus, quasi ante diem cedentem capitis minutio interveniat: quod benigne dici poterit.
</p>

<p>
Dig. 7.4.1.3
</p>

<p>
Ulpianus 17 ad sab.
</p>

<p>
Usque adeo autem capitis minutio eum demum usum fructum peremit, qui iam constitutus est, ut si in singulos annos vel menses vel dies legatus sit, is demum amittitur, qui iam processit et, si forte in annos singulos legatus est, illius dumtaxat anni usus fructus amittetur et si in menses, eius mensis, si in dies, eius diei.
</p>

<p>
Dig. 7.4.2pr.
</p>

<p>
Papinianus 17 quaest.
</p>

<p>
Si duobus separatim alternis annis usus fructus relinquatur, continuis annis proprietas nuda est, cum, si legatarium unum substituas, cui alternis annis legatus sit usus fructus, plena sit apud heredem proprietas eo tempore, quo ius fruendi legatario non est. quod si ex duobus illis alter decedat, per vices temporum plena proprietas erit: neque enim adcrescere alteri quicquam potest, quoniam propria quisque tempora non concurrente altero fructus integri habuit.
</p>

<p>
Dig. 7.4.2.1
</p>

<p>
Papinianus 17 quaest.
</p>

<p>
Si non mors, sed capitis deminutio intercesserit, quia plura legata sunt, illius anni tantum, si modo ius fruendi habuit, fructus amissus erit: quod et in uno legatario, qui fructum in singulos annos accepit, defendendum est, ut commemoratio temporum repetitionis potestatem habeat.
</p>

<p>
Dig. 7.4.2.2
</p>

<p>
Papinianus 17 quaest.
</p>

<p>
Cum singulis fructus alternis annis legatur, si consentiant in eundem annum, impediuntur, quod non id actum videtur, ut concurrerent: multum etenim refert, duobus simul alternis annis legetur ( quod sane ultra primum annum procedere non poterit, non magis quam si uni legatus ita fuisset) an singulis alternis annis: nam si concurrere volent, aut impedient invicem propter voluntatem aut, si ea non refragabitur, singulorum annorum fructus vacabit.
</p>

<p>
Dig. 7.4.3pr.
</p>

<p>
Ulpianus 17 ad sab.
</p>

<p>
Sicut in annos singulos usus fructus legari potest, ita et capitis minutione amissus legari potest, ut adiciatur: " quotiensque capite minutus erit, ei lego", vel sic " quotiens amissus erit": et tunc, si capitis minutione amittatur, repetitus videbitur. unde tractatum est, si cui quamdiu vivat usus fructus legatus sit, an videatur repetitus, quotiens amissus est? quod et maecianus temptat: et puto repetitum videri. quare si usque ad tempus sit legatus, ut puta usque ad decennium, idem erit dicendum.
</p>

<p>
Dig. 7.4.3.1
</p>

<p>
Ulpianus 17 ad sab.
</p>

<p>
Haec autem repetitio, quae fit post amissum capitis minutione usum fructum, quaeritur an et ius adcrescendi secum salvum habeat: ut puta titio et maevio usus fructus legatus est et, si titius capite minutus esset, eidem usum fructum legavit: quaesitum est, si titius ex repetitione usum fructum haberet, an inter eos ius adcrescendi salvum esset. et papinianus libro septimo decimo quaestionum scribit salvum esse, perinde ac si alius esset titio in usu fructu substitutus: hos enim tametsi non verbis, re tamen coniunctos videri.
</p>

<p>
Dig. 7.4.3.2
</p>

<p>
Ulpianus 17 ad sab.
</p>

<p>
Idem papinianus quaerit, si titio et maevio usu fructu legato in repetitione usus fructus non totum, sed partem titio relegasset, an viderentur coniuncti. et ait, si quidem titius amiserit, totum socio adcrescere: quod si maevius amisisset, non totum adcrescere, sed partem ad eum, partem ad proprietatem redire. quae sententia habet rationem: neque enim potest dici eo momento, quo quis amittit usum fructum et resumit, etiam ipsi quicquam ex usu fructu adcrescere: placet enim nobis ei qui amittit usum fructum ex eo quod amittit nihil adcrescere.
</p>

<p>
Dig. 7.4.3.3
</p>

<p>
Ulpianus 17 ad sab.
</p>

<p>
Morte quoque amitti usum fructum non recipit dubitationem, cum ius fruendi morte extinguatur, sicuti si quid aliud, quod personae cohaeret.
</p>

<p>
Dig. 7.4.4
</p>

<p>
Marcianus 3 inst.
</p>

<p>
Si legatum usum fructum legatarius alii restituere rogatus est, id agere praetor debet, ut ex fideicommissarii persona magis quam ex legatarii pereat usus fructus.
</p>

<p>
Dig. 7.4.5pr.
</p>

<p>
Ulpianus 17 ad sab.
</p>

<p>
Repeti potest legatus usus fructus amissus qualicumque ratione, dummodo non morte: nisi forte heredibus legaverit.
</p>

<p>
Dig. 7.4.5.1
</p>

<p>
Ulpianus 17 ad sab.
</p>

<p>
Si quis usum fructum solum servi alienaverit, per quem usus fructus ei adquisitus est, dubium non est, quin usus fructus per eum adquisitus retineatur.
</p>

<p>
Dig. 7.4.5.2
</p>

<p>
Ulpianus 17 ad sab.
</p>

<p>
Rei mutatione interire usum fructum placet: veluti usus fructus mihi aedium legatus est, aedes corruerunt vel exustae sunt: sine dubio extinguitur. an et areae? certissimum est exustis aedibus nec areae nec cementorum usum fructum deberi. et ita et iulianus.
</p>

<p>
Dig. 7.4.5.3
</p>

<p>
Ulpianus 17 ad sab.
</p>

<p>
Si areae sit usus fructus legatus et in ea aedificium sit positum, rem mutari et usum fructum extingui constat. plane si proprietarius hoc fecit, ex testamento vel de dolo tenebitur,
</p>

<p>
Dig. 7.4.6
</p>

<p>
Pomponius 5 ad sab.
</p>

<p>
( sed et interdictum quod vi aut clam usufructuario competit)
</p>

<p>
Dig. 7.4.7
</p>

<p>
Iulianus 35 Dig. 
</p>

<p>
Nisi sublato aedificio usum fructum areae mihi cesserit, tempore scilicet quo usus fructus perit transacto.
</p>

<p>
Dig. 7.4.8
</p>

<p>
Ulpianus 17 ad sab.
</p>

<p>
Fundi usu fructu legato si villa diruta sit, usus fructus non extinguetur, quia villa fundi accessio est: non magis quam si arbores deciderint.
</p>

<p>
Dig. 7.4.9
</p>

<p>
Paulus 3 ad sab.
</p>

<p>
Sed et eo quoque solo, in quo fuit villa, uti frui potero.
</p>

<p>
Dig. 7.4.10pr.
</p>

<p>
Ulpianus 17 ad sab.
</p>

<p>
Quid tamen si fundus villae fuit accessio? videamus, ne etiam fundi usus fructus extinguatur. et idem dicendum est, ut non extinguatur.
</p>

<p>
Dig. 7.4.10.1
</p>

<p>
Ulpianus 17 ad sab.
</p>

<p>
Non tantum si aedes ad aream redactae sint, usus fructus extinguitur, verum etiam si demolitis aedibus testator alias novas restituerit: plane si per partes reficiat, licet omnis nova facta sit, aliud erit nobis dicendum.
</p>

<p>
Dig. 7.4.10.2
</p>

<p>
Ulpianus 17 ad sab.
</p>

<p>
Agri vel loci usus fructus legatus, si fuerit inundatus, ut stagnum iam sit aut palus, procul dubio extinguetur.
</p>

<p>
Dig. 7.4.10.3
</p>

<p>
Ulpianus 17 ad sab.
</p>

<p>
Sed et si stagni usus fructus legetur et exaruerit sic, ut ager sit factus, mutata re usus fructus extinguitur.
</p>

<p>
Dig. 7.4.10.4
</p>

<p>
Ulpianus 17 ad sab.
</p>

<p>
Non tamen, si arvi usus fructus legetur et ibi vineae sint positae vel contra, puto extingui. certe silvae usu fructu legato si silva caesa illic sationes fuerint factae, sine dubio usus fructus extinguitur.
</p>

<p>
Dig. 7.4.10.5
</p>

<p>
Ulpianus 17 ad sab.
</p>

<p>
Si massae usus fructus legetur et ex ea vasa sint facta vel contra, cassius apud urseium scribit interire usum fructum: quam sententiam puto veram.
</p>

<p>
Dig. 7.4.10.6
</p>

<p>
Ulpianus 17 ad sab.
</p>

<p>
Proinde et ornamentum dissolutum aut transfiguratum extinguit usum fructum.
</p>

<p>
Dig. 7.4.10.7
</p>

<p>
Ulpianus 17 ad sab.
</p>

<p>
In navis quoque usu fructu sabinus scribit, si quidem per partes refecta sit, usum fructum non interire: si autem dissoluta sit, licet isdem tabulis nulla praeterea adiecta restaurata sit, usum fructum extinctum: quam sententiam puto veriorem. nam et si domus fuerit restituta, usus fructus extinguitur.
</p>

<p>
Dig. 7.4.10.8
</p>

<p>
Ulpianus 17 ad sab.
</p>

<p>
Quadrigae usu fructu legato si unus ex equis decesserit, an extinguatur usus fructus quaeritur. ego puto multum interesse, equorum an quadrigae usus fructus sit legatus: nam si equorum, supererit in residuis, si quadrigae, non remanebit, quoniam quadriga esse desiit:
</p>

<p>
Dig. 7.4.11
</p>

<p>
Paulus 3 ad sab.
</p>

<p>
Nisi alius ante diem legati cedentem substitutus sit.
</p>

<p>
Dig. 7.4.12pr.
</p>

<p>
Ulpianus 17 ad sab.
</p>

<p>
Si cui balinei usus fructus legatus sit et testator habitationem hoc fecerit, vel si tabernae et diaetem fecerit, dicendum est usum fructum extinctum.
</p>

<p>
Dig. 7.4.12.1
</p>

<p>
Ulpianus 17 ad sab.
</p>

<p>
Proinde et si histrionis reliquerit usum fructum et eum ad aliud ministerium transtulerit, extinctum esse usum fructum dicendum erit.
</p>

<p>
Dig. 7.4.13
</p>

<p>
Paulus 3 ad sab.
</p>

<p>
Si fructuarius messem fecit et decessit, stipulam, quae in messe iacet, heredis eius esse labeo ait, spicam, quae terra teneatur, domini fundi esse fructumque percipi spica aut faeno caeso aut uva adempta aut excussa olea, quamvis nondum tritum frumentum aut oleum factum vel vindemia coacta sit. sed ut verum est, quod de olea excussa scripsit, ita aliter observandum de ea olea, quae per se deciderit, iulianus ait: fructuarii fructus tunc fieri, cum eos perceperit, bonae fidei autem possessoris, mox quam a solo separati sint.
</p>

<p>
Dig. 7.4.14
</p>

<p>
Pomponius 5 ad sab.
</p>

<p>
Excepta capitis minutione vel morte reliquae causae vel pro parte interitum usus fructus recipiunt.
</p>

<p>
Dig. 7.4.15
</p>

<p>
Ulpianus 18 ad sab.
</p>

<p>
Interdum proprietarius ad libertatem perducet, si forte usus fructus fuerit tamdiu legatus, quamdiu manumittatur: nam incipiente proprietario manumittere extinguetur usus fructus.
</p>

<p>
Dig. 7.4.16
</p>

<p>
Ulpianus 5 disp.
</p>

<p>
Si sub condicione mihi legatus sit usus fructus medioque tempore sit penes heredem, potest heres usum fructum alii legare: quae res facit, ut, si condicio extiterit mei legati, usus fructus ab herede relictus finiatur. quod si ego usum fructum amisero, non revertetur ad legatarium, cui ab herede pure legatus fuerat, quia ex diversis testamentis ius coniunctionis non contingit.
</p>

<p>
Dig. 7.4.17
</p>

<p>
Iulianus 35 Dig. 
</p>

<p>
Si tibi fundi usus fructus pure, proprietas autem sub condicione titio legata fuerit, pendente condicione dominium proprietatis adquisieris, deinde condicio extiterit, pleno iure fundum titius habebit neque interest, quod detracto usu fructu proprietas legata sit: enim dum proprietatem adquiris, ius omne legati usus fructus amisisti.
</p>

<p>
Dig. 7.4.18
</p>

<p>
Pomponius 3 ad sab.
</p>

<p>
Si servo hereditario ante aditam hereditatem legatus usus fructus fuisset, magis placet adita hereditate eum usum fructum ad te transire nec interire quasi mutato dominio, quia nec dies ante cesserit, quam tu heres extiteris.
</p>

<p>
Dig. 7.4.19
</p>

<p>
Gaius 7 ad ed. provinc.
</p>

<p>
Neque usus fructus neque iter actusve dominii mutatione amittitur.
</p>

<p>
Dig. 7.4.20
</p>

<p>
Paulus 15 ad plaut.
</p>

<p>
Is qui usum fructum habet si tantum utatur, quia existimet se usum tantum habere, an usum fructum retineat? et si quidem sciens se usum fructum habere tantum uti velit, nihilo minus et frui videtur: si vero ignoret, puto eum amittere fructum: non enim ex eo quod habet utitur, sed ex eo quod putavit se habere.
</p>

<p>
Dig. 7.4.21
</p>

<p>
Modestinus 3 diff.
</p>

<p>
Si usus fructus civitati legetur et aratrum in ea inducatur, civitas esse desinit, ut passa est carthago, ideoque quasi morte desinit habere usum fructum.
</p>

<p>
Dig. 7.4.22
</p>

<p>
Pomponius 6 ad q. muc.
</p>

<p>
Si mulieri usus domus legatus sit et illa trans mare profecta sit et constituto tempore ad amittendum usum afuerit, maritus vero domo usus fuerit, retinetur nihilo minus usus, quemadmodum si familiam suam in domu reliquisset eaque peregrinaretur. et hoc magis dicendum est, si uxorem in domu reliquerit maritus, cum ipsi marito usus domus legatus sit.
</p>

<p>
Dig. 7.4.23
</p>

<p>
Pomponius 26 ad q. muc.
</p>

<p>
Si ager, cuius usus fructus noster sit, flumine vel mari inundatus fuerit, amittitur usus fructus, cum etiam ipsa proprietas eo casu amittatur: ac ne piscando quidem retinere poterimus usum fructum. sed quemadmodum, si eodem impetu discesserit aqua, quo venit, restituitur proprietas, ita et usum fructum restituendum dicendum est.
</p>

<p>
Dig. 7.4.24pr.
</p>

<p>
Iavolenus 3 post. lab.
</p>

<p>
Cum usum fructum horti haberem, flumen hortum occupavit, deinde ab eo recessit: ius quoque usus fructus restitutum esse labeoni videtur, quia id solum perpetuo eiusdem iuris mansisset. ita id verum puto, si flumen inundatione hortum occupavit: nam si alveo mutato inde manare coeperit, amitti usum fructum existimo, cum is locus alvei publicus esse coeperit, neque in pristinum statum restitui posse.
</p>

<p>
Dig. 7.4.24.1
</p>

<p>
Iavolenus 3 post. lab.
</p>

<p>
Idem iuris in itinere et actu custodiendum esse ait labeo: de quibus rebus ego idem quod in usu fructu sentio.
</p>

<p>
Dig. 7.4.24.2
</p>

<p>
Iavolenus 3 post. lab.
</p>

<p>
Labeo. nec si summa terra sublata ex fundo meo et alia regesta esset, idcirco meum solum esse desinit, non magis quam stercorato agro.
</p>

<p>
Dig. 7.4.25
</p>

<p>
Pomponius 11 ex var. lect.
</p>

<p>
Placet vel certae partis vel pro indiviso usum fructum non utendo amitti.
</p>

<p>
Dig. 7.4.26
</p>

<p>
Paulus 1 ad ner.
</p>

<p>
Si ager ab hostibus occupatus servusve captus liberatus fuerit, iure postliminii restituetur usus fructus.
</p>

<p>
Dig. 7.4.27
</p>

<p>
Paulus 1 manual.
</p>

<p>
Si servus, in quo usus fructus alienus est, noxae dedatur a domino proprietatis usufructuario, liberabitur confusa servitute proprietatis comparatione.
</p>

<p>
Dig. 7.4.28
</p>

<p>
Paulus 13 ad plaut.
</p>

<p>
Si usus fructus alternis annis legetur, non posse non utendo eum amitti, quia plura sunt legata.
</p>

<p>
Dig. 7.4.29pr.
</p>

<p>
Ulpianus 17 ad sab.
</p>

<p>
Pomponius quaerit, si fundum a me proprietarius conduxerit eumque fundum vendidit seio non deducto usu fructu, an usum fructum per emptorem retineam. et ait, licet proprietarius mihi pensionem solverit, tamen usum fructum amitti, quia non meo nomine, sed suo fruitus est emptor: teneri plane mihi ex locato proprietarium, quanti mea interfuit id factum non esse. quamquam si a me conductum usum fructum quis alii locaverit, retinetur usus fructus: sed si proprietarius eum locasset suo nomine, dicendum amitti: non enim meo nomine fruitur colonus.
</p>

<p>
Dig. 7.4.29.1
</p>

<p>
Ulpianus 17 ad sab.
</p>

<p>
Sed si emptum a me usum fructum proprietarius vendidisset, amitterem usum fructum, quaerendum est. et puto amitti, quoniam et hic non ut a me empto fruitur fundi emptor.
</p>

<p>
Dig. 7.4.29.2
</p>

<p>
Ulpianus 17 ad sab.
</p>

<p>
Idem pomponius quaerit, si legatum mihi usum fructum rogatus sim tibi restituere, an per te frui videar nec amittatur usus fructus. et ait dubitare se de hac quaestione: sed est verius, quod Marcellus notat, nihil hanc rem fideicommissario nocere: suo enim nomine utilem actionem eum habiturum.
</p>

<p>
Dig. 7.4.30
</p>

<p>
Gaius 7 ad ed. provinc.
</p>

<p>
Caro et corium mortui pecoris in fructu non est, quia mortuo eo usus fructus extinguitur.
</p>

<p>
Dig. 7.4.31
</p>

<p>
Pomponius 4 ad q. muc.
</p>

<p>
Cum gregis usus fructus legatus est et usque eo numerus pervenit gregis, ut grex non intellegatur, perit usus fructus.
</p>

<p class=shortborder></p>

<p>
<B>Dig. 7.5.0. De usu fructu earum rerum, quae usu consumuntur vel minuuntur.</B>
</p>

<p>
Dig. 7.5.1
</p>

<p>
Ulpianus 18 ad sab.
</p>

<p>
Senatus censuit, ut omnium rerum, quas in cuiusque patrimonio esse constaret, usus fructus legari possit: quo senatus consulto inductum videtur, ut earum rerum, quae usu tolluntur vel minuuntur, possit usus fructus legari.
</p>

<p>
Dig. 7.5.2pr.
</p>

<p>
Gaius 7 ad ed. provinc.
</p>

<p>
Sed de pecunia recte caveri oportet his, a quibus eius pecuniae usus fructus legatus erit.
</p>

<p>
Dig. 7.5.2.1
</p>

<p>
Gaius 7 ad ed. provinc.
</p>

<p>
Quo senatus consulto non id effectum est, ut pecuniae usus fructus proprie esset ( nec enim naturalis ratio auctoritate senatus commutari potuit), sed remedio introducto coepit quasi usus fructus haberi.
</p>

<p>
Dig. 7.5.3
</p>

<p>
Ulpianus 18 ad sab.
</p>

<p>
Post quod omnium rerum usus fructus legari poterit. an et nominum? nerva negavit: sed est verius, quod cassius et proculus existimant, posse legari. idem tamen nerva ipsi quoque debitori posse usum fructum legari scribit et remittendas ei usuras.
</p>

<p>
Dig. 7.5.4
</p>

<p>
Paulus 1 ad ner.
</p>

<p>
Ergo cautio etiam ab hoc exigenda erit.
</p>

<p>
Dig. 7.5.5pr.
</p>

<p>
Ulpianus 18 ad sab.
</p>

<p>
Hoc senatus consultum non solum ad eum pertinet, qui pecuniae usum fructum vel ceterarum rerum quas habuit legavit, verum et si fuerint alienae.
</p>

<p>
Dig. 7.5.5.1
</p>

<p>
Ulpianus 18 ad sab.
</p>

<p>
Si pecuniae sit usus fructus legatus vel aliarum rerum, quae in abusu consistunt, nec cautio interveniat, videndum, finito usu fructu an pecunia quae data sit, vel ceterae res, quae in absumptione sunt, condici possint. sed si quidem adhuc constante usu fructu cautionem quis velit condicere, dici potest omissam cautionem posse condici incerti condictione: sed si finito usu fructu ipsam quantitatem, sabinus putat posse condici: quam sententiam et celsus libro octavo decimo digestorum probat: quae mihi non inarguta videtur.
</p>

<p>
Dig. 7.5.5.2
</p>

<p>
Ulpianus 18 ad sab.
</p>

<p>
Quae in usu fructu pecuniae diximus vel ceterarum rerum, quae sunt in abusu, eadem et in usu dicenda sunt, nam idem continere usum pecuniae et usum fructum et iulianus scribit et pomponius libro octavo de stipulationibus.
</p>

<p>
Dig. 7.5.6pr.
</p>

<p>
Iulianus 35 Dig. 
</p>

<p>
Si tibi decem milia legata fuerint, mihi eorundem decem milium usus fructus, fient quidem tua tota decem milia: sed mihi quinque numerari debebunt ita, ut tibi caveam tempore mortis meae aut capitis deminutionis restitutum iri. nam et si fundus tibi legatus fuisset et mihi eiusdem fundi usus fructus, haberes tu quidem totius fundi proprietatem, sed partem cum usu fructu, partem sine usu fructu, et non heredi, sed tibi caverem boni viri arbitratu.
</p>

<p>
Dig. 7.5.6.1
</p>

<p>
Iulianus 35 Dig. 
</p>

<p>
Sed si duobus eorundem decem milium usus fructus legatus fuerit, quina milia accipient et invicem et heredi satisdabunt.
</p>

<p>
Dig. 7.5.7
</p>

<p>
Gaius 7 ad ed. provinc.
</p>

<p>
Si vini olei frumenti usus fructus legatus erit, proprietas ad legatarium transferri debet et ab eo cautio desideranda est, ut, quandoque is mortuus aut capite deminutus sit, eiusdem qualitatis res restituatur, aut aestimatis rebus certae pecuniae nomine cavendum est, quod et commodius est. idem scilicet de ceteris quoque rebus, quae usu continentur, intellegemus.
</p>

<p>
Dig. 7.5.8
</p>

<p>
Papinianus 17 quaest.
</p>

<p>
Tribus heredibus institutis usum fructum quindecim milium titio legavit et duos ex heredibus iussit pro legatario satisdare: placebat utile esse cautionis quoque legatum nec refragari senatus consultum, quia cautio non impediretur, et esse alterum legatum velut certi, alterum incerti. usus fructus itaque nomine partem pecuniae petendam ab eo, qui satis accepit a coherede, incertique cum eodem agendum, si satis non dedisset. eum vero, qui satis praestitit ac propter moram coheredis satis non accepit, neque fructus nomine interim teneri propter senatus consultum neque actione incerti, quia coheredi satisdedit. illud etiam nobis placet legatarium cogendum promittere. finito autem usu fructu si coheredes ex causa fideiussoria convenirentur, eos mandati non acturos: non enim suscepisse mandatum, sed voluntati paruisse: denique cautionis legato liberatos. de illo nec diu tractandum fuit secundum legatum, id est cautionis, non heredum videri, sed eius, cui pecuniae usus fructus relictus est cuique testator prospicere voluit et cuius interesse credidit fideiussores non suo periculo quaerere.
</p>

<p>
Dig. 7.5.9
</p>

<p>
Paulus 1 ad ner.
</p>

<p>
In stipulatione de reddendo usu fructu pecuniae duo soli casus interponuntur, mortis et capitis deminutionis,
</p>

<p>
Dig. 7.5.10pr.
</p>

<p>
Ulpianus 79 ad ed.
</p>

<p>
Quoniam pecuniae usus aliter amitti non potest quam his casibus.
</p>

<p>
Dig. 7.5.10.1
</p>

<p>
Ulpianus 79 ad ed.
</p>

<p>
Si usus tantum pecuniae legatus sit, quia in hac specie usus appellatione etiam fructum contineri magis accipiendum est, stipulatio ista erit interponenda. et quidam aiunt non ante hanc interponi stipulationem, quam data fuerit pecunia: ego autem puto, sive antea sive postea pecunia data sit, tenere stipulationem.
</p>

<p>
Dig. 7.5.11
</p>

<p>
Ulpianus 18 ad sab.
</p>

<p>
Si lanae alicui legatus sit usus fructus vel odorum vel aromatum, nullus videtur usus fructus in istis iure constitutus, sed ad senatus consultum erit descendendum, quod de cautione eorum loquitur.
</p>

<p>
Dig. 7.5.12
</p>

<p>
Marcianus 7 inst.
</p>

<p>
Cum pecunia erat relicta titio ita, ut post mortem legatarii ad maevium rediret, quamquam adscriptum sit, ut usum eius titius haberet, proprietatem tamen ei legatam et usus mentionem factam, quia erat restituenda ab eo pecunia post mortem eius, divi severus et antoninus rescripserunt.
</p>

<p class=shortborder></p>

<p>
<B>Dig. 7.6.0. Si usus fructus petetur vel ad alium pertinere negetur.</B>
</p>

<p>
Dig. 7.6.1pr.
</p>

<p>
Ulpianus 18 ad sab.
</p>

<p>
Si fundo fructuario servitus debeatur, Marcellus libro octavo apud iulianum labeonis et nervae sententiam probat existimantium servitutem quidem eum vindicare non posse, verum usum fructum vindicaturum ac per hoc vicinum, si non patiatur eum ire et agere, teneri ei, quasi non patiatur uti frui.
</p>

<p>
Dig. 7.6.1.1
</p>

<p>
Ulpianus 18 ad sab.
</p>

<p>
Usus fructus legatus adminiculis eget, sine quibus uti frui quis non potest: et ideo si usus fructus legetur, necesse est tamen ut sequatur eum aditus, usque adeo, ut, si quis usum fructum loci leget ita, ne heres cogatur viam praestare, inutiliter hoc adiectum videatur: item si usu fructu legato iter ademptum sit, inutilis est ademptio, quia semper sequitur usum fructum.
</p>

<p>
Dig. 7.6.1.2
</p>

<p>
Ulpianus 18 ad sab.
</p>

<p>
Sed si usus fructus sit legatus, ad quem aditus non est per hereditarium fundum, ex testamento utique agendo fructuarius consequetur, ut cum aditu sibi praestetur usus fructus.
</p>

<p>
Dig. 7.6.1.3
</p>

<p>
Ulpianus 18 ad sab.
</p>

<p>
Utrum autem aditus tantum et iter an vero et via debeatur fructuario legato ei usu fructu, pomponius libro quinto dubitat: et recte putat, prout usus fructus perceptio desiderat, hoc ei praestandum.
</p>

<p>
Dig. 7.6.1.4
</p>

<p>
Ulpianus 18 ad sab.
</p>

<p>
Sed an et alias utilitates et servitutes ei heres praestare debeat, puta luminum et aquarum, an vero non? et puto eas solas praestare compellendum, sine quibus omnino uti non potest: sed si cum aliquo incommodo utatur, non esse praestandas.
</p>

<p>
Dig. 7.6.2
</p>

<p>
Pomponius 5 ad sab.
</p>

<p>
Si ab herede ex testamento fundi usus fructus petitus sit, qui arbores deiecisset aut aedificium demolitus esset aut aliquo modo deteriorem usum fructum fecisset aut servitutes imponendo aut vicinorum praedia liberando, ad iudicis religionem pertinet, ut inspiciat, qualis ante iudicium acceptum fundus fuerit, ut usufructuario hoc quod interest ab eo servetur.
</p>

<p>
Dig. 7.6.3
</p>

<p>
Iulianus 7 Dig. 
</p>

<p>
Qui usum fructum traditum sibi ex causa fideicommissi desiit in usu habere tanto tempore, quanto, si legitime eius factus esset, amissurus eum fuerit, actionem ad restituendum eum habere non debet: est enim absurdum plus iuris habere eos, qui possessionem dumtaxat usus fructus, non etiam dominium adepti sint.
</p>

<p>
Dig. 7.6.4
</p>

<p>
Iulianus 35 Dig. 
</p>

<p>
Fundus detracto usu fructu legatus est titio et eiusdem fundi usus fructus sempronio sub condicione: dixi interim cum proprietate usum fructum esse, licet placeat, cum detracto usu fructu fundus legatur, apud heredem usum fructum esse: quia pater familias cum detracto usu fructu fundum legat et alii usum fructum sub condicione, non hoc agit, ut apud heredem usus fructus remaneat.
</p>

<p>
Dig. 7.6.5pr.
</p>

<p>
Ulpianus 17 ad ed.
</p>

<p>
Uti frui ius sibi esse solus potest intendere, qui habet usum fructum, dominus autem fundi non potest, quia qui habet proprietatem, utendi fruendi ius separatum non habet: nec enim potest ei suus fundus servire: de suo enim, non de alieno iure quemque agere oportet. quamquam enim actio negativa domino competat adversus fructuarium, magis tamen de suo iure agere videtur quam alieno, cum invito se negat ius esse utendi fructuario vel sibi ius esse prohibendi. quod si forte qui agit dominus proprietatis non sit, quamvis fructuarius ius utendi non habet, vincet tamen iure, quo possessores sunt potiores, licet nullum ius habeant.
</p>

<p>
Dig. 7.6.5.1
</p>

<p>
Ulpianus 17 ad ed.
</p>

<p>
Utrum autem adversus dominum dumtaxat in rem actio usufructuario competat an etiam adversus quemvis possessorem, quaeritur. et iulianus libro septimo digestorum scribit hanc actionem adversus quemvis possessorem ei competere: nam et si fundo fructuario servitus debeatur, fructuarius non servitutem, sed usum fructum vindicare debet adversus vicini fundi dominum.
</p>

<p>
Dig. 7.6.5.2
</p>

<p>
Ulpianus 17 ad ed.
</p>

<p>
Si partis fundi usus fructus constituatur, potest de eo in rem agi, sive vindicet quis usum fructum sive alii neget.
</p>

<p>
Dig. 7.6.5.3
</p>

<p>
Ulpianus 17 ad ed.
</p>

<p>
In his autem actionibus, quae de usu fructu aguntur, etiam fructus venire plus quam manifestum est.
</p>

<p>
Dig. 7.6.5.4
</p>

<p>
Ulpianus 17 ad ed.
</p>

<p>
Si post litem de usu fructu contestatam fuerit finitus usus fructus, an ulterius fructus desinant deberi? et puto desinere: nam et si mortuus fuerit fructuarius, heredi eius actionem praeteritorum dumtaxat fructuum dandam pomponius libro quadragensimo scribit.
</p>

<p>
Dig. 7.6.5.4a
</p>

<p>
Ulpianus 17 ad ed.
</p>

<p>
Fructuario qui vicit omnis causa restituenda est: et ideo si servi fuerit usus fructus legatus, quidquid ex re fructuarii vel ex operis suis consecutus est, possessor debebit restituere.
</p>

<p>
Dig. 7.6.5.5
</p>

<p>
Ulpianus 17 ad ed.
</p>

<p>
Sed et si forte tempore usus fructus amissus est alio quidem possidente, alio autem liti se offerente, non sufficit eum usum fructum iterum renovare, verum cavere quoque eum de evictione usus fructus oportet: quid enim si servum aut fundum is qui possidebat pignori dedit isque ab eo qui pignori accepit iure uti prohibetur? debebit itaque habere cautum.
</p>

<p>
Dig. 7.6.5.6
</p>

<p>
Ulpianus 17 ad ed.
</p>

<p>
Sicut fructuario in rem confessoriam agenti fructus praestandi sunt, ita et proprietatis domino, si negatoria actione utatur: sed in omnibus ita demum, si non sit possessor qui agat ( nam et possessori competunt): quod si possident, nihil fructuum nomine consequentur. quid ergo officium erit iudicis quam hoc, ut securus consequatur fructuarius fruendi licentiam, proprietatis dominus, ne inquietetur?
</p>

<p>
Dig. 7.6.6
</p>

<p>
Paulus 21 ad ed.
</p>

<p>
Qui de usu fructu iudicium accepit, si desierit possidere sine dolo, absolvetur: quod si liti se obtulit et quasi possessor actionem de usu fructu accepit, damnabitur.
</p>

<p class=shortborder></p>

<p>
<B>Dig. 7.7.0. De operis servorum</B>
</p>

<p>
Dig. 7.7.1
</p>

<p>
Paulus 2 ad ed.
</p>

<p>
Opera in actu consistit nec ante in rerum natura est, quam si dies venit, quo praestanda est, quemadmodum cum stipulamur " quod ex arethusa natum erit".
</p>

<p>
Dig. 7.7.2
</p>

<p>
Ulpianus 17 ad ed.
</p>

<p>
Operae servi legatae capitis minutione non amittuntur.
</p>

<p>
Dig. 7.7.3
</p>

<p>
Gaius 7 ad ed. provinc.
</p>

<p>
In hominis usu fructu operae sunt et ob operas mercedes.
</p>

<p>
Dig. 7.7.4
</p>

<p>
Gaius 2 de liberali c. ed. urb.
</p>

<p>
Fructus hominis in operis constitit et retro in fructu hominis operae sunt. et ut in ceteris rebus fructus deductis necessariis impensis intellegitur, ita et in operis servorum.
</p>

<p>
Dig. 7.7.5
</p>

<p>
Clementius 18 ad l. iul. et pap.
</p>

<p>
Operis servi legatis usum datum intellegi et ego didici et iulianus existimat.
</p>

<p>
Dig. 7.7.6pr.
</p>

<p>
Ulpianus 55 ad ed.
</p>

<p>
Cum de servi operis artificis agitur, pro modo restituendae sunt, sed mediastini secundum ministerium: et ita mela scribit.
</p>

<p>
Dig. 7.7.6.1
</p>

<p>
Ulpianus 55 ad ed.
</p>

<p>
Si minor annis quinque vel debilis servus sit vel quis alius, cuius nulla opera esse apud dominum potuit, nulla aestimatio fiet.
</p>

<p>
Dig. 7.7.6.2
</p>

<p>
Ulpianus 55 ad ed.
</p>

<p>
Item voluptatis vel affectionis aestimatio non habebitur, veluti si dilexerit eum dominus aut in deliciis habuerit.
</p>

<p>
Dig. 7.7.6.3
</p>

<p>
Ulpianus 55 ad ed.
</p>

<p>
Ceterum deductis necessariis impensis fiet aestimatio.
</p>

<p class=shortborder></p>

<p>
<B>Dig. 7.8.0. De usu et habitatione.</B>
</p>

<p>
Dig. 7.8.1pr.
</p>

<p>
Gaius 7 ad ed. provinc.
</p>

<p>
Nunc videndum de usu et habitatione.
</p>

<p>
Dig. 7.8.1.1
</p>

<p>
Gaius 7 ad ed. provinc.
</p>

<p>
Constituitur etiam nudus usus, id est sine fructu: qui et ipse isdem modis constitui solet, quibus et usus fructus.
</p>

<p>
Dig. 7.8.2pr.
</p>

<p>
Ulpianus 17 ad sab.
</p>

<p>
Cui usus relictus est, uti potest, frui non potest. et de singulis videndum.
</p>

<p>
Dig. 7.8.2.1
</p>

<p>
Ulpianus 17 ad sab.
</p>

<p>
Domus usus relictus est aut marito aut mulieri: si marito, potest illic habitare non solus, verum cum familia quoque sua. an et cum libertis, fuit quaestionis, et celsus scripsit, et cum libertis: posse hospitem quoque recipere, nam ita libro octavo decimo digestorum scripsit, quam sententiam et tubero probat. sed an etiam inquilinum recipere possit, apud labeonem memini tractatum libro posteriorum, et ait labeo eum, qui ipse habitat, inquilinum posse recipere: idem et hospites et libertos suos.
</p>

<p>
Dig. 7.8.3
</p>

<p>
Paulus 3 ad vitell.
</p>

<p>
Et clientes:
</p>

<p>
Dig. 7.8.4pr.
</p>

<p>
Ulpianus 17 ad sab.
</p>

<p>
Ceterum sine eo ne hos quidem habitare posse. proculus autem de inquilino notat non belle inquilinum dici, qui cum eo habitet. secundum haec et si pensionem percipiat, dum ipse quoque inhabitet, non erit ei invidendum: quid enim si tam spatiosae domus usus sit relictus homini mediocri, ut portiuncula contentus sit? sed et cum his, quos loco servorum in operis habet, habitabit, licet liberi sint vel servi alieni.
</p>

<p>
Dig. 7.8.4.1
</p>

<p>
Ulpianus 17 ad sab.
</p>

<p>
Mulieri autem si usus relictus sit, posse eam et cum marito habitare quintus mucius primus admisit, ne ei matrimonio carendum foret, cum uti vult domo. nam per contrarium quin uxor cum marito possit habitare, nec fuit dubitatum. quid ergo si viduae legatus sit, an nuptiis contractis post constitutum usum mulier habitare cum marito possit? et est verum, ut et pomponius libro quinto et papinianus libro nono decimo quaestionum probat, posse eam cum viro et postea nubentem habitare. hoc amplius pomponius ait et cum socero habitaturam.
</p>

<p>
Dig. 7.8.5
</p>

<p>
Paulus 3 ad sab.
</p>

<p>
Immo et socer cum nuru habitabit, utique cum vir una sit.
</p>

<p>
Dig. 7.8.6
</p>

<p>
Ulpianus 17 ad sab.
</p>

<p>
Non solum autem cum marito, sed et cum liberis libertisque habitare et cum parentibus poterit: et ita et aristo notat apud sabinum. et huc usque erit procedendum, ut eosdem quos masculi recipere et mulieres possint.
</p>

<p>
Dig. 7.8.7
</p>

<p>
Pomponius 5 ad sab.
</p>

<p>
Non aliter autem mulier hospitem recipere potest, quam si is sit, qui honeste cum ea quae usum habeat habitaturus sit.
</p>

<p>
Dig. 7.8.8pr.
</p>

<p>
Ulpianus 17 ad sab.
</p>

<p>
Sed neque locabunt seorsum neque concedent habitationem sine se nec vendent usum.
</p>

<p>
Dig. 7.8.8.1
</p>

<p>
Ulpianus 17 ad sab.
</p>

<p>
Sed si usus aedium mulieri legatus sit ea condicione " si a viro divortisset", remittendam ei condicionem et cum viro habitaturam, quod et pomponius libro quinto probat.
</p>

<p>
Dig. 7.8.9
</p>

<p>
Paulus 3 ad sab.
</p>

<p>
Ceterarum quoque rerum usu legato dicendum est uxorem cum viro in promiscuo usu eas res habere posse.
</p>

<p>
Dig. 7.8.10pr.
</p>

<p>
Ulpianus 17 ad sab.
</p>

<p>
Si habitatio legetur, an perinde sit atque si usus, quaeritur. et effectu quidem idem paene esse legatum usus et habitationis et papinianus consensit libro octavo decimo quaestionum. denique donare non poterit, sed eas personas recipiet, quas et usuarius: ad heredem tamen nec ipsa transit nec non utendo amittitur nec capitis deminutione.
</p>

<p>
Dig. 7.8.10.1
</p>

<p>
Ulpianus 17 ad sab.
</p>

<p>
Sed si xrysis sit relicta, an usus sit, videndum: et papinianus libro septimo responsorum ait usum esse, non etiam fructum relictum.
</p>

<p>
Dig. 7.8.10.2
</p>

<p>
Ulpianus 17 ad sab.
</p>

<p>
Sed si sic relictus sit: " illi domus usus fructus habitandi causa", utrum habitationem solam an vero et usum fructum habeat, videndum. et proculus et neratius putant solam habitationem legatam, quod est verum. plane si dixisset testator " usum habitandi causa", non dubitaremus, quin valeret.
</p>

<p>
Dig. 7.8.10.3
</p>

<p>
Ulpianus 17 ad sab.
</p>

<p>
Utrum autem unius anni sit habitatio an usque ad vitam, apud veteres quaesitum est: et rutilius donec vivat habitationem competere ait, quam sententiam et celsus probat libro octavo decimo digestorum.
</p>

<p>
Dig. 7.8.10.4
</p>

<p>
Ulpianus 17 ad sab.
</p>

<p>
Si usus fundi sit relictus, minus utique esse quam fructum longeque nemo dubitat. sed quid in ea causa sit, videndum. et labeo ait habitare eum in fundo posse dominumque prohibiturum illo venire: sed colonum non prohibiturum nec familiam, scilicet eam, quae agri colendi causa illic sit: ceterum si urbanam familiam illo mittat, qua ratione ipse prohibetur, et familiam prohibendam eiusdem rationis est. idem labeo ait et cella vinaria et olearia eum solum usurum, dominum vero invito eo non usurum.
</p>

<p>
Dig. 7.8.11
</p>

<p>
Gaius 2 rer. cott.
</p>

<p>
Inque eo fundo hactenus ei morari licet, ut neque domino fundi molestus sit neque his, per quos opera rustica fiunt, impedimento sit: nec ulli alii ius quod habet aut vendere aut locare aut gratis concedere potest.
</p>

<p>
Dig. 7.8.12pr.
</p>

<p>
Ulpianus 17 ad sab.
</p>

<p>
Plenum autem usum debet habere, si et villae et praetorii ei relictus est. venire plane proprietarium ad fructus percipiendos magis dicendum est, et per tempora fructuum colligendorum etiam habitare illic posse admittendum est.
</p>

<p>
Dig. 7.8.12.1
</p>

<p>
Ulpianus 17 ad sab.
</p>

<p>
Praeter habitationem quam habet, cui usus datus est deambulandi quoque et gestandi ius habebit. sabinus et cassius et lignis ad usum cottidianum et horto et pomis et holeribus et floribus et aqua usurum, non usque ad compendium, sed ad usum, scilicet non usque ad abusum: idem nerva, et adicit stramentis et sarmentis etiam usurum, sed neque foliis neque oleo neque frumento neque frugibus usurum. sed sabinus et cassius et labeo et proculus hoc amplius etiam ex his quae in fundo nascuntur, quod ad victum sibi suisque sufficiat sumpturum et ex his quae nerva negavit: iuventius etiam cum convivis et hospitibus posse uti: quae sententia mihi vera videtur: aliquo enim largius cum usuario agendum est pro dignitate eius, cui relictus est usus. sed utetur his, ut puto, dumtaxat in villa: pomis autem et oleribus et floribus et lignis videndum, utrum eodem loco utatur dumtaxat an etiam in oppidum ei deferri possint: sed melius est accipere et in oppidum deferenda, neque enim grave onus est horum, si abundent in fundo.
</p>

<p>
Dig. 7.8.12.2
</p>

<p>
Ulpianus 17 ad sab.
</p>

<p>
Sed si pecoris ei usus relictus est, puta gregis ovilis, ad stercorandum usurum dumtaxat labeo ait, sed neque lana neque agnis neque lacte usurum: haec enim magis in fructu esse. hoc amplius etiam modico lacte usurum puto: neque enim tam stricte interpretandae sunt voluntates defunctorum.
</p>

<p>
Dig. 7.8.12.3
</p>

<p>
Ulpianus 17 ad sab.
</p>

<p>
Sed si boum armenti usus relinquatur, omnem usum habebit et ad arandum et ad cetera, ad quae boves apti sunt.
</p>

<p>
Dig. 7.8.12.4
</p>

<p>
Ulpianus 17 ad sab.
</p>

<p>
Equitii quoque legato usu videndum, ne et domare possit et ad vehendum sub iugo uti. et si forte auriga fuit, cui usus equorum relictus est, non puto eum circensibus his usurum, quia quasi locare eos videtur: sed si testator sciens eum huius esse instituti et vitae reliquit, videtur etiam de hoc usu sensisse.
</p>

<p>
Dig. 7.8.12.5
</p>

<p>
Ulpianus 17 ad sab.
</p>

<p>
Si usus ministerii alicui fuerit relictus, ad suum ministerium utetur et ad liberorum coniugisque, neque videbitur alii concessisse, si simul cum ipsis utatur: quamquam, si filio familias usus servi sit relictus vel servo, patri dominove adquisitus ipsius dumtaxat usum exigat, non etiam eorum qui sunt in potestate.
</p>

<p>
Dig. 7.8.12.6
</p>

<p>
Ulpianus 17 ad sab.
</p>

<p>
Operas autem servi usuarii non locabit neque alii utendo concedet, et ita labeo: quemadmodum enim concedere alii operas poterit, cum ipse uti debeat? idem tamen labeo putat, si fundum conduxerit quis, usuarium servum posse ibi operari: quid enim interest, in qua re opera eius utatur? quare et si lanam conduxerit usuarius expediendam, poterit etiam per usuarias ancillas opus perficere, idemque, si vestimenta texenda redemerit vel insulam vel navem fabricandam, poterit ad haec operis uti usuarii: nec offendetur illa sabini sententia ancillae usu dato ad lanificium eam non mitti nec ex operis mercedem capi, sed sibi lanam facere iure cogere: sibi enim facere videtur, qui non operas eius locavit, sed opus quod conduxit expediit. idem et octavenus probat.
</p>

<p>
Dig. 7.8.13
</p>

<p>
Gaius 7 ad ed. provinc.
</p>

<p>
Sed ipsi servo ancillaeve pro opera mercedem imponi posse labeoni placet.
</p>

<p>
Dig. 7.8.14pr.
</p>

<p>
Ulpianus 17 ad sab.
</p>

<p>
Per servum usuarium si stipuler vel per traditionem accipiam, an adquiram, quaeritur, si ex re mea vel ex operis eius. et si quidem ex operis eius, non valebit, quoniam nec locare operas eius possumus: sed si ex re mea, dicimus servum usuarium stipulantem vel per traditionem accipientem mihi adquirere, cum hac opera eius utar.
</p>

<p>
Dig. 7.8.14.1
</p>

<p>
Ulpianus 17 ad sab.
</p>

<p>
Usus fructus an fructus legetur, nihil interest, nam fructui et usus inest, usui fructus deest: et fructus quidem sine usu esse non potest, usus sine fructu potest. denique si tibi fructus deducto usu legatus sit, inutile esse legatum pomponius libro quinto ad sabinum scribit: et si forte usu fructu legato fructus adimatur, totum videri ademptum scribit: sed si fructus sine usu, usum videri constitutum, qui et ab initio constitui potest. sed si usu fructu legato usus adimatur, aristo scribit nullam esse ademptionem: quae sententia benignior est.
</p>

<p>
Dig. 7.8.14.2
</p>

<p>
Ulpianus 17 ad sab.
</p>

<p>
Usu legato si eidem fructus legetur, pomponius ait confundi eum cum usu, idem ait et si tibi usus, mihi fructus legetur, concurrere nos in usu, me solum fructum habiturum.
</p>

<p>
Dig. 7.8.14.3
</p>

<p>
Ulpianus 17 ad sab.
</p>

<p>
Poterit autem apud alium esse usus, apud alium fructus sine usu, apud alium proprietas: veluti si qui habet fundum, legaverit titio usum, mox heres eius tibi fructum legaverit vel alio modo constituerit.
</p>

<p>
Dig. 7.8.15pr.
</p>

<p>
Paulus 3 ad sab.
</p>

<p>
Fundi usu legato licebit usuario et ex penu quod in annum dumtaxat sufficiat capere, licet mediocris praedii eo modo fructus consumantur: quia et domo et servo ita uteretur, ut nihil alii fructuum nomine superesset.
</p>

<p>
Dig. 7.8.15.1
</p>

<p>
Paulus 3 ad sab.
</p>

<p>
Sicuti is, cui usus fundi legatus est, quo minus dominus agri colendi causa ibi versetur, prohibere non potest ( alioquin et frui dominum prohibebit), ita nec heres quicquam facere debet, quo minus is cui usus legatus est utatur, ut bonus pater familias uti debet.
</p>

<p>
Dig. 7.8.16pr.
</p>

<p>
Pomponius 5 ad sab.
</p>

<p>
Si ita legatus esset usus fundi, ut instructus esset, earum rerum, quae instrumento fundi essent, perinde ad legatarium usus pertinet, ac si nominatim ei earum rerum usus legatus fuisset.
</p>

<p>
Dig. 7.8.16.1
</p>

<p>
Pomponius 5 ad sab.
</p>

<p>
Dominus proprietatis etiam invito usufructuario vel usuario fundum vel aedes per saltuarium vel insularium custodire potest: interest enim eius fines praedii tueri. eaque omnia dicenda sunt, quolibet modo constitutus usus fructus vel usus fuerit.
</p>

<p>
Dig. 7.8.16.2
</p>

<p>
Pomponius 5 ad sab.
</p>

<p>
Servo, cuius usum dumtaxat, non etiam fructum habemus, potest et a nobis quid donari vel etiam ex pecunia nostra negotiatum esse, ut quidquid eo modo adquisierit, in peculio nostro sit.
</p>

<p>
Dig. 7.8.17
</p>

<p>
Africanus 5 quaest.
</p>

<p>
Filio familias vel servo aedium usu legato et utile legatum esse existimo et eodem modo persecutionem eius competituram, quo competeret, si fructus quoque legatus esset. itaque non minus absente quam praesente filio servove pater dominusve in his aedibus habitabit.
</p>

<p>
Dig. 7.8.18
</p>

<p>
Paulus 9 ad plaut.
</p>

<p>
Si domus usus legatus sit sine fructu, communis refectio est rei in sartis tectis tam heredis quam usuarii. videamus tamen, ne, si fructum heres accipiat, ipse reficere debeat, si vero talis sit res, cuius usus legatus est, ut heres fructum percipere non possit, legatarius reficere cogendus est: quae distinctio rationem habet.
</p>

<p>
Dig. 7.8.19
</p>

<p>
Paulus 3 ad vitell.
</p>

<p>
Usus pars legari non potest: nam frui quidem pro parte possumus, uti pro parte non possumus.
</p>

<p>
Dig. 7.8.20
</p>

<p>
Marcellus 13 Dig. 
</p>

<p>
Servus, cuius mihi usus legatus est, adquirit mihi, si institor erit et operis eius utar in taberna: nam mercibus vendundis emendisque adquirit mihi: sed et si iussu meo per traditionem accipiet.
</p>

<p>
Dig. 7.8.21
</p>

<p>
Modestinus 2 reg.
</p>

<p>
Usus aquae personalis est et ideo ad heredem usuarii transmitti non potest.
</p>

<p>
Dig. 7.8.22pr.
</p>

<p>
Pomponius 5 ad q. muc.
</p>

<p>
Divus hadrianus, cum quibusdam usus silvae legatus esset, statuit fructum quoque eis legatum videri, quia nisi liceret legatariis caedere silvam et vendere, quemadmodum usufructuariis licet, nihil habituri essent ex eo legato.
</p>

<p>
Dig. 7.8.22.1
</p>

<p>
Pomponius 5 ad q. muc.
</p>

<p>
Licet tam angustus est legatarius, cui domus usus legatus est, ut non possit occupare totius domus usum, tamen eis quae vacabunt proprietarius non utetur, quia licebit usuario aliis et aliis temporibus tota domo uti, cum interdum domini quoque aedium, prout temporis condicio exigit, quibusdam utantur, quibusdam non utantur.
</p>

<p>
Dig. 7.8.22.2
</p>

<p>
Pomponius 5 ad q. muc.
</p>

<p>
Usu legato si plus usus sit legatarius quam oportet, officio iudicis, qui iudicat quemadmodum utatur, quid continetur? ne aliter quam debet utatur.
</p>

<p>
Dig. 7.8.23
</p>

<p>
Paulus 1 ad ner.
</p>

<p>
Neratius: usuariae rei speciem is cuius proprietas est nullo modo commutare potest. paulus: deteriorem enim causam usuarii facere non potest: facit autem deteriorem etiam in meliorem statum commutata.
</p>

<p class=shortborder></p>

<p>
<B>Dig. 7.9.0. Usufructuarius quemadmodum caveat.</B>
</p>

<p>
Dig. 7.9.1pr.
</p>

<p>
Ulpianus 79 ad ed.
</p>

<p>
Si cuius rei usus fructus legatus sit, aequissimum praetori visum est de utroque legatarium cavere: et usurum se boni viri arbitratu et, cum usus fructus ad eum pertinere desinet, restituturum quod inde exstabit.
</p>

<p>
Dig. 7.9.1.1
</p>

<p>
Ulpianus 79 ad ed.
</p>

<p>
Haec stipulatio, sive mobilis res sit sive soli, interponi debet,
</p>

<p>
Dig. 7.9.1.2
</p>

<p>
Ulpianus 79 ad ed.
</p>

<p>
Illud sciendum est ad fideicommissa etiam aptari eam debere. plane et si ex mortis causa donatione usus fructus constituatur, exemplo legatorum debebit haec cautio praestari: sed et si ex alia quacumque causa constitutus fuerit usus fructus, idem dicendum est.
</p>

<p>
Dig. 7.9.1.3
</p>

<p>
Ulpianus 79 ad ed.
</p>

<p>
Cavere autem debet viri boni arbitratu perceptu iri usum fructum, hoc est non deteriorem se causam usus fructus facturum ceteraque facturum, quae in re sua faceret.
</p>

<p>
Dig. 7.9.1.4
</p>

<p>
Ulpianus 79 ad ed.
</p>

<p>
Recte autem facient et heres et legatarius, qualis res sit, cum frui incipit legatarius, si in testatum redegerint: ut inde possit apparere, an et quatenus rem peiorem legatarius fecerit.
</p>

<p>
Dig. 7.9.1.5
</p>

<p>
Ulpianus 79 ad ed.
</p>

<p>
Utilis autem visum est stipulatione de hoc caveri, ut, si quis non viri boni arbitratu utatur, committatur stipulatio statim, nec expetabimus, ut amittitur usus fructus.
</p>

<p>
Dig. 7.9.1.6
</p>

<p>
Ulpianus 79 ad ed.
</p>

<p>
Habet autem stipulatio ista duas causas, unam, si aliter quis utatur quam vir bonus arbitrabitur, aliam de usu fructu restituendo: quarum prior statim committetur, quam aliter fuerit usus, et saepius committetur, sequens committetur finito usu fructu.
</p>

<p>
Dig. 7.9.1.7
</p>

<p>
Ulpianus 79 ad ed.
</p>

<p>
Sed quod diximus id quod inde exstabit restitutu iri, non ipsam rem stipulatur proprietarius ( inutiliter enim rem suam stipulari videretur), sed stipulatur restitutu iri quod inde exstabit. interdum autem inerit proprietatis aestimatio, si forte fructuarius, cum possit usucapionem interpellare, neglexit: omnem enim rei curam suscipit.
</p>

<p>
Dig. 7.9.2
</p>

<p>
Paulus 75 ad ed.
</p>

<p>
Nam fructuarius custodiam praestare debet.
</p>

<p>
Dig. 7.9.3pr.
</p>

<p>
Ulpianus 79 ad ed.
</p>

<p>
Omnes autem casus continentur huic stipulationi, quibus usus fructus amittitur.
</p>

<p>
Dig. 7.9.3.1
</p>

<p>
Ulpianus 79 ad ed.
</p>

<p>
Desinere pertinere usum fructum accipiemus etiam si nec coeperit pertinere, quamvis legatus sit, et committetur nihilo minus stipulatio, quasi desinat pertinere quod nec coepit.
</p>

<p>
Dig. 7.9.3.2
</p>

<p>
Ulpianus 79 ad ed.
</p>

<p>
Si usus fructus repetitus erit legato, quotiensque amissus fuerit ( nisi utiliter fuerit cautum), committetur ista stipulatio: sed exceptione opus erit.
</p>

<p>
Dig. 7.9.3.3
</p>

<p>
Ulpianus 79 ad ed.
</p>

<p>
Sed et si quis usum fructum tibi legaverit et sub condicione " si liberos habueris" proprietatem, amisso usu fructu committetur quidem stipulatio, sed exceptio locum habebit.
</p>

<p>
Dig. 7.9.3.4
</p>

<p>
Ulpianus 79 ad ed.
</p>

<p>
Si heres alienaverit proprietatem et postea amittatur usus fructus, an ex stipulatu agere possit, videamus. et fortius dici potest ipso iure non committi stipulationem, quia neque heredi successoribusve eius restitui potest neque is cui potest, id est ad quem pervenit proprietas, pertinet ad stipulationem: sed is ad quem pervenit tempore quaesiti dominii sibi prospicere alia cautione debet: quod etsi non fecerit, nihilo minus in rem actione uti potest.
</p>

<p>
Dig. 7.9.4
</p>

<p>
Venonius 12 stipul.
</p>

<p>
Si fructuarius proprietatem adsecutus fuerit, desinit quidem usus fructus ad eum pertinere propter confusionem: sed si ex stipulatu cum eo agatur, aut ipso iure inutiliter agi dicendum est, si viri boni arbitrium huc usque porrigitur, aut in factum excipere debebit.
</p>

<p>
Dig. 7.9.5pr.
</p>

<p>
Ulpianus 79 ad ed.
</p>

<p>
Huic stipulationi " dolum malum abesse afuturumque esse" continetur: et cum in rem sit doli mali mentio concepta, omnium dolum comprehendere videtur successorum et adoptivi patris.
</p>

<p>
Dig. 7.9.5.1
</p>

<p>
Ulpianus 79 ad ed.
</p>

<p>
Sed si usus sine fructu legatus erit, adempta fructus causa satisdari iubet praetor: hoc merito, ut de solo usu, non etiam de fructu caveatur.
</p>

<p>
Dig. 7.9.5.2
</p>

<p>
Ulpianus 79 ad ed.
</p>

<p>
Ergo et si fructus sine usu optigerit, stipulatio locum habebit.
</p>

<p>
Dig. 7.9.5.3
</p>

<p>
Ulpianus 79 ad ed.
</p>

<p>
Et si habitatio vel operae hominis vel cuius alterius animalis relictae fuerint, stipulatio locum habebit, licet per omnia haec usum fructum non imitantur.
</p>

<p>
Dig. 7.9.6
</p>

<p>
Paulus 75 ad ed.
</p>

<p>
Idem est et in reditu praedii, sicuti si vindemia legata esset vel messis, quamvis ex usu fructu ea percipiantur, quae legato morte legatarii ad heredem redeunt.
</p>

<p>
Dig. 7.9.7pr.
</p>

<p>
Ulpianus 79 ad ed.
</p>

<p>
Si usus fructus nomine re tradita satisdatum non fuerit, proculus ait posse heredem rem vindicare, et si obiciatur exceptio de re usus fructus nomine tradita, replicandum erit. quae sententia habet rationem: sed et ipsa stipulatio condici poterit.
</p>

<p>
Dig. 7.9.7.1
</p>

<p>
Ulpianus 79 ad ed.
</p>

<p>
Cum usus fructus pecuniae legatus esset, exprimi debent hi duo casus in stipulatione: " cum morieris aut capite minueris, dari " : idcirco hi duo soli casus, quoniam pecuniae usus aliter amitti non potest quam his casibus.
</p>

<p>
Dig. 7.9.8
</p>

<p>
Paulus 75 ad ed.
</p>

<p>
Si tibi usus fructus et mihi proprietas legata sit, mihi cavendum est: sed si mihi sub condicione proprietas legata sit, quidam et marcianus et heredi et mihi cavendum esse putant: quae sententia vera est. item si mihi legata sit et, cum ad me pertinere desierit, alii, et hic utrisque cavendum ut supra placuit. quod si duobus coniunctim usus fructus legatus sit, et invicem sibi cavere debebunt et heredi in casum illum: " si ad socium non pertineat usus fructus, heredi reddi".
</p>

<p>
Dig. 7.9.9pr.
</p>

<p>
Ulpianus 51 ad ed.
</p>

<p>
Si usus fructus mihi legatus sit eumque restituere sim titio rogatus, videndum est, quis debeat cavere, utrum titius an ego qui legatarius sum: an illud dicimus mecum heredem acturum, cum fideicommissario me agere debere? et est expeditius hoc dicere: si mihi spes aliqua durat usus fructus et, cum tu amiseris, potest ad me reccidere, hoc est ad legatarium, ita rem expediri, ut tu mihi, ego domino proprietatis caveam. quod si fideicommissarii causa usus fructus mihi relictus est nec est ulla spes ad me revertendi fructus, recta via fideicommissarium cavere oportet domino proprietatis.
</p>

<p>
Dig. 7.9.9.1
</p>

<p>
Ulpianus 51 ad ed.
</p>

<p>
Illud sciendum est sive iure ipso quis usum fructum habet sive etiam per tuitionem praetoris, nihilo minus cogendum esse fructuarium cavere aut actiones suscipere.
</p>

<p>
Dig. 7.9.9.2
</p>

<p>
Ulpianus 51 ad ed.
</p>

<p>
Plane si ex die proprietas alicui legata sit, usus fructus pure, dicendum esse pomponius ait remittendam esse hanc cautionem fructuario, quia certum sit ad eum proprietatem vel ad heredem eius perventuram.
</p>

<p>
Dig. 7.9.9.3
</p>

<p>
Ulpianus 51 ad ed.
</p>

<p>
Si vestis usus fructus legatus sit, scripsit pomponius, quamquam heres stipulatus sit finito usu fructu vestem reddi, attamen non obligari promissorem, si eam sine dolo malo adtritam reddiderit.
</p>

<p>
Dig. 7.9.9.4
</p>

<p>
Ulpianus 51 ad ed.
</p>

<p>
Si plures domini sint proprietatis, unusquisque pro sua parte stipulabitur.
</p>

<p>
Dig. 7.9.10
</p>

<p>
Paulus 40 ad ed.
</p>

<p>
Si servi, qui nobis communis erat, usum fructum tibi legavero, necessaria erit haec cautio heredi meo: quamvis enim de proprietate possit communi dividundo experiri, tamen causa usus fructus, qui tuus proprius est, ad officium communi dividundo iudicis non pertinebit.
</p>

<p>
Dig. 7.9.11
</p>

<p>
Papinianus 7 resp.
</p>

<p>
Usu quoque domus relicto viri boni arbitratu cautionem interponi oportet: nec mutat, si pater heredes filios simul habitare cum uxore legataria voluit.
</p>

<p>
Dig. 7.9.12
</p>

<p>
Ulpianus 18 ad sab.
</p>

<p>
Si vasorum ipsorum usus fructus relictus sit, non erit cautio senatus consulti necessaria, sed illa sola " boni viri arbitratu usurum fruiturum". si igitur tradita sunt fruendi causa, nemo dubitat non fieri eius qui accepit: non enim ideo traduntur, ut dominium recedat ab eo qui tradit, sed ut utatur fruatur legatarius. ergo cum non fiant fructuarii vasa, vindicari a proprietario possunt cautione non data. videndum est de condictione, an possit locum habere: et proditum est neminem rem suam nisi furi condicere posse.
</P>

<p class=border></P>
	
<p>
<table border=0 cellspacing=15 cellpadding=0 align=Center>
<tr>
	<td><a href="/ius.html">Ius Romanum</A>
	<td><a href="/justinian.html">Justinian</A>
	<td><a href="/index.html">The Latin Library</A>
	<td><a href="/classics.html">The Classics Page</A>
</TABLE>
</p>

</BODY></HTML>
