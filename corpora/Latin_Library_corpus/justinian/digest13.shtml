<html>
	<head>
		<title>
			Digest of Justinian: Liber XIII
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>OMINI NOSTRI SACRATISSIMI PRINCIPIS IUSTINIANI IURIS ENUCLEATI EX OMNI VETERE IURE COLLECTI DIGESTORUM SEU PANDECTARUM
</p>

<p class=border></P>

<p>
<div align="center">LIBER TERTIUS DECIMUS</div>
</p>

<p>
Dig. 13.1.0. De condictione furtiva.
<br>
Dig. 13.2.0. De condictione ex lege.
<br>
Dig. 13.3.0. De condictione triticiaria.
<br>
Dig. 13.4.0. De eo quod certo loco dari oportet.
<br>
Dig. 13.5.0. De pecunia constituta.
<br>
Dig. 13.6.0. Commodati vel contra.
<br>
Dig. 13.7.0. De pigneraticia actione vel contra.
</P>

<p class=border></P>

<p>
<b>Dig. 13.1.0. De condictione furtiva.</b>
</p>

<p>
Dig. 13.1.1
</p>

<p>
Ulpianus  18 ad sab.
</p>

<p>
In furtiva re soli domino condictio competit.
</p>

<p>
Dig. 13.1.2
</p>

<p>
Pomponius  16 ad sab.
</p>

<p>
Condictione ex causa furtiva et furiosi et infantes obligantur, cum heredes necessarii exstiterunt, quamvis cum eis agi non possit.
</p>

<p>
Dig. 13.1.3
</p>

<p>
Paulus  9 ad sab.
</p>

<p>
Si condicatur servus ex causa furtiva, id venire in condictionem certum est quod intersit agentis, veluti si heres sit institutus et periculum subeat dominus hereditatis perdendae. quod et iulianus scribit. item si mortuum hominem condicat, consecuturum ait pretium hereditatis.
</p>

<p>
Dig. 13.1.4
</p>

<p>
Ulpianus  41 ad sab.
</p>

<p>
Si servus vel filius familias furtum commiserit, condicendum est domino id quod ad eum pervenit: in residuum noxae servum dominus dedere potest.
</p>

<p>
Dig. 13.1.5
</p>

<p>
Paulus  9 ad sab.
</p>

<p>
Ex furtiva causa filio familias condici potest: numquam enim ea condictione alius quam qui fecit tenetur aut heres eius.
</p>

<p>
Dig. 13.1.6
</p>

<p>
Ulpianus  38 ad ed.
</p>

<p>
Proinde etsi ope consilio alicuius furtum factum sit, condictione non tenebitur, etsi furti tenetur.
</p>

<p>
Dig. 13.1.7pr.
</p>

<p>
Ulpianus  42 ad sab.
</p>

<p>
Si pro fure damnum decisum sit, condictionem non impediri verissimum est: decisione enim furti quidem actio, non autem condictio tollitur.
</p>

<p>
Dig. 13.1.7.1
</p>

<p>
Ulpianus  42 ad sab.
</p>

<p>
Furti actio poenam petit legitimam, condictio rem ipsam. ea res facit, ut neque furti actio per condictionem neque condictio per furti actionem consumatur. is itaque, cui furtum factum est, habet actionem furti et condictionem et vindicationem, habet et ad exhibendum actionem.
</p>

<p>
Dig. 13.1.7.2
</p>

<p>
Ulpianus  42 ad sab.
</p>

<p>
Condictio rei furtivae, quia rei habet persecutionem, heredem quoque furis obligat, nec tantum si vivat servus furtivus, sed etiam si decesserit: sed et si apud furis heredem diem suum obiit servus furtivus vel non apud ipsum, post mortem tamen furis, dicendum est condictionem adversus heredem durare. quae in herede diximus, eadem erunt et in ceteris successoribus.
</p>

<p>
Dig. 13.1.8pr.
</p>

<p>
Ulpianus  27 ad ed.
</p>

<p>
In re furtiva condictio ipsorum corporum competit: sed utrum tamdiu, quamdiu exstent, an vero et si desierint esse in rebus humanis? et si quidem optulit fur, sine dubio nulla erit condictio: si non optulit, durat condictio aestimationis eius: corpus enim ipsum praestari non potest.
</p>

<p>
Dig. 13.1.8.1
</p>

<p>
Ulpianus  27 ad ed.
</p>

<p>
Si ex causa furtiva res condicatur, cuius temporis aestimatio fiat, quaeritur. placet tamen id tempus spectandum, quo res umquam plurimi fuit, maxime cum deteriorem rem factam fur dando non liberatur: semper enim moram fur facere videtur.
</p>

<p>
Dig. 13.1.8.2
</p>

<p>
Ulpianus  27 ad ed.
</p>

<p>
Novissime dicendum est etiam fructus in hac actione venire.
</p>

<p>
Dig. 13.1.9
</p>

<p>
Ulpianus  30 ad ed.
</p>

<p>
In condictione ex causa furtiva non pro parte quae pervenit, sed in solidum tenemur, dum soli heredes sumus, pro parte autem heres pro ea parte, pro qua heres est, tenetur.
</p>

<p>
Dig. 13.1.10pr.
</p>

<p>
Ulpianus  38 ad ed.
</p>

<p>
Sive manifestus fur sive nec manifestus sit, poterit ei condici. ita demum autem manifestus fur condictione tenebitur, si deprehensa non fuerit a domino possessio eius: ceterum nemo furum condictione tenetur, posteaquam dominus possessionem adprehendit. et ideo iulianus, ut procedat in fure manifesto tractare de condictione, ita proponit furem deprehensum aut occidisse aut fregisse aut effudisse id quod interceperat.
</p>

<p>
Dig. 13.1.10.1
</p>

<p>
Ulpianus  38 ad ed.
</p>

<p>
Ei quoque, qui vi bonorum raptorum tenetur, condici posse iulianus libro vicensimo secundo digestorum significat.
</p>

<p>
Dig. 13.1.10.2
</p>

<p>
Ulpianus  38 ad ed.
</p>

<p>
Tamdiu autem condictioni locus erit, donec domini facto dominium eius rei ab eo recedat: et ideo si eam rem alienaverit, condicere non poterit.
</p>

<p>
Dig. 13.1.10.3
</p>

<p>
Ulpianus  38 ad ed.
</p>

<p>
Unde celsus libro duodecimo digestorum scribit, si rem furtivam dominus pure legaverit furi, heredem ei condicere non posse: sed et si non ipsi furi, sed alii, idem dicendum est cessare condictionem, quia dominium facto testatoris, id est domini, discessit.
</p>

<p>
Dig. 13.1.11
</p>

<p>
Paulus  39 ad ed.
</p>

<p>
Sed nec legatarius condicere potest: ei enim competit condictio, cui res subrepta est, vel heredi eius: sed vindicare rem legatam ab eo potest.
</p>

<p>
Dig. 13.1.12pr.
</p>

<p>
Ulpianus  38 ad ed.
</p>

<p>
Et ideo eleganter Marcellus definit libro septimo: ait enim: si res mihi subrepta tua remaneat, condices. sed et si dominium non tuo facto amiseris, aeque condices.
</p>

<p>
Dig. 13.1.12.1
</p>

<p>
Ulpianus  38 ad ed.
</p>

<p>
In communi igitur re eleganter ait interesse, utrum tu provocasti communi dividundo iudicio an provocatus es, ut, si provocasti communi dividundo iudicio, amiseris condictionem, si provocatus es, retineas.
</p>

<p>
Dig. 13.1.12.2
</p>

<p>
Ulpianus  38 ad ed.
</p>

<p>
Neratius libris membranarum aristonem existimasse, refert eum, cui pignori res data sit, incerti condictione acturum, si ea subrepta sit.
</p>

<p>
Dig. 13.1.13
</p>

<p>
Paulus  39 ad ed.
</p>

<p>
Ex argento subrepto pocula facta condici posse fulcinius ait: ergo in condictione poculorum etiam caelaturae aestimatio fiet, quae impensa furis facta est, quemadmodum si infans subreptus adoleverit, aestimatio fit adulescentis, quamvis cura et sumptibus furis creverit.
</p>

<p>
Dig. 13.1.14pr.
</p>

<p>
Iulianus  22 Dig. 
</p>

<p>
Si servus furtivus sub condicione legatus fuerit, pendente ea heres condictionem habebit et, si lite contestata condicio exstiterit, absolutio sequi debebit, perinde ac si idem servus sub condicione liber esse iussus fuisset et lite contestata condicio exstitisset: nam nec petitoris iam interest hominem recipere et res sine dolo malo furis eius esse desiit. quod si pendente condicione iudicaretur, iudex aestimare debebit, quanti emptorem invenerit.
</p>

<p>
Dig. 13.1.14.1
</p>

<p>
Iulianus  22 Dig. 
</p>

<p>
Cavere autem ex hac actione petitor ei cum quo agitur non debebit.
</p>

<p>
Dig. 13.1.14.2
</p>

<p>
Iulianus  22 Dig. 
</p>

<p>
Bove subrepto et occiso condictio et bovis et corii et carnis domino competit, scilicet si et corium et caro contrectata fuerint ^ fuerunt^: cornua quoque condicentur. sed si dominus condictione bovis pretium consecutus fuerit et postea aliquid eorum, de quibus supra dictum est, condicet, omnimodo exceptione summovetur. contra si corium condixerit et pretium eius consecutus bovem condicet, offerente fure pretium bovis detracto pretio corii doli mali exceptione summovebitur.
</p>

<p>
Dig. 13.1.14.3
</p>

<p>
Iulianus  22 Dig. 
</p>

<p>
Idem iuris est uvis subreptis: nam et mustum et vinacia iure condici possunt.
</p>

<p>
Dig. 13.1.15
</p>

<p>
Celsus  12 Dig. 
</p>

<p>
Quod ab alio servus subripuit, eius nomine liber furti tenetur: condici autem ei non potest, nisi liber contrectavit.
</p>

<p>
Dig. 13.1.16
</p>

<p>
Pomponius  38 ad q. muc.
</p>

<p>
Qui furtum admittit vel re commodata vel deposita utendo, condictione quoque ex furtiva causa obstringitur: quae differt ab actione commodati hoc, quod, etiamsi sine dolo malo et culpa eius interierit res, condictione tamen tenetur, cum in commodati actione non facile ultra culpam et in depositi non ultra dolum malum teneatur is, cum quo depositi agetur.
</p>

<p>
Dig. 13.1.17
</p>

<p>
Papinianus  10 quaest.
</p>

<p>
Parvi refert ad tollendam condictionem, offeratur servus furtivus an in aliud nomen aliumque statum obligationis transferatur: nec me movet, praesens homo fuerit nec ne, cum mora, quae eveniebat ex furto, veluti quadam delegatione finiatur.
</p>

<p>
Dig. 13.1.18
</p>

<p>
Scaevola  4 quaest.
</p>

<p>
Quoniam furtum fit, cum quis indebitos nummos sciens acceperit, videndum, si procurator suos nummos solvat, an ipsi furtum fiat. et pomponius epistularum libro octavo ipsum condicere ait ex causa furtiva: sed et me condicere, si ratum habeam quod indebitum datum sit. sed altera condictione altera tollitur.
</p>

<p>
Dig. 13.1.19
</p>

<p>
Paulus  3 ad ner.
</p>

<p>
Iulianus ex persona filiae, quae res amovit, dandam in patrem condictionem in peculium respondit.
</p>

<p>
Dig. 13.1.20
</p>

<p>
Tryphonus  15 disp.
</p>

<p>
Licet fur paratus fuerit excipere condictionem et per me steterit, dum in rebus humanis res fuerat, condicere eam, postea autem perempta est, tamen durare condictionem veteres voluerunt, quia videtur, qui primo invito domino rem contrectaverit, semper in restituenda ea, quam nec debuit auferre, moram facere.
</p>

<P class=shortborder>

<p>
<b>Dig. 13.2.0. De condictione ex lege.</b>
</p>

<p>
Dig. 13.2.1
</p>

<p>
Paulus  2 ad plaut.
</p>

<p>
Si obligatio lege nova introducta sit nec cautum eadem lege, quo genere actionis experiamur, ex lege agendum est.
</p>

<P class=shortborder>

<p>
<b>Dig. 13.3.0. De condictione triticiaria.</b>
</p>

<p>
Dig. 13.3.1pr.
</p>

<p>
Ulpianus  27 ad ed.
</p>

<p>
Qui certam pecuniam numeratam petit, illa actione utitur " si certum petetur": qui autem alias res, per triticariam condictionem petet. et generaliter dicendum est eas res per hanc actionem peti, si quae sint praeter pecuniam numeratam, sive in pondere sive in mensura constent, sive mobiles sint sive soli. quare fundum quoque per hanc actionem petimus et si vectigalis sit sive ius stipulatus quis sit, veluti usum fructum vel servitutem utrorumque praediorum.
</p>

<p>
Dig. 13.3.1.1
</p>

<p>
Ulpianus  27 ad ed.
</p>

<p>
Rem autem suam per hanc actionem nemo petet, nisi ex causis ex quibus potest, veluti ex causa furtiva vel vi mobili abrepta.
</p>

<p>
Dig. 13.3.2
</p>

<p>
Ulpianus  18 ad sab.
</p>

<p>
Sed et ei, qui vi aliquem de fundo deiecit, posse fundum condici sabinus scribit, et ita et celsus, sed ita, si dominus sit qui deiectus condicat: ceterum si non sit, possessionem eum condicere celsus ait.
</p>

<p>
Dig. 13.3.3
</p>

<p>
Ulpianus  27 ad ed.
</p>

<p>
In hac actione si quaeratur, res quae petita est cuius temporis aestimationem recipiat, verius est, quod servius ait, condemnationis tempus spectandum: si vero desierit esse in rebus humanis, mortis tempus, sed  en platei secundum celsum erit spectandum: non enim debet novissimum vitae tempus aestimari, ne ad exiguum pretium aestimatio redigatur in servo forte mortifere vulnerato. in utroque autem, si post moram deterior res facta sit, Marcellus scribit libro vicensimo habendam aestimationem, quanto deterior res facta sit: et ideo, si quis post moram servum eluscatum dederit, nec liberari eum: quare ad tempus morae in his erit reducenda aestimatio.
</p>

<p>
Dig. 13.3.4
</p>

<p>
Gaius  9 ad ed. provinc.
</p>

<p>
Si merx aliqua, quae certo die dari debebat, petita sit, veluti vinum oleum frumentum, tanti litem aestimandam cassius ait, quanti fuisset eo die, quo dari debuit: si de die nihil convenit, quanti tunc, cum iudicium acciperetur. idemque iuris in loco esse, ut primum aestimatio sumatur eius loci, quo dari debuit, si de loco nihil convenit, is locus spectetur, quo peteretur. quod et de ceteris rebus iuris est.
</p>

<P class=shortborder>

<p>
<b>Dig. 13.4.0. De eo quod certo loco dari oportet.</b>
</p>

<p>
Dig. 13.4.1
</p>

<p>
Gaius  9 ad ed. provinc.
</p>

<p>
Alio loco, quam in quem sibi dari quisque stipulatus esset, non videbatur agendi facultas competere. sed quia iniquum erat, si promissor ad eum locum, in quem daturum se promisisset, numquam accederet ( quod vel data opera faceret vel quia aliis locis necessario distringeretur), non posse stipulatorem ad suum pervenire, ideo visum est utilem actionem in eam rem comparare.
</p>

<p>
Dig. 13.4.2pr.
</p>

<p>
Ulpianus  27 ad ed.
</p>

<p>
Arbitraria actio utriusque utilitatem continet tam actoris quam rei: quod si rei interest, minoris fit pecuniae condemnatio quam intentum est, aut si actoris, maioris pecuniae fiat.
</p>

<p>
Dig. 13.4.2.1
</p>

<p>
Ulpianus  27 ad ed.
</p>

<p>
Haec autem actio ex illa stipulatione venit, ubi stipulatus sum a te ephesi decem dari.
</p>

<p>
Dig. 13.4.2.2
</p>

<p>
Ulpianus  27 ad ed.
</p>

<p>
Si quis ephesi decem aut capuae hominem dari stipulatus experiatur, non debet detracto altero loco experiri, ne auferat loci utilitatem reo.
</p>

<p>
Dig. 13.4.2.3
</p>

<p>
Ulpianus  27 ad ed.
</p>

<p>
Scaevola libro quinto decimo quaestionum ait non utique ea, quae tacite insunt stipulationibus, semper in rei esse potestate, sed quid debeat, esse in eius arbitrio, an debeat, non esse. et ideo cum quis stichum aut pamphilum promittit, eligere posse quod solvat, quamdiu ambo vivunt: ceterum ubi alter decessit, extingui eius electionem, ne sit in arbitrio eius, an debeat, dum non vult vivum praestare, quem solum debet. quare et in proposito eum, qui promisit ephesi aut capuae, si fuerit in ipsius arbitrio, ubi ab eo petatur, conveniri non potuisse: semper enim alium locum electurum: sic evenire, ut sit in ipsius arbitrio, an debeat: quare putat posse ab eo peti altero loco et sine loci adiectione: damus igitur actori electionem petitionis. et generaliter definit scaevola petitorem electionem habere ubi petat, reum ubi solvat, scilicet ante petitionem. proinde mixta, inquit, rerum alternatio locorum alternationi ex necessitate facit actoris electionem et in rem propter locum: alioquin tollis ei actionem, dum vis reservare reo optionem.
</p>

<p>
Dig. 13.4.2.4
</p>

<p>
Ulpianus  27 ad ed.
</p>

<p>
Si quis ita stipulatur " ephesi et capuae", hoc ait, ut ephesi partem et capuae partem petat.
</p>

<p>
Dig. 13.4.2.5
</p>

<p>
Ulpianus  27 ad ed.
</p>

<p>
Si quis insulam fieri stipuletur et locum non adiciat, non valet stipulatio.
</p>

<p>
Dig. 13.4.2.6
</p>

<p>
Ulpianus  27 ad ed.
</p>

<p>
Qui ita stipulatur " ephesi decem dari": si ante diem, quam ephesum pervenire possit, agat, perperam ante diem agi, quia et iulianus putat diem tacite huic stipulationi inesse. quare verum puto, quod iulianus ait eum, qui romae stipulatur hodie carthagine dari, inutiliter stipulari.
</p>

<p>
Dig. 13.4.2.7
</p>

<p>
Ulpianus  27 ad ed.
</p>

<p>
Idem iulianus tractat, an is, qui ephesi sibi aut titio dari stipulatus est, si alibi titio solvatur, nihilo minus possit intendere sibi dari oportere. et iulianus scribit liberationem non contigisse atque ideo posse peti quod interest. Marcellus autem et alias tractat et apud iulianum notat posse dici et si mihi alibi solvatur, liberationem contigisse, quamvis invitus accipere non cogar: plane si non contigit liberatio, dicendum ait superesse petitionem integrae summae, quemadmodum si quis insulam alibi fecisset quam ubi promiserat, in nihilum liberaretur. sed mihi videtur summae solutio distare a fabrica insulae et ideo quod interest solum petendum.
</p>

<p>
Dig. 13.4.2.8
</p>

<p>
Ulpianus  27 ad ed.
</p>

<p>
Nunc de officio iudicis huius actionis loquendum est, utrum quantitati contractus debeat servire an vel excedere vel minuere quantitatem debeat, ut, si interfuisset rei ephesi potius solvere quam eo loci quo conveniebatur, ratio eius haberetur. iulianus labeonis opinionem secutus etiam actoris habuit rationem, cuius interdum potuit interesse ephesi recipere: itaque utilitas quoque actoris veniet. quid enim si traiecticiam pecuniam dederat ^ dederit^ ephesi recepturus, ubi sub poena debebat pecuniam vel sub pignoribus, et distracta pignora sunt vel poena commissa mora tua? vel fisco aliquid debebatur et res stipulatoris vilissimo distracta est? in hanc arbitrariam quod interfuit veniet et quidem ultra legitimum modum usurarum. quid si merces solebat comparare: an et lucri ratio habeatur, non solius damni? puto et lucri habendam rationem.
</p>

<p>
Dig. 13.4.3
</p>

<p>
Gaius  9 ad ed. provinc.
</p>

<p>
Ideo in arbitrium iudicis refertur haec actio, quia scimus, quam varia sint pretia rerum per singulas civitates regionisque, maxime vini olei frumenti: pecuniarum quoque licet videatur una et eadem potestas ubique esse, tamem aliis locis facilius et levibus usuris inveniuntur, aliis difficilius et gravibus usuris.
</p>

<p>
Dig. 13.4.4pr.
</p>

<p>
Ulpianus  27 ad ed.
</p>

<p>
Quod si ephesi petetur, ipsa sola summa petetur nec amplius quid, nisi si quid esset stipulatus, vel si temporis utilitas intervenit.
</p>

<p>
Dig. 13.4.4.1
</p>

<p>
Ulpianus  27 ad ed.
</p>

<p>
Interdum iudex, qui ex hac actione cognoscit, cum sit arbitraria, absolvere reum debet cautione ab eo exacta de pecunia ibi solvenda ubi promissa est. quid enim si ibi vel oblata pecunia actori dicatur vel deposita vel ex facili solvenda? nonne debebit interdum absolvere? in summa aequitatem quoque ante oculos habere debet iudex, qui huic actioni addictus est.
</p>

<p>
Dig. 13.4.5
</p>

<p>
Paulus  28 ad ed.
</p>

<p>
Si heres a testatore iussus sit certo loco quid dare, arbitraria actio competit:
</p>

<p>
Dig. 13.4.6
</p>

<p>
Pomponius  22 ad sab.
</p>

<p>
Aut mutua pecunia sic data fuerit, ut certo loco reddatur.
</p>

<p>
Dig. 13.4.7pr.
</p>

<p>
Paulus  28 ad ed.
</p>

<p>
In bonae fidei iudiciis, etiamsi in contrahendo convenit, ut certo loco quid praestetur, ex empto vel vendito vel depositi actio competit, non arbitraria actio.
</p>

<p>
Dig. 13.4.7.1
</p>

<p>
Paulus  28 ad ed.
</p>

<p>
Si tamen certo loco traditurum se quis stipulatus sit, hac actione utendum erit.
</p>

<p>
Dig. 13.4.8
</p>

<p>
Africanus  3 quaest.
</p>

<p>
Centum capuae dari stipulatus fideiussorem accepisti: ea pecunia ab eo similiter ut ab ipso promissore peti debebit, id est ut, si alibi quam capuae petantur, arbitraria agi debeat lisque tanti aestimetur, quanti eius vel actoris interfuerit eam summam capuae potius quam alibi solvi. nec oportebit, quod forte per reum steterit, quo minus tota centum capuae solverentur, obligationem fideiussoris augeri: neque enim haec causa recte comparabitur obligationi usurarum: ibi enim duae stipulationes sunt, hic autem una pecuniae creditae est, circa cuius exsecutionem aestimationis ratio arbitrio iudicis committitur. eiusque differentiae manifestissimum argumentum esse puto, quod, si post moram factam pars pecuniae soluta sit et reliquum petatur, officium iudicis tale esse debeat, ut aestimet, quanti actoris intersit eam dumtaxat summam quae petetur capuae solutam esse.
</p>

<p>
Dig. 13.4.9
</p>

<p>
Ulpianus  47 ad sab.
</p>

<p>
Is qui certo loco dare promittit, nullo alio loco, quam in quo promisit, solvere invito stipulatore potest.
</p>

<p>
Dig. 13.4.10
</p>

<p>
Paulus  4 quaest.
</p>

<p>
Si post moram factam, quo minus capuae solveretur, cum arbitraria vellet agere, fideiussor acceptus sit eius actionis nomine, videamus, ne ea pecunia, quae ex sententia iudicis accedere potest, non debeatur nec sit in obligatione, adeo ut nunc quoque sorte soluta vel si capuae petatur, arbitrium iudicis cesset: nisi si quis dicat, si iudex centum et viginti condemnare debuerit, centum solutis ex universitate, tam ex sorte quam ex poena solutum videri, ut supersit petitio eius quod excedit sortem, et accedat poena pro eadem quantitate. quod non puto admittendum, tanto magis, quod creditor accipiendo pecuniam etiam remisisse poenam videtur.
</p>

<P class=shortborder>

<p>
<b>Dig. 13.5.0. De pecunia constituta.</b>
</p>

<p>
Dig. 13.5.1pr.
</p>

<p>
Ulpianus  27 ad ed.
</p>

<p>
Hoc edicto praetor favet naturali aequitati: qui constituta ex consensu facta custodit, quoniam grave est fidem fallere.
</p>

<p>
Dig. 13.5.1.1
</p>

<p>
Ulpianus  27 ad ed.
</p>

<p>
Ait praetor: " qui pecuniam debitam constituit". " qui" sic accipiendum est " quaeve", nam et mulieres de constituta tenentur, si non intercesserint.
</p>

<p>
Dig. 13.5.1.2
</p>

<p>
Ulpianus  27 ad ed.
</p>

<p>
De pupillo etsi nihil sit expressum edicto, attamen sine tutoris auctoritate constituendo non obligatur.
</p>

<p>
Dig. 13.5.1.3
</p>

<p>
Ulpianus  27 ad ed.
</p>

<p>
Sed si filius familias constituerit, an teneatur, quaeritur: sed puto verum et ipsum constituentem teneri et patrem de peculio.
</p>

<p>
Dig. 13.5.1.4
</p>

<p>
Ulpianus  27 ad ed.
</p>

<p>
Eum, qui inutiliter stipulatus est, cum stipulari voluerit, non constitui sibi, dicendum est de constituta experiri non posse, quoniam non animo constituentis, sed promittentis factum sit.
</p>

<p>
Dig. 13.5.1.5
</p>

<p>
Ulpianus  27 ad ed.
</p>

<p>
An potest aliud constitui quam quod debetur, quaesitum est. sed cum iam placet rem pro re solvi posse, nihil prohibet et aliud pro debito constitui: denique si quis centum debens frumentum eiusdem pretii constituat, puto valere constitutum.
</p>

<p>
Dig. 13.5.1.6
</p>

<p>
Ulpianus  27 ad ed.
</p>

<p>
Debitum autem ex quacumque causa potest constitui, id est ex quocumque contractu sive certi sive incerti, et si ex causa emptionis quis pretium debeat vel ex causa dotis vel ex causa tutelae vel ex quocumque alio contractu.
</p>

<p>
Dig. 13.5.1.7
</p>

<p>
Ulpianus  27 ad ed.
</p>

<p>
Debitum autem vel natura sufficit.
</p>

<p>
Dig. 13.5.1.8
</p>

<p>
Ulpianus  27 ad ed.
</p>

<p>
Sed et is, qui honoraria actione, non iure civili obligatus est, constituendo tenetur: videtur enim debitum et quod iure honorario debetur. et ideo et pater et dominus de peculio obstricti si constituerint, tenebuntur usque ad eam quantitatem, quae tunc fuit in peculio, cum constituebatur: ceterum si plus suo nomine constituit, non tenebitur in id quod plus est.
</p>

<p>
Dig. 13.5.2
</p>

<p>
Iulianus  11 Dig. 
</p>

<p>
Quod si filii nomine constituerit se decem soluturum, quamvis in peculio quinque fuerint, de constituta in decem tenebitur.
</p>

<p>
Dig. 13.5.3pr.
</p>

<p>
Ulpianus  27 ad ed.
</p>

<p>
Quod si maritus plus constituit ex dote quam facere poterat, quia debitum constituerit, in solidum quidem tenetur, sed mulieri in quantum facere potest condemnatur.
</p>

<p>
Dig. 13.5.3.1
</p>

<p>
Ulpianus  27 ad ed.
</p>

<p>
Si quis autem constituerit quod iure civili debebat, iure praetorio non debebat, id est per exceptionem, an constituendo teneatur, quaeritur: et est verum, ut et pomponius scribit, eum non teneri, quia debita iuribus non est pecunia quae constituta est.
</p>

<p>
Dig. 13.5.3.2
</p>

<p>
Ulpianus  27 ad ed.
</p>

<p>
Si is, qui et iure civili et praetorio debebat, in diem sit obligatus, an constituendo teneatur? et labeo ait teneri constitutum, quam sententiam et pedius probat: et adicit labeo vel propter has potissimum pecunias, quae nondum peti possunt, constituta inducta: quam sententiam non invitus probarem: habet enim utilitatem, ut ex die obligatus constituendo se eadem die soluturum teneatur.
</p>

<p>
Dig. 13.5.4
</p>

<p>
Paulus  29 ad ed.
</p>

<p>
Sed et si citeriore die constituat se soluturum, similiter tenetur.
</p>

<p>
Dig. 13.5.5pr.
</p>

<p>
Ulpianus  27 ad ed.
</p>

<p>
Eum, qui ephesi promisit se soluturum, si constituat alio loco se soluturum, teneri constat.
</p>

<p>
Dig. 13.5.5.1
</p>

<p>
Ulpianus  27 ad ed.
</p>

<p>
Iulianus legatum romae constituentem, quod in provincia acceperat, putat conveniri debere, quod et verum est. sed et si non cum romae esset, sed in provincia adhuc, constituit se romae soluturum, denegatur in eum actio de constituta.
</p>

<p>
Dig. 13.5.5.2
</p>

<p>
Ulpianus  27 ad ed.
</p>

<p>
Quod exigimus, ut sit debitum quod constituitur, in rem exactum est, non utique ut is cui constituitur creditor sit: nam et quod ego debeo tu constituendo teneberis, et quod tibi debetur si mihi constituatur, debetur.
</p>

<p>
Dig. 13.5.5.3
</p>

<p>
Ulpianus  27 ad ed.
</p>

<p>
Iulianus quoque libro undecimo scribit: titius epistulam ad me talem emisit: " scripsi me secundum mandatum seii, si quid tibi debitum adprobatum erit me tibi cauturum et soluturum sine controversia. " tenetur titius de constituta pecunia.
</p>

<p>
Dig. 13.5.5.4
</p>

<p>
Ulpianus  27 ad ed.
</p>

<p>
Sed si quis constituerit alium soluturum, non se pro alio, non tenetur: et ita pomponius libro octavo scribit.
</p>

<p>
Dig. 13.5.5.5
</p>

<p>
Ulpianus  27 ad ed.
</p>

<p>
Item si mihi constituas te soluturum, teneberis: quod si mihi constitueris sempronio te soluturum, non teneberis.
</p>

<p>
Dig. 13.5.5.6
</p>

<p>
Ulpianus  27 ad ed.
</p>

<p>
Iulianus libro undecimo digestorum scribit procuratori constitui posse: quod pomponius ita interpretatur, ut ipsi procuratori constituas te soluturum, non domino.
</p>

<p>
Dig. 13.5.5.7
</p>

<p>
Ulpianus  27 ad ed.
</p>

<p>
Item tutori pupilli constitui potest et actori municipum et curatori furiosi:
</p>

<p>
Dig. 13.5.5.8
</p>

<p>
Ulpianus  27 ad ed.
</p>

<p>
Sed et ipsi constituentes tenebuntur.
</p>

<p>
Dig. 13.5.5.9
</p>

<p>
Ulpianus  27 ad ed.
</p>

<p>
Si actori municipum vel tutori pupilli vel curatori furiosi vel adulescentis ita constituatur municipibus solvi vel pupillo vel furioso vel adulescenti, utilitatis gratia puto dandam municipibus vel pupillo vel furioso vel adulescenti utilem actionem.
</p>

<p>
Dig. 13.5.5.10
</p>

<p>
Ulpianus  27 ad ed.
</p>

<p>
Servo quoque constitui posse constat et, si servo constituatur domino solvi vel ipsi servo, qualemqualem servum domino adquirere obligationem.
</p>

<p>
Dig. 13.5.6
</p>

<p>
Paulus  2 sent.
</p>

<p>
Idem est et si ei qui bona fide mihi servit constitutum fuerit.
</p>

<p>
Dig. 13.5.7pr.
</p>

<p>
Ulpianus  27 ad ed.
</p>

<p>
Sed et si filio familias constituatur, valet constitutum.
</p>

<p>
Dig. 13.5.7.1
</p>

<p>
Ulpianus  27 ad ed.
</p>

<p>
Si mihi aut titio stipuler, titio constitui suo nomine non posse iulianus ait, quia non habet petitionem, tametsi solvi ei possit.
</p>

<p>
Dig. 13.5.8
</p>

<p>
Paulus  29 ad ed.
</p>

<p>
Si vero mihi aut titio constitueris te soluturum, mihi competit actio: quod si, posteaquam soli mihi te soluturum constituisti, solveris titio, nihilo minus mihi teneberis.
</p>

<p>
Dig. 13.5.9
</p>

<p>
Papinianus  8 quaest.
</p>

<p>
Titius tamen indebiti condictione tenebitur, ut quod ei perperam solutum est ei qui solvit reddatur.
</p>

<p>
Dig. 13.5.10
</p>

<p>
Paulus  29 ad ed.
</p>

<p>
Idem est et si ex duobus reis stipulandi post alteri constitutum, alteri postea solutum est, quia loco eius, cui iam solutum est haberi debet is cui constituitur.
</p>

<p>
Dig. 13.5.11pr.
</p>

<p>
Ulpianus  27 ad ed.
</p>

<p>
Hactenus igitur constitutum valebit, si quod constituitur debitum sit, etiamsi nullus apparet, qui interim debeat: ut puta si ante aditam hereditatem debitoris vel capto eo ab hostibus constituat quis se soluturum: nam et pomponius scribit valere constitutum, quoniam debita pecunia constituta est.
</p>

<p>
Dig. 13.5.11.1
</p>

<p>
Ulpianus  27 ad ed.
</p>

<p>
Si quis centum aureos debens ducentos constituat, in centum tantummodo tenetur, quia ea pecunia debita est: ergo et is, qui sortem et usuras quae non debebantur constituit, tenebitur in sortem dumtaxat.
</p>

<p>
Dig. 13.5.12
</p>

<p>
Paulus  13 ad ed.
</p>

<p>
Sed et si decem debeantur et decem et stichum constituat, potest dici decem tantummodo nomine teneri.
</p>

<p>
Dig. 13.5.13
</p>

<p>
Paulus  29 ad ed.
</p>

<p>
Sed si quis viginti debens decem constituit se soluturum, tenebitur.
</p>

<p>
Dig. 13.5.14pr.
</p>

<p>
Ulpianus  27 ad ed.
</p>

<p>
Qui autem constituit se soluturum, tenetur, sive adiecit certam quantitatem sive non.
</p>

<p>
Dig. 13.5.14.1
</p>

<p>
Ulpianus  27 ad ed.
</p>

<p>
Si quis constituerit se pignus daturum: cum utilitas pignorum imrepserit, debet etiam hoc constitutum admitti.
</p>

<p>
Dig. 13.5.14.2
</p>

<p>
Ulpianus  27 ad ed.
</p>

<p>
Sed et si quis certam personam fideiussuram pro se constituerit, nihilo minus tenetur, ut pomponius scribit. quid tamen si ea persona nolit fideiubere? puto teneri eum qui constituit, nisi aliud actum est. quid si ante decessit? si mora interveniente, aequum est teneri eum qui constituit vel in id quod interest vel ut aliam personam non minus idoneam fideiubentem praestet: si nulla mora interveniente, magis puto non teneri.
</p>

<p>
Dig. 13.5.14.3
</p>

<p>
Ulpianus  27 ad ed.
</p>

<p>
Constituere autem et praesentes et absentes possumus, sicut pacisci, et per nuntium et per nosmet ipsos, et quibuscumque verbis.
</p>

<p>
Dig. 13.5.15
</p>

<p>
Paulus  29 ad ed.
</p>

<p>
Et licet libera persona sit, per quam tibi constitui, non erit impedimentum, quod per liberam personam adquirimus, quia ministerium tantummodo hoc casu praestare videtur.
</p>

<p>
Dig. 13.5.16pr.
</p>

<p>
Ulpianus  27 ad ed.
</p>

<p>
Si duo quasi duo rei constituerimus, vel cum altero agi poterit in solidum.
</p>

<p>
Dig. 13.5.16.1
</p>

<p>
Ulpianus  27 ad ed.
</p>

<p>
Sed et certo loco et tempore constituere quis potest, nec solum eo loci posse eum petere, ubi ei constitutum est, sed exemplo arbitrariae actionis ubique potest.
</p>

<p>
Dig. 13.5.16.2
</p>

<p>
Ulpianus  27 ad ed.
</p>

<p>
Ait praetor: " si appareat eum qui constituit neque solvere neque fecisse neque per actorem stetit, quo minus fieret quod constitutum est. "
</p>

<p>
Dig. 13.5.16.3
</p>

<p>
Ulpianus  27 ad ed.
</p>

<p>
Ergo si non stetit per actorem, tenet actio, etiamsi per rerum naturam stetit: sed magis dicendum est subveniri reo debere.
</p>

<p>
Dig. 13.5.16.4
</p>

<p>
Ulpianus  27 ad ed.
</p>

<p>
Haec autem verba praetoris " neque fecisse reum quod constituit" utrum ad tempus constituti pertinent an vero usque ad litis contestationem trahimus, dubitari potest: et puto ad tempus constituti.
</p>

<p>
Dig. 13.5.17
</p>

<p>
Paulus  29 ad ed.
</p>

<p>
Sed et si alia die offerat nec actor accipere voluit nec ulla causa iusta fuit non accipiendi, aequum est succurri reo aut exceptione aut iusta interpretatione, ut factum actoris usque ad tempus iudicii ipsi noceat: ut illa verba " neque fecisset" hoc significent, ut neque in diem in quem constituit fecerit neque postea.
</p>

<p>
Dig. 13.5.18pr.
</p>

<p>
Ulpianus  27 ad ed.
</p>

<p>
Item illa verba praetoris " neque per actorem stetisse" eandem recipiunt dubitationem. et pomponius dubitat, si forte ad diem constituti per actorem non steterit, ante stetit vel postea. et puto et haec ad diem constituti referenda. proinde si valetudine impeditus aut vi aut tempestate petitor non venit, ipsi nocere pomponius scribit.
</p>

<p>
Dig. 13.5.18.1
</p>

<p>
Ulpianus  27 ad ed.
</p>

<p>
Quod adicitur: " eamque pecuniam cum constituebatur debitam fuisse", interpretationem pleniorem exigit. nam primum illud efficit, ut, si quid tunc debitum fuit cum constitueretur, nunc non sit, nihilo minus teneat constitutum, quia retrorsum se actio refert. proinde temporali actione obligatum constituendo celsus et iulianus scribunt teneri debere, licet post constitutum dies temporalis actionis exierit. quare et si post tempus obligationis se soluturum constituerit, adhuc idem iulianus putat, quoniam eo tempore constituit, quo erat obligatio, licet in id tempus quo non tenebatur.
</p>

<p>
Dig. 13.5.18.2
</p>

<p>
Ulpianus  27 ad ed.
</p>

<p>
E re autem est hic subiungere, utrum poenam contineat haec actio an rei persecutionem: et magis est, ut etiam Marcellus putat, ut rei sit persecutio.
</p>

<p>
Dig. 13.5.18.3
</p>

<p>
Ulpianus  27 ad ed.
</p>

<p>
Vetus fuit dubitatio, an qui hac actione egit sortis obligationem consumat. et tutius est dicere solutione potius ex hac actione facta liberationem contingere, non litis contestatione, quoniam solutio ad utramque obligationem proficit.
</p>

<p>
Dig. 13.5.19pr.
</p>

<p>
Paulus  29 ad ed.
</p>

<p>
Id quod sub condicione debetur, sive pure sive certo die constituatur, eadem condicione suspenditur, ut existente condicione teneatur deficiente utraque actio depereat.
</p>

<p>
Dig. 13.5.19.1
</p>

<p>
Paulus  29 ad ed.
</p>

<p>
Sed is qui pure debet si sub condicione constituat, inquit pomponius in hunc utilem actionem esse.
</p>

<p>
Dig. 13.5.19.2
</p>

<p>
Paulus  29 ad ed.
</p>

<p>
Si pater vel dominus constituerit se soluturum quod fuit in peculio, non minueretur peculium eo, quod ex ea causa obstrictus esse coeperit: et licet interierit peculium, non tamen liberatur.
</p>

<p>
Dig. 13.5.20
</p>

<p>
Paulus  4 ad plaut.
</p>

<p>
Nec enim quod crescit peculium aut decrescit, pertinet ad constitutoriam actionem.
</p>

<p>
Dig. 13.5.21pr.
</p>

<p>
Paulus  29 ad ed.
</p>

<p>
Promissor stichi post moram ab eo factam mortuo sticho si constituerit se pretium eius soluturum, tenetur.
</p>

<p>
Dig. 13.5.21.1
</p>

<p>
Paulus  29 ad ed.
</p>

<p>
Si sine die constituas, potest quidem dici te non teneri, licet verba edicti late pateant: alioquin et confestim agi tecum poterit, si statim ut constituisti non solvas: sed modicum tempus statuendum est non minus decem dierum, ut exactio celebretur.
</p>

<p>
Dig. 13.5.21.2
</p>

<p>
Paulus  29 ad ed.
</p>

<p>
Constituto satis non facit, qui soluturum se constituit, si offerat satisfactionem. si quis autem constituat se satisdaturum, fideiussorem vel pignora det, non tenetur, quia nihil intersit, quemadmodum satisfaciat.
</p>

<p>
Dig. 13.5.22
</p>

<p>
Paulus  6 brev.
</p>

<p>
Si post constitutam tibi pecuniam hereditatem ex senatus consulto trebelliano restitueris, quoniam sortis petitionem transtulisti ad alium, deneganda est tibi pecuniae constitutae actio. idem est in hereditatis possessore post evictam hereditatem. sed magis est, ut fideicommissario vel ei qui vicit decernenda esset actio.
</p>

<p>
Dig. 13.5.23
</p>

<p>
Iulianus  11 Dig. 
</p>

<p>
Promissor hominis homine mortuo, cum per eum staret quo minus traderetur, etsi hominem daturum se constituerit, de constituta pecunia tenebitur, ut pretium eius solvat.
</p>

<p>
Dig. 13.5.24
</p>

<p>
Marcellus  l.S. resp.
</p>

<p>
Titius seio epistulam emisit in haec verba: " remanserunt apud me quinquaginta ex credito tuo ex contractu pupillorum meorum, quos tibi reddere debebo idibus maiis probos: quod si ad diem supra scriptum non dedero, tunc dare debebo usuras tot. " quaero, an lucius titius in locum pupillorum hac cautione reus successerit. Marcellus respondit si intercessisset stipulatio, successisse. item quaero, an, si non successisset, de constituta teneatur. Marcellus respondit in sortem teneri: est enim humanior et utilior ista interpretatio.
</p>

<p>
Dig. 13.5.25pr.
</p>

<p>
Papinianus  8 quaest.
</p>

<p>
Illud aut illud debuit et constituit alterum: an vel alterum quod non constituit solvere possit, quaesitum est. dixi non esse audiendum, si velit hodie fidem constitutae rei frangere.
</p>

<p>
Dig. 13.5.25.1
</p>

<p>
Papinianus  8 quaest.
</p>

<p>
Si iureiurando delato deberi tibi iuraveris, cum habeas eo nomine actionem, recte de constituta agis. sed et si non ultro detulero iusiurandum, sed referendi necessitate compulsus id fecero, quia nemo dubitat modestius facere qui referat, quam ut ipse iuret, nulla distinctio adhibetur, tametsi ob tuam facilitatem ac meam verecundiam subsecuta sit referendi necessitas.
</p>

<p>
Dig. 13.5.26
</p>

<p>
Scaevola  1 resp.
</p>

<p>
Quidam ad creditorem litteras eiusmodi fecit: " decem, quae lucius titius ex arca tua mutua acceperat, salva ratione usurarum habes penes me, domine. " respondit secundum ea quae proponerentur actione de constituta pecunia eum teneri.
</p>

<p>
Dig. 13.5.27
</p>

<p>
Ulpianus  14 ad ed.
</p>

<p>
Utrum praesente debitore an absente constituat quis, parvi refert. hoc amplius etiam invito constituere eum posse pomponius libro trigensimo quarto scribit: unde falsam putat opinionem labeonis existimantis, si, postquam quis constituit pro alio, dominus ei denuntiet ne solvat, in factum exceptionem dandam: nec immerito pomponius: nam cum semel sit obligatus qui constituit, factum debitoris non debet eum excusare.
</p>

<p>
Dig. 13.5.28
</p>

<p>
Gaius  5 ad ed. provinc.
</p>

<p>
Ubi quis pro alio constituit se soluturum, adhuc is, pro quo constituit, obligatus manet.
</p>

<p>
Dig. 13.5.29
</p>

<p>
Paulus  24 ad ed.
</p>

<p>
Qui iniuriarum vel furti vel vi bonorum raptorum tenetur actione, constituendo tenetur.
</p>

<p>
Dig. 13.5.30
</p>

<p>
Paulus  2 sent.
</p>

<p>
Si quis duobus pecuniam constituerit tibi aut titio, etsi stricto iure propria actione pecuniae constitutae manet obligatus, etiamsi titio solverit, tamen per exceptionem adiuvatur.
</p>

<p>
Dig. 13.5.31
</p>

<p>
Scaevola  5 Dig. 
</p>

<p>
Lucius titius seiorum debitor decessit: hi persuaserunt publio maevio, quod hereditas ad eum pertineret et fecerunt, ut epistulam in eos exponat debitorem sese esse quasi heredem patrui sui confitentem, qui et addidit epistulae suae, quod in rationes suas eadem pecunia pervenit. quaesitum est, cum ad publium maevium ex hereditate lucii titii nihil pervenerit, an ex scriptura proposita de constituta pecunia conveniri possit et an doli exceptione uti possit. respondit nec civilem eo nomine actionem competere: sed nec de constituta secundum ea quae proponerentur. idem quaesiit, usurarum nomine quod ex causa supra scripta datum sit, an repeti possit. respondit secundum ea quae proponerentur posse.
</p>

<P class=shortborder>

<p>
<b>Dig. 13.6.0. Commodati vel contra.</b>
</p>

<p>
Dig. 13.6.1pr.
</p>

<p>
Ulpianus  28 ad ed.
</p>

<p>
Ait praetor: " quod quis commodasse dicetur, de eo iudicium dabo. "
</p>

<p>
Dig. 13.6.1.1
</p>

<p>
Ulpianus  28 ad ed.
</p>

<p>
Huius edicti interpretatio non est difficilis. unum solummodo notandum, quod qui edictum concepit commodati fecit mentionem, cum paconius utendi fecit mentionem. inter commodatum autem et utendum datum labeo quidem ait tantum interesse, quantum inter genus et speciem: commodari enim rem mobilem, non etiam soli, utendam dari etiam soli. sed ut apparet, proprie commodata res dicitur et quae soli est, idque et cassius existimat. vivianus amplius etiam habitationem commodari posse ait.
</p>

<p>
Dig. 13.6.1.2
</p>

<p>
Ulpianus  28 ad ed.
</p>

<p>
Impuberes commodati actione non tenentur, quoniam nec constitit commodatum in pupilli persona sine tutoris auctoritate, usque adeo ut, etiamsi pubes factus dolum aut culpam admiserit, hac actione non tenetur, quia ab initio non constitit.
</p>

<p>
Dig. 13.6.2
</p>

<p>
Paulus  29 ad ed.
</p>

<p>
Nec in furiosum commodati actio danda est. sed ad exhibendum adversus eos dabitur, ut res exhibita vindicetur.
</p>

<p>
Dig. 13.6.3pr.
</p>

<p>
Ulpianus  28 ad ed.
</p>

<p>
Sed mihi videtur, si locupletior pupillus factus sit, dandam utilem commodati actionem secundum divi pii rescriptum.
</p>

<p>
Dig. 13.6.3.1
</p>

<p>
Ulpianus  28 ad ed.
</p>

<p>
Si reddita quidem sit res commodata, sed deterior reddita, non videtur reddita, quae deterior facta redditur, nisi quid interest praestetur: proprie enim dicitur res non reddita, quae deterior redditur.
</p>

<p>
Dig. 13.6.3.2
</p>

<p>
Ulpianus  28 ad ed.
</p>

<p>
In hac actione sicut in ceteris bonae fidei iudiciis similiter in litem iurabitur: et rei iudicandae tempus, quanti res sit, observatur, quamvis in stricti litis contestatae tempus spectetur.
</p>

<p>
Dig. 13.6.3.3
</p>

<p>
Ulpianus  28 ad ed.
</p>

<p>
Heres eius qui commodatum accepit pro ea parte qua heres est convenitur, nisi forte habeat facultatem totius rei restituendae nec faciat: tunc enim condemnatur in solidum, quasi hoc boni iudicis arbitrio conveniat.
</p>

<p>
Dig. 13.6.3.4
</p>

<p>
Ulpianus  28 ad ed.
</p>

<p>
Si filio familias servove commodatum sit, dumtaxat de peculio agendum erit: cum filio autem familias ipso et directo quis poterit. sed et si ancillae vel filiae familias commodaverit, dumtaxat de peculio erit agendum.
</p>

<p>
Dig. 13.6.3.5
</p>

<p>
Ulpianus  28 ad ed.
</p>

<p>
Sed non tantum ex causa doli earum personarum pater vel dominus condemnetur, sed et ipsius quoque domini vel patris fraus dumtaxat venit, ut iulianus libro undecimo circa pigneraticiam actionem distinguit.
</p>

<p>
Dig. 13.6.3.6
</p>

<p>
Ulpianus  28 ad ed.
</p>

<p>
Non potest commodari id quod usu consumitur, nisi forte ad pompam vel ostentationem quis accipiat.
</p>

<p>
Dig. 13.6.4
</p>

<p>
Gaius  1 de verb. oblig.
</p>

<p>
Saepe etiam ad hoc commodantur pecuniae, ut dicis gratia numerationis loco intercedant.
</p>

<p>
Dig. 13.6.5pr.
</p>

<p>
Ulpianus  28 ad ed.
</p>

<p>
Si ut certo loco vel tempore reddatur commodatum convenit, officio iudicis inest, ut rationem loci vel temporis habeat.
</p>

<p>
Dig. 13.6.5.1
</p>

<p>
Ulpianus  28 ad ed.
</p>

<p>
Si quis hac actione egerit et oblatam litis aestimationem susceperit, rem offerentis facit.
</p>

<p>
Dig. 13.6.5.2
</p>

<p>
Ulpianus  28 ad ed.
</p>

<p>
Nunc videndum est, quid veniat in commodati actione, utrum dolus an et culpa an vero et omne periculum. et quidem in contractibus interdum dolum solum, interdum et culpam praestamus: dolum in deposito: nam quia nulla utilitas eius versatur apud quem deponitur, merito dolus praestatur solus: nisi forte et merces accessit ( tunc enim, ut est et constitutum, etiam culpa exhibetur) aut si hoc ab initio convenit, ut et culpam et periculum praestet is penes quem deponitur. sed ubi utriusque utilitas vertitur, ut in empto, ut in locato, ut in dote, ut in pignore, ut in societate, et dolus et culpa praestatur.
</p>

<p>
Dig. 13.6.5.3
</p>

<p>
Ulpianus  28 ad ed.
</p>

<p>
Commodatum autem plerumque solam utilitatem continet eius cui commodatur, et ideo verior est quinti mucii sententia existimantis et culpam praestandam et diligentiam et, si forte res aestimata data sit, omne periculum praestandum ab eo, qui aestimationem se praestaturum recepit.
</p>

<p>
Dig. 13.6.5.4
</p>

<p>
Ulpianus  28 ad ed.
</p>

<p>
Quod vero senectute contigit vel morbo, vel vi latronum ereptum est, aut quid simile accidit, dicendum est nihil eorum esse imputandum ei qui commodatum accepit, nisi aliqua culpa interveniat. proinde et si incendio vel ruina aliquid contigit vel aliquid damnum fatale, non tenebitur, nisi forte, cum possit res commodatas salvas facere, suas praetulit.
</p>

<p>
Dig. 13.6.5.5
</p>

<p>
Ulpianus  28 ad ed.
</p>

<p>
Custodiam plane commodatae rei etiam diligentem debet praestare.
</p>

<p>
Dig. 13.6.5.6
</p>

<p>
Ulpianus  28 ad ed.
</p>

<p>
Sed an etiam hominis commodati custodia praestetur, apud veteres dubitatum est. nam interdum et hominis custodia praestanda est, si vinctus commodatus est, vel eius aetatis, ut custodia indigeret: certe si hoc actum est, ut custodiam is qui rogavit praestet, dicendum erit praestare.
</p>

<p>
Dig. 13.6.5.7
</p>

<p>
Ulpianus  28 ad ed.
</p>

<p>
Sed interdum et mortis damnum ad eum qui commodatum rogavit pertinet: nam si tibi equum commodavero, ut ad villam adduceres, tu ad bellum duxeris, commodati teneberis: idem erit et in homine. plane si sic commodavi, ut ad bellum duceres, meum erit periculum. nam et si servum tibi tectorem commodavero et de machina ceciderit, periculum meum esse namusa ait: sed ego ita hoc verum puto, si tibi commodavi, ut et in machina operaretur: ceterum si ut de plano opus faceret, tu eum imposuisti in machina, aut si machinae culpa factum minus diligenter non ab ipso ligatae vel funium perticarumque vetustate, dico periculum, quod culpa contigit rogantis commodatum, ipsum praestare debere: nam et mela scripsit, si servus lapidario commodatus sub machina perierit, teneri fabrum commodati, qui neglegentius machinam colligavit.
</p>

<p>
Dig. 13.6.5.8
</p>

<p>
Ulpianus  28 ad ed.
</p>

<p>
Quin immo et qui alias re commodata utitur, non solum commodati, verum furti quoque tenetur, ut iulianus libro undecimo digestorum scripsit. denique ait, si tibi codicem commodavero et in eo chirographum debitorem tuum cavere feceris egoque hoc interlevero, si quidem ad hoc tibi commodavero, ut caveretur tibi in eo, teneri me tibi contrario iudicio: si minus neque me certiorasti ibi chirographum esse scriptum, etiam teneris mihi, inquit, commodati: immo, ait, etiam furti, quoniam aliter re commodata usus es, quemadmodum qui equo, inquit, vel vestimento aliter quam commodatum est utitur, furti tenetur.
</p>

<p>
Dig. 13.6.5.9
</p>

<p>
Ulpianus  28 ad ed.
</p>

<p>
Usque adeo autem diligentia in re commodata praestanda est, ut etiam in ea, quae sequitur rem commodatam, praestari debeat: ut puta equam tibi commodavi, quam pullus comitabatur: etiam pulli te custodiam praestare debere veteres responderunt.
</p>

<p>
Dig. 13.6.5.10
</p>

<p>
Ulpianus  28 ad ed.
</p>

<p>
Interdum plane dolum solum in re commodata qui rogavit praestabit, ut puta si quis ita convenit: vel si sua dumtaxat causa commodavit, sponsae forte suae vel uxori, quo honestius culta ad se deduceretur, vel si quis ludos edens praetor scaenicis commodavit, vel ipsi praetori quis ultro commodavit.
</p>

<p>
Dig. 13.6.5.11
</p>

<p>
Ulpianus  28 ad ed.
</p>

<p>
Nunc videndum, in quibus speciebus commodati actio locum habeat. et est apud veteres de huiusmodi speciebus dubitatum.
</p>

<p>
Dig. 13.6.5.12
</p>

<p>
Ulpianus  28 ad ed.
</p>

<p>
Rem tibi dedi, ut creditori tuo pignori dares: dedisti: non repigneras, ut mihi reddas. labeo ait commodati actionem locum habere, quod ego puto verum esse, nisi merces intervenit: tunc enim vel in factum vel ex locato conducto agendum erit. plane si ego pro te rem pignori dedero tua voluntate, mandati erit actio. idem labeo recte dicit, si a me culpa absit repignerandi, creditor autem nolit reddere pignus, competere tibi ad hoc dumtaxat commodati, ut tibi actiones adversus eum praestem. abesse autem culpa a me videtur, sive iam solvi pecuniam sive solvere sum paratus. sumptum plane litis ceteraque aequum est eum adgnoscere, qui commodatum accepit.
</p>

<p>
Dig. 13.6.5.13
</p>

<p>
Ulpianus  28 ad ed.
</p>

<p>
Si me rogaveris, ut servum tibi cum lance commodarem et servus lancem perdiderit, cartilius ait periculum ad te respicere, nam et lancem videri commodatam: quare culpam in eam quoque praestandam. plane si servus cum ea fugerit, eum qui commodatum accepit non teneri, nisi fugae praestitit culpam.
</p>

<p>
Dig. 13.6.5.14
</p>

<p>
Ulpianus  28 ad ed.
</p>

<p>
Si de me petisses, ut triclinium tibi sternerem et argentum ad ministerium praeberem, et fecero, deinde petisses, ut idem sequenti die facerem et cum commode argentum domi referre non possem, ibi hoc reliquero et perierit: qua actione agi possit et cuius esset periculum? labeo de periculo scripsit multum interesse, custodem posui an non: si posui, ad me periculum spectare, si minus, ad eum penes quem relictum est. ego puto commodati quidem agendum, verum custodiam eum praestare debere, penes quem res relictae sunt, nisi aliud nominatim convenit.
</p>

<p>
Dig. 13.6.5.15
</p>

<p>
Ulpianus  28 ad ed.
</p>

<p>
Si duobus vehiculum commodatum sit vel locatum simul, celsus filius scribit ^ scripsit^ libro sexto digestorum quaeri posse, utrum unusquisque eorum in solidum an pro parte teneatur. et ait duorum quidem in solidum dominium vel possessionem esse non posse: nec quemquam partis corporis dominum esse, sed totius corporis pro indiviso pro parte dominium habere. usum autem balinei quidem vel porticus vel campi uniuscuiusque in solidum esse ( neque enim minus me uti, quod et alius uteretur): verum in vehiculo commodato vel locato pro parte quidem effectu me usum habere, quia non omnia loca vehiculi teneam. sed esse verius ait et dolum et culpam et diligentiam et custodiam in totum me praestare debere: quare duo quodammodo rei habebuntur et, si alter conventus praestiterit, liberabit alterum et ambobus competit furti actio,
</p>

<p>
Dig. 13.6.6
</p>

<p>
Pomponius  5 ad sab.
</p>

<p>
Ut alterutro agente alterius actio contra furem tollatur.
</p>

<p>
Dig. 13.6.7pr.
</p>

<p>
Ulpianus  28 ad ed.
</p>

<p>
Unde quaeritur, si alter furti egerit, an ipse solus debeat commodati conveniri. et ait celsus, si alter conveniatur qui furti non egit, et paratus sit periculo suo conveniri alterum, qui furti agendo lucrum sensit ex re commodata, debere eum audiri et absolvi.
</p>

<p>
Dig. 13.6.7.1
</p>

<p>
Ulpianus  28 ad ed.
</p>

<p>
Sed si legis aquiliae adversus socium eius habuit commodator actionem, videndum erit, ne cedere debeat, si forte damnum dedit alter, quod hic qui convenitur commodati actione sarcire compellitur: nam et si adversus ipsum habuit aquiliae actionem commodator, aequissimum est, ut commodati agendo remittat actionem: nisi forte quis dixerit agendo eum e lege aquilia hoc minus consecuturum, quam ex causa commodati consecutus est: quod videtur habere rationem.
</p>

<p>
Dig. 13.6.8
</p>

<p>
Pomponius  5 ad sab.
</p>

<p>
Rei commodatae et possessionem et proprietatem retinemus:
</p>

<p>
Dig. 13.6.9
</p>

<p>
Ulpianus  2 ad ed.
</p>

<p>
Nemo enim commodando rem facit eius cui commodat.
</p>

<p>
Dig. 13.6.10pr.
</p>

<p>
Ulpianus  29 ad sab.
</p>

<p>
Eum, qui rem commodatam accepit, si in eam rem usus est in quam accepit, nihil praestare, si eam in nulla parte culpa sua deteriorem fecit, verum est: nam si culpa eius fecit deteriorem, tenebitur.
</p>

<p>
Dig. 13.6.10.1
</p>

<p>
Ulpianus  29 ad sab.
</p>

<p>
Si rem inspectori dedi, an similis sit ei cui commodata res est, quaeritur. et si quidem mea causa dedi, dum volo pretium exquirere, dolum mihi tantum praestabit: si sui, et custodiam: et ideo furti habebit actionem. sed et si dum refertur periit, si quidem ego mandaveram per quem remitteret, periculum meum erit: si vero ipse cui voluit commisit, aeque culpam mihi praestabit, si sui causa accepit,
</p>

<p>
Dig. 13.6.11
</p>

<p>
Paulus  5 ad sab.
</p>

<p>
Qui non tam idoneum hominem elegerit, ut recte id perferri possit:
</p>

<p>
Dig. 13.6.12pr.
</p>

<p>
Ulpianus  29 ad sab.
</p>

<p>
Si mei causa, dolum tantum.
</p>

<p>
Dig. 13.6.12.1
</p>

<p>
Ulpianus  29 ad sab.
</p>

<p>
Commodatam rem missus qui repeteret cum recepisset, aufugit. si dominus ei dari iusserat, domino perit: si commonendi causa miserat, ut referretur res commodata, ei qui commodatus est.
</p>

<p>
Dig. 13.6.13pr.
</p>

<p>
Pomponius  11 ad sab.
</p>

<p>
Is qui commodatum accepit si non apparentis rei nomine commodati condemnetur, cavendum ei est, ut repertam dominus ei praestet.
</p>

<p>
Dig. 13.6.13.1
</p>

<p>
Pomponius  11 ad sab.
</p>

<p>
Si quem quaestum fecit is qui experiendum quid accepit, veluti si iumenta fuerint eaque locata sint, id ipsum praestabit qui experiundum dedit: neque enim ante eam rem quaestui cuique esse oportet, priusquam periculo eius sit.
</p>

<p>
Dig. 13.6.13.2
</p>

<p>
Pomponius  11 ad sab.
</p>

<p>
Si libero homini, qui mihi bona fide serviebat, quasi servo rem commodavero, videamus, an habeam commodati actionem. nam et celsus filius aiebat, si iussissem eum aliquid facere, vel mandati cum eo vel praescriptis verbis experiri me posse: idem ergo et in commodato erit dicendum. nec obstat, quod non hac mente cum eo, qui liber bona fide nobis serviret, contraheremus quasi eum obligatum habituri: plerumque enim id accidit, ut extra id quod ageretur tacita obligatio nascatur, veluti cum per errorem indebitum solvendi causa datur.
</p>

<p>
Dig. 13.6.14
</p>

<p>
Ulpianus  48 ad sab.
</p>

<p>
Si servus meus rem meam tibi scienti nolle me tibi commodari commodaverit, et commodati et furti nascitur actio et praeterea condictio ex causa furtiva.
</p>

<p>
Dig. 13.6.15
</p>

<p>
Paulus  29 ad ed.
</p>

<p>
Commodare possumus etiam alienam rem, quam possidemus, tametsi scientes alienam possidemus,
</p>

<p>
Dig. 13.6.16
</p>

<p>
Marcellus  5 Dig. 
</p>

<p>
Ita ut et si fur vel praedo commodaverit, habeat commodati actionem.
</p>

<p>
Dig. 13.6.17pr.
</p>

<p>
Paulus  29 ad ed.
</p>

<p>
In commodato haec pactio, ne dolus praestetur, rata non est.
</p>

<p>
Dig. 13.6.17.1
</p>

<p>
Paulus  29 ad ed.
</p>

<p>
Contraria commodati actio etiam sine principali moveri potest, sicut et ceterae quae dicuntur contrariae.
</p>

<p>
Dig. 13.6.17.2
</p>

<p>
Paulus  29 ad ed.
</p>

<p>
Si ex facto heredis agatur commodati, in solidum condemnatur, licet ex parte heres est.
</p>

<p>
Dig. 13.6.17.3
</p>

<p>
Paulus  29 ad ed.
</p>

<p>
Sicut autem voluntatis et officii magis quam necessitatis est commodare, ita modum commodati finemque praescribere eius est qui beneficium tribuit. cum autem id fecit, id est postquam commodavit, tunc finem praescribere et retro agere atque intempestive usum commodatae rei auferre non officium tantum impedit, sed et suscepta obligatio inter dandum accipiendumque. geritur enim negotium invicem et ideo invicem propositae sunt actiones, ut appareat, quod principio beneficii ac nudae voluntatis fuerat, converti in mutuas praestationes actionesque civiles. ut accidit in eo, qui absentis negotia gerere inchoavit: neque enim impune peritura deseret: suscepisset enim fortassis alius, si is non coepisset: voluntatis est enim suscipere mandatum, necessitatis consummare. igitur si pugillares mihi commodasti, ut debitor mihi caveret, non recte facies importune repetendo: nam si negasses, vel emissem vel testes adhibuissem. idemque est, si ad fulciendam insulam tigna commodasti, deinde protraxisti aut etiam sciens vitiosa commodaveris: adiuvari quippe nos, non decipi beneficio oportet. ex quibus causis etiam contrarium iudicium utile esse dicendum est.
</p>

<p>
Dig. 13.6.17.4
</p>

<p>
Paulus  29 ad ed.
</p>

<p>
Duabus rebus commodatis recte de altera commodati agi posse vivianus scripsit: quod ita videri verum, si separatae sint, pomponius scripsit: nam eum, qui carrucam puta vel lecticam commodavit, non recte acturum de singulis partibus.
</p>

<p>
Dig. 13.6.17.5
</p>

<p>
Paulus  29 ad ed.
</p>

<p>
Rem commodatam perdidi et pro ea pretium dedi, deinde res in potestate tua venit: labeo ait contrario iudicio aut rem mihi praestare te debere aut quod a me accepisti reddere.
</p>

<p>
Dig. 13.6.18pr.
</p>

<p>
Gaius  9 ad ed. provinc.
</p>

<p>
In rebus commodatis talis diligentia praestanda est, qualem quisque diligentissimus pater familias suis rebus adhibet, ita ut tantum eos casus non praestet, quibus resisti non possit, veluti mortes servorum quae sine dolo et culpa eius accidunt, latronum hostiumve incursus, piratarum insidias, naufragium, incendium, fugas servorum qui custodiri non solent. quod autem de latronibus et piratis et naufragio diximus, ita scilicet accipiemus, si in hoc commodata sit alicui res, ut eam rem peregre secum ferat: alioquin si cui ideo argentum commodaverim, quod is amicos ad cenam invitaturum se diceret, et id peregre secum portaverit, sine ulla dubitatione etiam piratarum et latronum et naufragii casum praestare debet. haec ita, si dumtaxat accipientis gratia commodata sit res, at si utriusque, veluti si communem amicum ad cenam invitaverimus tuque eius rei curam suscepisses et ego tibi argentum commodaverim, scriptum quidem apud quosdam invenio, quasi dolum tantum praestare debeas: sed videndum est, ne et culpa praestanda sit, ut ita culpae fiat aestimatio, sicut in rebus pignori datis et dotalibus aestimari solet.
</p>

<p>
Dig. 13.6.18.1
</p>

<p>
Gaius  9 ad ed. provinc.
</p>

<p>
Sive autem pignus sive commodata res sive deposita deterior ab eo qui acceperit facta sit, non solum istae sunt actiones, de quibus loquimur, verum etiam legis aquiliae: sed si qua earum actum fuerit, aliae tolluntur.
</p>

<p>
Dig. 13.6.18.2
</p>

<p>
Gaius  9 ad ed. provinc.
</p>

<p>
Possunt iustae causae intervenire, ex quibus cum eo qui commodasset agi deberet: veluti de impensis in valetudinem servi factis quaeve post fugam requirendi reducendique eius causa factae essent: nam cibariorum impensae naturali scilicet ratione ad eum pertinent, qui utendum accepisset. sed et id, quod de impensis valetudinis aut fugae diximus, ad maiores impensas pertinere debet: modica enim impendia verius est, ut sicuti cibariorum ad eundem pertineant.
</p>

<p>
Dig. 13.6.18.3
</p>

<p>
Gaius  9 ad ed. provinc.
</p>

<p>
Item qui sciens vasa vitiosa commodavit, si ibi infusum vinum vel oleum corruptum effusumve est, condemnandus eo nomine est.
</p>

<p>
Dig. 13.6.18.4
</p>

<p>
Gaius  9 ad ed. provinc.
</p>

<p>
Quod autem contrario iudicio consequi quisque potest, id etiam recto iudicio, quo cum eo agitur, potest salvum habere iure pensationis. sed fieri potest, ut amplius esset, quod invicem aliquem consequi oporteat, aut iudex pensationis rationem non habeat, aut ideo de restituenda re cum eo non agatur, quia ea res casu intercidit aut sine iudice restituta est: dicemus necessariam esse contrariam actionem.
</p>

<p>
Dig. 13.6.19
</p>

<p>
Iulianus  1 Dig. 
</p>

<p>
Ad eos, qui servandum aliquid conducunt aut utendum accipiunt, damnum iniuria ab alio datum non pertinere procul dubio est: qua enim cura aut diligentia consequi possumus, ne aliquis damnum nobis iniuria det?
</p>

<p>
Dig. 13.6.20
</p>

<p>
Iulianus  3 ad urs. ferocem.
</p>

<p>
Argentum commodatum si tam idoneo servo meo tradidissem ad te perferendum, ut non debuerit quis aestimare futurum, ut a quibusdam malis hominibus deciperetur, tuum, non meum detrimentum erit, si id mali homines intercepissent.
</p>

<p>
Dig. 13.6.21pr.
</p>

<p>
Africanus  8 quaest.
</p>

<p>
Rem mihi commodasti: eandem subripuisti: deinde cum commodati ageres nec a te scirem esse subreptam, iudex me condemnavit et solvi: postea comperi a te esse subreptam: quaesitum est, quae mihi tecum actio sit. respondit furti quidem non esse, sed commodati contrarium iudicium utile mihi fore.
</p>

<p>
Dig. 13.6.21.1
</p>

<p>
Africanus  8 quaest.
</p>

<p>
In exercitu contubernalibus vasa utenda communi periculo dedi ac deinde meus servus subreptis his ad hostes profugit et postea sine vasis receptus est. habiturum me commodati actionem cum contubernalibus constat pro cuiusque parte: sed et illi mecum furti servi nomine agere possunt, quando et noxa caput sequitur. et si tibi rem periculo tuo utendam commodavero eaque a servo meo subripiatur, agere mecum furti possis servi nomine.
</p>

<p>
Dig. 13.6.22
</p>

<p>
Paulus  22 ad ed.
</p>

<p>
Si servus, quem tibi commodaverim, furtum fecerit, utrum sufficiat contraria commodati actio ( quemadmodum competit, si quid in curationem servi impendisti) an furti agendum sit, quaeritur. et furti quidem noxalem habere qui commodatum rogavit procul dubio est, contraria autem commodati tunc eum teneri, cum sciens talem esse servum ignoranti commodavit.
</p>

<p>
Dig. 13.6.23
</p>

<p>
Pomponius  21 ad q. muc.
</p>

<p>
Si commodavero tibi equum, quo utereris usque ad certum locum, si nulla culpa tua interveniente in ipso itinere deterior equus factus sit, non teneris commodati: nam ego in culpa ero, qui in tam longum iter commodavi, qui eum laborem sustinere non potuit.
</p>

<P class=shortborder>

<p>
<b>Dig. 13.7.0. De pigneraticia actione vel contra.</b>
</p>

<p>
Dig. 13.7.1pr.
</p>

<p>
Ulpianus  40 ad sab.
</p>

<p>
Pignus contrahitur non sola tradidione, sed etiam nuda conventione, etsi non traditum est.
</p>

<p>
Dig. 13.7.1.1
</p>

<p>
Ulpianus  40 ad sab.
</p>

<p>
Si igitur contractum sit pignus nuda conventione, videamus, an, si quis aurum ostenderit quasi pignori daturus et aes dederit, obligaverit aurum pignori: et consequens est ut aurum obligetur, non autem aes, quia in hoc non consenserint.
</p>

<p>
Dig. 13.7.1.2
</p>

<p>
Ulpianus  40 ad sab.
</p>

<p>
Si quis tamen, cum aes pignori daret, adfirmavit hoc aurum esse et ita pignori dederit, videndum erit, an aes pignori obligaverit et numquid, quia in corpus consensum est, pignori esse videatur: quod magis est. tenebitur tamen pigneraticia contraria actione qui dedit, praeter stellionatum quem fecit.
</p>

<p>
Dig. 13.7.2
</p>

<p>
Pomponius  6 ad sab.
</p>

<p>
Si debitor rem pignori datam vendidit et tradidit tuque ei nummos credidisti, quos ille solvit ei creditori, cui pignus dederat, tibique cum eo convenit, ut ea res, quam iam vendiderat, pignori tibi esset, nihil te egisse constat, quia rem alienam pignori acceperis: ea enim ratione emptorem pignus liberatum habere coepisse neque ad rem pertinuisse, quod tua pecunia pignus sit liberatum.
</p>

<p>
Dig. 13.7.3
</p>

<p>
Pomponius  18 ad sab.
</p>

<p>
Si quasi recepturus a debitore tuo comminus pecuniam reddidisti ei pignus isque per fenestram id misit excepturo eo, quem de industria ad id posuerit, labeo ait furti te agere cum debitore posse et ad exhibendum: et, si agente te contraria pigneraticia excipiat debitor de pignore sibi reddito, replicabitur de dolo et fraude, per quam nec redditum, sed per fallaciam ablatum id intellegitur.
</p>

<p>
Dig. 13.7.4
</p>

<p>
Ulpianus  41 ad sab.
</p>

<p>
Si convenit de distrahendo pignore sive ab initio sive postea, non tantum venditio valet, verum incipit emptor dominium rei habere. sed etsi non convenerit de distrahendo pignore, hoc tamen iure utimur, ut liceat distrahere, si modo non convenit, ne liceat. ubi vero convenit, ne distraheretur, creditor, si distraxerit, furti obligatur, nisi ei ter fuerit denuntiatum ut solvat et cessaverit.
</p>

<p>
Dig. 13.7.5
</p>

<p>
Pomponius  19 ad sab.
</p>

<p>
Idque iuris est, sive omnino fuerint pacti, ne veneat, sive in summa aut condicione aut loco contra pactionem factum sit.
</p>

<p>
Dig. 13.7.6pr.
</p>

<p>
Pomponius  35 ad sab.
</p>

<p>
Quamvis convenerit, ut fundum pigneraticium tibi vendere liceret, nihilo magis cogendus es vendere, licet solvendo non sit is qui pignus dederit, quia tua causa id caveatur. sed atilicinus ex causa cogendum creditorem esse ad vendendum dicit: quid enim si multo minus sit quod debeatur et hodie pluris venire possit pignus quam postea? melius autem est dici eum, qui dederit pignus, posse vendere et accepta pecunia solvere id quod debeatur, ita tamen, ut creditor necessitatem habeat ostendere rem pigneratam, si mobilis sit, prius idonea cautela a debitore pro indemnitate ei praestanda. invitum enim creditorem cogi vendere satis inhumanum est.
</p>

<p>
Dig. 13.7.6.1
</p>

<p>
Pomponius  35 ad sab.
</p>

<p>
Si creditor pluris fundum pigneratum vendiderit, si id faeneret, usuram eius pecuniae praestare debet ei, qui dederit pignus: sed et si ipse usus sit ea pecunia, usuram praestari oportet. quod si eam depositam habuerit, usuras non debet.
</p>

<p>
Dig. 13.7.7
</p>

<p>
Paulus  2 sent.
</p>

<p>
Si autem tardius superfluum restituat creditor id quod apud eum depositum est, ex mora etiam usuras debitori hoc nomine praestare cogendus est.
</p>

<p>
Dig. 13.7.8pr.
</p>

<p>
Pomponius  35 ad sab.
</p>

<p>
Si necessarias impensas fecerim in servum aut in fundum, quem pignoris causa acceperim, non tantum retentionem, sed etiam contrariam pigneraticiam actionem habebo: finge enim medicis, cum aegrotaret servus, dedisse me pecuniam et eum decessisse, item insulam fulsisse vel refecisse et postea deustam esse, nec habere quod possem retinere.
</p>

<p>
Dig. 13.7.8.1
</p>

<p>
Pomponius  35 ad sab.
</p>

<p>
Si pignori plura mancipia data sint, et quaedam certis pretiis ita vendiderit creditor ut evictionem eorum praestaret, et creditum suum habeat, reliqua mancipia potest retinere, donec ei caveatur, quod evictionis nomine promiserit, indemnem eum futurum.
</p>

<p>
Dig. 13.7.8.2
</p>

<p>
Pomponius  35 ad sab.
</p>

<p>
Si unus ex heredibus debitoris portionem suam solverit, tamen tota res pignori data venire poterit, quemadmodum si ipse debitor portionem solvisset.
</p>

<p>
Dig. 13.7.8.3
</p>

<p>
Pomponius  35 ad sab.
</p>

<p>
Si annua bima trima die triginta stipulatus acceperim pignus pactusque sim, ut nisi sua quaque die pecunia soluta esset, vendere eam mihi liceret, placet, antequam omnium pensionum dies veniret, non posse me pignus vendere, quia eis verbis omnes pensiones demonstrarentur: nec verum est sua quaque die non solutam pecuniam, antequam omnes dies venirent. sed omnibus pensionibus praeteritis, etiamsi una portio soluta non sit, pignus potest venire. sed si ita scriptum sit: " si qua pecunia sua die soluta non erit", statim competit ei pacti conventio.
</p>

<p>
Dig. 13.7.8.4
</p>

<p>
Pomponius  35 ad sab.
</p>

<p>
De vendendo pignore in rem pactio concipienda est, ut omnes contineantur: sed et si creditoris dumtaxat persona fuerit comprehensa, etiam heres eius iure vendet, si nihil in contrarium actum est.
</p>

<p>
Dig. 13.7.8.5
</p>

<p>
Pomponius  35 ad sab.
</p>

<p>
Cum pignus ex pactione venire potest, non solum ob sortem non solutam venire poterit, sed ob cetera quoque, veluti usuras et quae in id impensa sunt.
</p>

<p>
Dig. 13.7.9pr.
</p>

<p>
Ulpianus  28 ad ed.
</p>

<p>
Si rem alienam mihi debitor pignori dedit aut malitiose in pignore versatus sit, dicendum est locum habere contrarium iudicium.
</p>

<p>
Dig. 13.7.9.1
</p>

<p>
Ulpianus  28 ad ed.
</p>

<p>
Non tantum autem ob pecuniam, sed et ob aliam causam pignus dari potest, veluti si quis pignus alicui dederit, ut pro se fideiubeat.
</p>

<p>
Dig. 13.7.9.2
</p>

<p>
Ulpianus  28 ad ed.
</p>

<p>
Proprie pignus dicimus, quod ad creditorem transit, hypothecam, cum non transit nec possessio ad creditorem.
</p>

<p>
Dig. 13.7.9.3
</p>

<p>
Ulpianus  28 ad ed.
</p>

<p>
Omnis pecunia exsoluta esse debet aut eo nomine satisfactum esse, ut nascatur pigneraticia actio. satisfactum autem accipimus, quemadmodum voluit creditor, licet non sit solutum: sive aliis pignoribus sibi caveri voluit, ut ab hoc recedat, sive fideiussoribus sive reo dato sive pretio aliquo vel nuda conventione, nascitur pigneraticia actio. et generaliter dicendum erit, quotiens recedere voluit creditor a pignore, videri ei satisfactum, si ut ipse voluit sibi cavit, licet in hoc deceptus sit.
</p>

<p>
Dig. 13.7.9.4
</p>

<p>
Ulpianus  28 ad ed.
</p>

<p>
Is quoque, qui rem alienam pignori dedit, soluta pecunia potest pigneraticia experiri.
</p>

<p>
Dig. 13.7.9.5
</p>

<p>
Ulpianus  28 ad ed.
</p>

<p>
Qui ante solutionem egit pigneraticia, licet non recte egit, tamen, si offerat in iudicio pecuniam, debet rem pigneratam et quod sua interest consequi.
</p>

<p>
Dig. 13.7.10
</p>

<p>
Gaius  9 ad ed. provinc.
</p>

<p>
Quod si non solvere, sed alia ratione satisfacere paratus est, forte si expromissorem dare vult, nihil ei prodest.
</p>

<p>
Dig. 13.7.11pr.
</p>

<p>
Ulpianus  28 ad ed.
</p>

<p>
Solutum non videtur, si lis contestata cum debitore sit de ipso debito vel si fideiussor conventus fuerit.
</p>

<p>
Dig. 13.7.11.1
</p>

<p>
Ulpianus  28 ad ed.
</p>

<p>
Novata autem debiti obligatio pignus peremit, nisi convenit, ut pignus repetatur.
</p>

<p>
Dig. 13.7.11.2
</p>

<p>
Ulpianus  28 ad ed.
</p>

<p>
Si quasi daturus tibi pecuniam pignus accepero nec dedero, pigneraticia actione tenebor et nulla solutione facta: idemque et si accepto lata sit pecunia, vel condicio defecit, ob quam pignus contractum est, vel si pactum, cui standum est, de pecunia non petenda factum est.
</p>

<p>
Dig. 13.7.11.3
</p>

<p>
Ulpianus  28 ad ed.
</p>

<p>
Si in sortem dumtaxat vel in usuras obstrictum est pignus, eo soluto propter quod obligatum est locum habet pigneraticia. sive autem usurae in stipulatum sint deductae sive non, si tamen pignus et in eas obligatum fuit, quamdiu quid ex his debetur, pigneraticia cessabit. alia causa est earum, quas quis supra licitum modum promisit: nam hae penitus illicitae sunt.
</p>

<p>
Dig. 13.7.11.4
</p>

<p>
Ulpianus  28 ad ed.
</p>

<p>
Si creditori plures heredes exstiterint et uni ex his pars eius solvatur, non debent ceteri heredes creditoris iniuria adfici, sed possunt totum fundum vendere oblato debitori eo, quod coheredi eorum solvit: quae sententia non est sine ratione.
</p>

<p>
Dig. 13.7.11.5
</p>

<p>
Ulpianus  28 ad ed.
</p>

<p>
Solutam autem pecuniam accipiendum non solum, si ipsi, cui obligata res est, sed et si alii sit soluta voluntate eius, vel ei cui heres exstitit, vel procuratori eius, vel servo pecuniis exigendis praeposito. unde si domum conduxeris et eius partem mihi locaveris egoque locatori tuo pensionem solvero, pigneraticia adversus te potero experiri ( nam iulianus scribit solvi ei posse): et si partem tibi, partem ei solvero, tantundem erit dicendum. plane in eam dumtaxat summam invecta mea et illata tenebuntur, in quam cenaculum conduxi: non enim credibile est hoc convenisse, ut ad universam pensionem insulae frivola mea tenebuntur. videtur autem tacite et cum domino aedium hoc convenisse, ut non pactio cenacularii proficiat domino, sed sua propria.
</p>

<p>
Dig. 13.7.11.6
</p>

<p>
Ulpianus  28 ad ed.
</p>

<p>
Per liberam autem personam pignoris obligatio nobis non adquiritur, adeo ut ne per procuratorem plerumque vel tutorem adquiratur: et ideo ipsi actione pigneraticia convenientur. sed nec mutat, quod constitutum est ab imperatore nostro posse per liberam personam possessionem adquiri: nam hoc eo pertinebit, ut possimus pignoris nobis obligati possessionem per procuratorem vel tutorem adprehendere, ipsam autem obligationem libera persona nobis non semper adquiret.
</p>

<p>
Dig. 13.7.11.7
</p>

<p>
Ulpianus  28 ad ed.
</p>

<p>
Sed si procurator meus vel tutor rem pignori dederit, ipse agere pigneraticia poterit: quod in procuratore ita procedit, si ei mandatum fuit ^ fuerit^ pignori dare.
</p>

<p>
Dig. 13.7.12
</p>

<p>
Gaius  9 ad ed. provinc.
</p>

<p>
Vel universorum bonorum administratio ei permissa est ab eo, qui sub pignoribus solebat mutuas pecunias accipere.
</p>

<p>
Dig. 13.7.13pr.
</p>

<p>
Ulpianus  38 ad ed.
</p>

<p>
Si, cum venderet creditor pignus, convenerit inter ipsum et emptorem, ut, si solverit debitor pecuniam pretii emptori, liceret ei recipere rem suam, scripsit iulianus et est rescriptum ob hanc conventionem pigneraticiis actionibus teneri creditorem, ut debitori mandet ex vendito actionem adversus emptorem. sed et ipse debitor aut vindicare rem poterit aut in factum actione adversus emptorem agere.
</p>

<p>
Dig. 13.7.13.1
</p>

<p>
Ulpianus  38 ad ed.
</p>

<p>
Venit autem in hac actione et dolus et culpa, ut in commodato: venit et custodia: vis maior non venit.
</p>

<p>
Dig. 13.7.14
</p>

<p>
Paulus  29 ad ed.
</p>

<p>
Ea igitur, quae diligens pater familias in suis rebus praestare solet, a creditore exiguntur.
</p>

<p>
Dig. 13.7.15
</p>

<p>
Ulpianus  28 ad ed.
</p>

<p>
Creditor cum pignus reddit, de dolo debet debitori repromittere: et si praedium fuit pigneratum, et de iure eius repromittendum est, ne forte servitutes cessante uti creditore amissae sint.
</p>

<p>
Dig. 13.7.16pr.
</p>

<p>
Paulus  29 ad ed.
</p>

<p>
Tutor lege non refragante si dederit rem pupilli pignori, tuendum erit, scilicet si in rem pupilli pecuniam accipiat. idem est et in curatore adulescentis vel furiosi.
</p>

<p>
Dig. 13.7.16.1
</p>

<p>
Paulus  29 ad ed.
</p>

<p>
Contrariam pigneraticiam creditori actionem competere certum est: proinde si rem alienam vel alii pigneratam vel in publicum obligatam dedit, tenebitur, quamvis et stellionatus crimen committat. sed utrum ita demum, si scit, an et si ignoravit? et quantum ad crimen pertinet, excusat ignorantia: quantum ad contrarium iudicium, ignorantia eum non excusat, ut Marcellus libro sexto digestorum scribit. sed si sciens creditor accipiat vel alienum vel obligatum vel morbosum, contrarium ei non competit.
</p>

<p>
Dig. 13.7.16.2
</p>

<p>
Paulus  29 ad ed.
</p>

<p>
Etiam vectigale praedium pignori dari potest: sed et superficiarium, quia hodie utiles actiones superficiariis dantur.
</p>

<p>
Dig. 13.7.17
</p>

<p>
Marcianus  l.S. ad form. hypoth.
</p>

<p>
Sane divi severus et antoninus rescripserunt, ut sine deminutione mercedis soli obligabitur.
</p>

<p>
Dig. 13.7.18pr.
</p>

<p>
Paulus  29 ad ed.
</p>

<p>
Si convenerit, ut nomen debitoris mei pignori tibi sit, tuenda est a praetore haec conventio, ut et te in exigenda pecunia et debitorem adversus me, si cum eo experiar, tueatur. ergo si id nomen pecuniarium fuerit, exactam pecuniam tecum pensabis, si vero corporis alicuius, id quod acceperis erit tibi pignoris loco.
</p>

<p>
Dig. 13.7.18.1
</p>

<p>
Paulus  29 ad ed.
</p>

<p>
Si nuda proprietas pignori data sit, usus fructus, qui postea adcreverit, pignori erit: eandem causa est alluvionis.
</p>

<p>
Dig. 13.7.18.2
</p>

<p>
Paulus  29 ad ed.
</p>

<p>
Si fundus pigneratus venierit, manere causam pignoris, quia cum sua causa fundus transeat: sicut in partu ancillae, qui post venditionem natus sit.
</p>

<p>
Dig. 13.7.18.3
</p>

<p>
Paulus  29 ad ed.
</p>

<p>
Si quis caverit, ut silva sibi pignori esset, navem ex ea materia factam non esse pignori cassius ait, quia aliud sit materia, aliud navis: et ideo nominatim in dando pignore adiciendum esse ait: " quaeque ex silva facta natave sint".
</p>

<p>
Dig. 13.7.18.4
</p>

<p>
Paulus  29 ad ed.
</p>

<p>
Servus rem peculiarem si pignori dederit, tuendum est, si liberam peculii administrationem habuit: nam et alienare eas res potest.
</p>

<p>
Dig. 13.7.19
</p>

<p>
Marcianus  l.S. ad form. hypoth.
</p>

<p>
Eadem et de filio familias dicta intellegemus.
</p>

<p>
Dig. 13.7.20pr.
</p>

<p>
Paulus  29 ad ed.
</p>

<p>
Aliena res pignori dari voluntate domini potest: sed et si ignorante eo data sit et ratum habuerit, pignus valebit.
</p>

<p>
Dig. 13.7.20.1
</p>

<p>
Paulus  29 ad ed.
</p>

<p>
Si pluribus res simul pignori detur, aequalis omnium causa est.
</p>

<p>
Dig. 13.7.20.2
</p>

<p>
Paulus  29 ad ed.
</p>

<p>
Si per creditorem stetit, quo minus ei solvatur, recte agitur pigneraticia.
</p>

<p>
Dig. 13.7.20.3
</p>

<p>
Paulus  29 ad ed.
</p>

<p>
Interdum etsi soluta sit pecunia, tamen pigneraticia actio inhibenda est, veluti si creditor pignus suum emerit a debitore.
</p>

<p>
Dig. 13.7.21
</p>

<p>
Paulus  6 brev.
</p>

<p>
Domo pignori data et area eius tenebitur: est enim pars eius. et contra ius soli sequetur aedificium.
</p>

<p>
Dig. 13.7.22pr.
</p>

<p>
Ulpianus  30 ad ed.
</p>

<p>
Si pignore subrepto furti egerit creditor, totum, quidquid percepit, debito eum imputare papinianus confitetur, et est verum, etiamsi culpa creditoris furtum factum sit. multo magis hoc erit dicendum in eo, quod ex condictione consecutus est. sed quod ipse debitor furti actione praestitit creditori vel condictione, an debito sit imputandum videamus: et quidem non oportere id ei restitui, quod ipse ex furti actione praestitit, peraeque relatum est et traditum, et ita papinianus libro nono quaestionum ait.
</p>

<p>
Dig. 13.7.22.1
</p>

<p>
Ulpianus  30 ad ed.
</p>

<p>
Idem papinianus ait et si metus causa servum pigneratum debitori tradiderit, quem bona fide pignori acceperat: nam si egerit quod metus causa factum est et quadruplum sit consecutus, nihil neque restituet ex eo quod consecutus est nec debito imputabit.
</p>

<p>
Dig. 13.7.22.2
</p>

<p>
Ulpianus  30 ad ed.
</p>

<p>
Si praedo rem pignori dederit, competit ei et de fructibus pigneraticia actio, quamvis ipse fructus suos non faciet ( a praedone enim fructus et vindicari extantes possunt et consumpti condici): proderit igitur ei, quod creditor bona fide possessor fuit.
</p>

<p>
Dig. 13.7.22.3
</p>

<p>
Ulpianus  30 ad ed.
</p>

<p>
Si post distractum pignus debitor, qui precario rogavit vel conduxit pignus, possessionem non restituat, contrario iudicio tenetur.
</p>

<p>
Dig. 13.7.22.4
</p>

<p>
Ulpianus  30 ad ed.
</p>

<p>
Si creditor, cum venderet pignus, duplam promisit ( nam usu hoc evenerat et conventus ob evictionem erat et condemnatus), an haberet regressum pigneraticiae contrariae actionis ? et potest dici esse regressum, si modo sine dolo et culpa sic vendidit et ut pater familias diligens id gessit: si vero nullum emolumentum talis venditio attulit, sed tanti venderet, quanto vendere potuit, etiamsi haec non promisit, regressum non habere.
</p>

<p>
Dig. 13.7.23
</p>

<p>
Tryphonus  8 disp.
</p>

<p>
Nec enim amplius a debitore quam debiti summa consequi poterit. sed si stipulatio usurarum fuerat et post quinquennium forte, quam pretium ex re obligata victus eam emptori restituit, etiam medii temporis usuras a debitore petere potest, quia nihil ei solutum esse, ut auferri non possit, palam factum est: sed si simplum praestitit, doli exceptione repellendus erit ab usurarum petitione, quia habuit usum pecuniae pretii, quod ab emptore acceperat.
</p>

<p>
Dig. 13.7.24pr.
</p>

<p>
Ulpianus  30 ad ed.
</p>

<p>
Eleganter apud me quaesitum est, si impetrasset creditor a caesare, ut pignus possideret idque evictum esset, an habeat contrariam pigneraticiam. et videtur finita esse pignoris obligatio et a contractu recessum. immo utilis ex empto accommodata est, quemadmodum si pro soluto ei res data fuerit, ut in quantitatem debiti ei satisfiat vel in quantum eius intersit, et compensationem habere potest creditor, si forte pigneraticia vel ex alia causa cum eo agetur.
</p>

<p>
Dig. 13.7.24.1
</p>

<p>
Ulpianus  30 ad ed.
</p>

<p>
Qui reprobos nummos solvit creditori, an habet pigneraticiam actionem quasi soluta pecunia, quaeritur: et constat neque pigneraticia eum agere neque liberari posse, quia reproba pecunia non liberat solventem, reprobis videlicet nummis reddendis.
</p>

<p>
Dig. 13.7.24.2
</p>

<p>
Ulpianus  30 ad ed.
</p>

<p>
Si vendiderit quidem creditor pignus pluris quam debitum erat, nondum autem pretium ab emptore exegerit, an pigneraticio iudicio conveniri possit ad superfluum reddendum, an vero vel exspectare debeat, quoad emptor solvat, vel suscipere actiones adversus emptorem? et arbitror non esse urguendum ad solutionem creditorem, sed aut exspectare debere debitorem aut, si non exspectat, mandandas ei actiones adversus emptorem periculo tamen venditoris. quod si accepit iam pecuniam, superfluum reddit.
</p>

<p>
Dig. 13.7.24.3
</p>

<p>
Ulpianus  30 ad ed.
</p>

<p>
In pigneraticio iudicio venit et si res pignori datas male tractavit creditor vel servos debilitavit. plane si pro maleficiis suis coercuit vel vinxit vel optulit praefecturae vel praesidi, dicendum est pigneraticia creditorem non teneri. quare si prostituit ancillam vel aliud improbatum facere coegit, ilico pignus ancillae solvitur.
</p>

<p>
Dig. 13.7.25
</p>

<p>
Ulpianus  31 ad ed.
</p>

<p>
Si servos pigneratos artificiis instruxit creditor, si quidem iam imbutos vel voluntate debitoris, erit actio contraria: si vero nihil horum intercessit, si quidem artificiis necessariis, erit actio contraria, non tamen sic, ut cogatur servis carere pro quantitate sumptuum debitor. sicut enim neglegere creditorem dolus et culpa quam praestat non patitur, ita nec talem efficere rem pigneratam, ut gravis sit debitori ad reciperandum: puta saltum grandem pignori datum ab homine, qui vix luere potest, nedum excolere, tu acceptum pignori excoluisti sic, ut magni pretii faceres. alioquin non est aequum aut quaerere me alios creditores aut cogi distrahere quod velim receptum aut tibi paenuria coactum derelinquere. medie igitur haec a iudice erunt dispicienda, ut neque delicatus debitor neque onerosus creditor audiatur.
</p>

<p>
Dig. 13.7.26pr.
</p>

<p>
Ulpianus  3 disp.
</p>

<p>
Non est mirum, si ex quacumque causa magistratus in possessionem aliquem miserit, pignus constitui, cum testamento quoque pignus constitui posse imperator noster cum patre saepissime rescripsit.
</p>

<p>
Dig. 13.7.26.1
</p>

<p>
Ulpianus  3 disp.
</p>

<p>
Sciendum est, ubi iussu magistratus pignus constituitur, non alias constitui, nisi ventum fuerit in possessionem.
</p>

<p>
Dig. 13.7.27
</p>

<p>
Ulpianus  6 opin.
</p>

<p>
Petenti mutuam pecuniam creditori, cum prae manu debitor non haberet, species auri dedit, ut pignori apud alium creditorem poneret. si iam solutione liberatas receptasque eas is qui susceperat tenet, exhibere iubendus est: quod si etiam nunc apud creditorem creditoris sunt, voluntate domini nexae videntur, sed ut liberatae tradantur, domino earum propria actio adversus suum creditorem competit.
</p>

<p>
Dig. 13.7.28pr.
</p>

<p>
Iulianus  11 Dig. 
</p>

<p>
Si creditor, qui rem pignori acceperat, amissa eius possessione serviana actione petierit et litis aestimationem consecutus sit, postea debitor eandem rem petens exceptione summovetur, nisi offerat ei debitor, quod pro eo solutum est.
</p>

<p>
Dig. 13.7.28.1
</p>

<p>
Iulianus  11 Dig. 
</p>

<p>
Si servus pro peculiari nomine pignus acceperit, actio pigneraticia adversus dominum debitori competit.
</p>

<p>
Dig. 13.7.29
</p>

<p>
Iulianus  44 Dig. 
</p>

<p>
Si rem alienam bona fide emeris et mihi pignori dederis ac precario rogaveris, deinde me dominus heredem instituerit, desinet ^ desinit ^ pignus esse et sola precarii rogatio supererit: idcirco usucapio tua interpellabitur.
</p>

<p>
Dig. 13.7.30
</p>

<p>
Paulus  5 epit. alf. Dig. 
</p>

<p>
Qui ratiario crediderat, cum ad diem pecunia non solveretur, ratem in flumine sua auctoritate detinuit: postea flumen crevit et ratem abstulit. si invito ratiario retinuisset, eius periculo ratem fuisse respondit: sed si debitor sua voluntate concessisset, ut retineret, culpam dumtaxat ei praestandam, non vim maiorem.
</p>

<p>
Dig. 13.7.31
</p>

<p>
Africanus  8 quaest.
</p>

<p>
Si servus pignori datus creditori furtum faciat, liberum est debitori servum pro noxae deditione relinquere: quod si sciens furem pignori dederit, etsi paratus fuerit pro noxae dedito apud me relinquere, nihilo minus habiturum me pigneraticiam actionem, ut indemnem me praestet. eadem servanda esse iulianus ait etiam cum depositus vel commodatus servus furtum faciat.
</p>

<p>
Dig. 13.7.32
</p>

<p>
Marcianus  4 reg.
</p>

<p>
Cum debitore, qui alienam rem pignori dedit, potest creditor contraria pigneraticia agere, etsi solvendo debitor sit.
</p>

<p>
Dig. 13.7.33
</p>

<p>
Marcianus  l.S. ad form. hypoth.
</p>

<p>
Si pecuniam debitor solverit, potest pigneraticia actione uti ad reciperandam  antixrysin  : nam cum pignus sit hoc verbo poterit uti.
</p>

<p>
Dig. 13.7.34
</p>

<p>
Marcellus  l.S. resp.
</p>

<p>
Titius cum credidisset pecuniam sempronio et ob eam pignus accepisset futurumque esset, ut distraheret eam creditor, quia pecunia non solveretur, petit a creditore, ut fundum certo pretio emptum haberet, et cum impetrasset, epistulam, qua se vendidisse fundum creditori significaret, emisit: quaero, an hanc venditionem debitor revocare possit offerendo sortem et usuras quae debentur. Marcellus respondit secundum ea quae proposita essent, revocare non posse.
</p>

<p>
Dig. 13.7.35pr.
</p>

<p>
Florus  8 inst.
</p>

<p>
Cum et sortis nomine et usurarum aliquid debetur ab eo, qui sub pignoribus pecuniam debet, quidquid ex venditione pignorum recipiatur, primum usuris, quas iam tunc deberi constat, deinde si quid superest sorti accepto ferendum est: nec audiendus est debitor, si, cum parum idoneum se esse sciat, eligit, quo nomine exonerari pignus suum malit.
</p>

<p>
Dig. 13.7.35.1
</p>

<p>
Florus  8 inst.
</p>

<p>
Pignus manente proprietate debitoris solam possessionem transfert ad creditorem: potest tamen et precario et pro conducto debitor re sua uti.
</p>

<p>
Dig. 13.7.36pr.
</p>

<p>
Ulpianus  11 ad ed.
</p>

<p>
Si quis in pignore pro auro aes subiecisset creditori, qualiter teneatur, quaesitum est. in qua specie rectissime sabinus scribit, si quidem dato auro aes subiecisset, furti teneri: quod si in dando aes subiecisset, turpiter fecisse, non furem esse. sed et hic puto pigneraticium iudicium locum habere, et ita pomponius scribit. sed et extra ordinem stellionatus nomine plectetur, ut est saepissime rescriptum.
</p>

<p>
Dig. 13.7.36.1
</p>

<p>
Ulpianus  11 ad ed.
</p>

<p>
Sed et si quis rem alienam mihi pignori dederit sciens prudensque vel si quis alii obligatam mihi obligavit nec me de hoc certioraverit, eodem crimine plectetur. plane si ea res ampla est et ad modicum aeris fuerit pignerata, dici debebit cessare non solum stellionatus crimen, sed etiam pigneraticiam et de dolo actionem, quasi in nullo captus sit, qui pignori secundo loco accepit.
</p>

<p>
Dig. 13.7.37
</p>

<p>
Paulus  5 ad plaut.
</p>

<p>
Si pignus mihi traditum locassem domino, per locationem retineo possessionem, quia antequam conduceret debitor, non fuerit eius possessio, cum et animus mihi retinendi sit et conducenti non sit animus possessionem apiscendi.
</p>

<p>
Dig. 13.7.38
</p>

<p>
Modestinus  1 diff.
</p>

<p>
Pupillo capienti pignus propter metum pigneraticiae actionis necessaria est tutoris auctoritas.
</p>

<p>
Dig. 13.7.39
</p>

<p>
Modestinus  4 resp.
</p>

<p>
Gaius seius ob pecuniam mutuam fundum suum lucio titio pignori dedit: postea pactum inter eos factum est, ut creditor pignus suum in compensationem pecuniae suae certo tempore possideret: verum ante expletum tempus creditor cum suprema sua ordinaret, testamento cavit, ut alter ex filiis suis haberet eum fundum et addidit " quem de lucio titio emi", cum non emisset: hoc testamentum inter ceteros signavit et gaius seius, qui fuit debitor. quaero, an ex hoc quod signavit praeiudicium aliquod sibi fecerit, cum nullum instrumentum venditionis proferatur, sed solum pactum, ut creditor certi temporis fructus caperet. herennius modestinus respondit contractui pignoris non obesse, quod debitor testamentum creditoris, in quo se emisse pignus expressit, signasse proponitur.
</p>

<p>
Dig. 13.7.40pr.
</p>

<p>
Papinianus  3 resp.
</p>

<p>
Debitor a creditore pignus quod dedit frustra emit, cum rei suae nulla emptio sit: nec si minoris emerit et pignus petat aut dominium vindicet, ei non totum debitum offerenti creditor possessionem restituere cogetur.
</p>

<p>
Dig. 13.7.40.1
</p>

<p>
Papinianus  3 resp.
</p>

<p>
Debitoris filius, qui manet in patris potestate, frustra pignus a creditore patris peculiaribus nummis comparat: et ideo si patronus debitoris contra tabulas eius possessionem acceperit, dominii partem optinebit: nam pecunia, quam filius ex re patris in pretium dedit, pignus liberatur.
</p>

<p>
Dig. 13.7.40.2
</p>

<p>
Papinianus  3 resp.
</p>

<p>
Soluta pecunia creditor possessionem pignoris, quae corporalis apud eum fuit, restituere debet nec quicquam amplius praestare cogitur. itaque si medio tempore pignus creditor pignori dederit, domino solvente pecuniam quam debuit secundi pignoris neque persecutio dabitur neque retentio relinquetur.
</p>

<p>
Dig. 13.7.41
</p>

<p>
Paulus  3 quaest.
</p>

<p>
Rem alienam pignori dedisti, deinde dominus rei eius esse coepisti: datur utilis actio pigneraticia creditori. non est idem dicendum, si ego titio, qui rem meam obligaverat sine mea voluntate, heres extitero: hoc enim modo pignoris persecutio concedenda non est creditori, nec utique sufficit ad competendam utilem pigneraticiam actionem eundem esse dominum, qui etiam pecuniam debet. sed si convenisset de pignore, ut ex suo mendacio arguatur, improbe resistit, quo minus utilis actio moveatur.
</p>

<p>
Dig. 13.7.42
</p>

<p>
Papinianus  3 resp.
</p>

<p>
Creditor iudicio, quod de pignore dato proponitur, ut superfluum pretii cum usuris restituat, iure cogitur, nec audiendus erit, si velit emptorem delegare, cum in venditione, quae fit ex facto, suum creditor negotium gerat.
</p>

<p>
Dig. 13.7.43pr.
</p>

<p>
Scaevola  5 Dig. 
</p>

<p>
Locum purum pignori creditori obligavit eique instrumentum emptionis tradidit: et cum eum locum inaedificare vellet, mota sibi controversia a vicino de latitudine, quod alias probare non poterat, petit a creditore, ut instrumentum a se traditum auctoritatis exhiberet: quo non exhibente minorem locum aedificavit atque ita damnum passus est. quaesitum est, an, si creditor pecuniam petat vel pignus vindicet, doli exceptione posita iudex huius damni rationem habere debeat. respondit, si operam non dedisset, ut instrumenti facultate subducta debitor caperetur, posse debitorem pecunia soluta pigneraticia agere: opera autem in eo data tunc et ante pecuniam solutam in id quod interest cum creditore agi.
</p>

<p>
Dig. 13.7.43.1
</p>

<p>
Scaevola  5 Dig. 
</p>

<p>
Titius cum pecuniam mutuam accepit a gaio seio sub pignore culleorum: istos culleos cum seius in horreo haberet, missus ex officio annonae centurio culleos ad annonam sustulit ac postea instantia gaii seii creditoris reciperati sunt: quaero, intertrituram, quae ex operis facta est, utrum titius debitor an seius creditor adgnosecere debeat. respondit secundum ea quae proponerentur ob id, quod eo nomine intertrimenti adcidisset, non teneri.
</P>

<p class=border></P>
	
<p>
<table border=0 cellspacing=15 cellpadding=0 align=Center>
<tr>
	<td><a href="/ius.html">Ius Romanum</A>
	<td><a href="/justinian.html">Justinian</A>
	<td><a href="/index.html">The Latin Library</A>
	<td><a href="/classics.html">The Classics Page</A>
</TABLE>
</p>

</BODY></HTML>