<html>
	<head>
		<title>
			Digest of Justinian: Liber XIX
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>OMINI NOSTRI SACRATISSIMI PRINCIPIS IUSTINIANI IURIS ENUCLEATI EX OMNI VETERE IURE COLLECTI DIGESTORUM SEU PANDECTARUM
</p>

<p class=border></P>

<p>
<div align="center">LIBER UNDEVICESIMUS</div>
</p>

<p>
Dig. 19.1.0. De actionibus empti venditi.
<br>
Dig. 19.2.0. Locati conducti.
<br>
Dig. 19.3.0. De aestimatoria.
<br>
Dig. 19.4.0. De rerum permutatione.
<br>
Dig. 19.5.0. De praescriptis verbis et in factum actionibus.
</P>

<p class=border></P>

<p>
<b>Dig. 19.1.0. De actionibus empti venditi.</b>
</p>

<p>
Dig. 19.1.1pr.
</p>

<p>
Ulpianus  28 ad sab.
</p>

<p>
Si res vendita non tradatur, in id quod interest agitur, hoc est quod rem habere interest emptoris: hoc autem interdum pretium egreditur, si pluris interest, quam res valet vel empta est.
</p>


<p>
Dig. 19.1.1.1
</p>

<p>
Ulpianus  28 ad sab.
</p>

<p>
Venditor si, cum sciret deberi, servitutem celavit, non evadet ex empto actionem, si modo eam rem emptor ignoravit: omnia enim quae contra bonam fidem fiunt veniunt in empti actionem. sed scire venditorem et celare sic accipimus, non solum si non admonuit, sed et si negavit servitutem istam deberi, cum esset ab eo quaesitum. sed et si proponas eum ita dixisse: " nulla quidem servitus debetur, verum ne emergat inopinata servitus, non teneor", puto eum ex empto teneri, quia servitus debebatur et scisset. sed si id egit, ne cognosceret emptor aliquam servitutem deberi, opinor eum ex empto teneri. et generaliter dixerim, si improbato more versatus sit in celanda servitute, debere eum teneri, non si securitati suae prospectum voluit. haec ita vera sunt, si emptor ignoravit servitutes, quia non videtur esse celatus qui scit neque certiorari debuit qui non ignoravit.
</p>


<p>
Dig. 19.1.2pr.
</p>

<p>
Paulus  5 ad sab.
</p>

<p>
Si in emptione modus dictus est et non praestatur, ex empto est actio.
</p>


<p>
Dig. 19.1.2.1
</p>

<p>
Paulus  5 ad sab.
</p>

<p>
Vacua possessio emptori tradita non intellegitur, si alius in ea legatorum fideive commissorum servandorum causa in possessione est aut creditores bona possideant. idem dicendum est, si venter in possessione sit: nam et ad hoc pertinet vacui appellatio.
</p>


<p>
Dig. 19.1.3pr.
</p>

<p>
Pomponius  9 ad sab.
</p>

<p>
Ratio possessionis, quae a venditore fieri debeat, talis est, ut, si quis eam possessionem iure avocaverit, tradita possessio non intellegatur.
</p>


<p>
Dig. 19.1.3.1
</p>

<p>
Pomponius  9 ad sab.
</p>

<p>
Si emptor vacuam possessionem tradi stipulatus sit et ex stipulatu agat, fructus non venient in eam actionem, quia et qui fundum dari stipularetur, vacuam quoque possessionem tradi oportere stipulari intellegitur nec tamen fructuum praestatio ea stipulatione continetur, neque rursus plus debet esse in stipulatione. sed ex empto superesse ad fructuum praestationem.
</p>


<p>
Dig. 19.1.3.2
</p>

<p>
Pomponius  9 ad sab.
</p>

<p>
Si iter actum viam aquae ductum per tuum fundum emero, vacuae possessionis traditio nulla est: itaque cavere debes per te non fieri quo minus utar.
</p>


<p>
Dig. 19.1.3.3
</p>

<p>
Pomponius  9 ad sab.
</p>

<p>
Si per venditorem vini mora fuerit, quo minus traderet, condemnari eum oportet, utro tempore pluris vinum fuit, vel quo venit vel quo lis in condemnationem deducitur, item quo loco pluris fuit, vel quo venit vel ubi agatur.
</p>


<p>
Dig. 19.1.3.4
</p>

<p>
Pomponius  9 ad sab.
</p>

<p>
Quod si per emptorem mora fuisset, aestimari oportet pretium quod sit cum agatur, et quo loco minoris sit. mora autem videtur esse, si nulla difficultas venditorem impediat, quo minus traderet, praesertim si omni tempore paratus fuit tradere. item non oportet eius loci pretia spectari, in quo agatur, sed eius, ubi vina tradi oportet: nam quod a brundisio vinum venit, etsi venditio alibi facta sit, brundisi tradi oportet.
</p>


<p>
Dig. 19.1.4pr.
</p>

<p>
Paulus  5 ad sab.
</p>

<p>
Si servum mihi ignoranti, sciens furem vel noxium esse, vendideris, quamvis duplam promiseris, teneris mihi ex empto, quanti mea intererit scisse, quia ex stipulatu eo nomine agere tecum non possum antequam mihi quid abesset.
</p>


<p>
Dig. 19.1.4.1
</p>

<p>
Paulus  5 ad sab.
</p>

<p>
Si modus agri minor inveniatur, pro numero iugerum auctor obligatus est, quia, ubi modus minor invenitur, non potest aestimari bonitas loci qui non exstat. sed non solum si modus agri totius minor est, agi cum venditore potest, sed etiam de partibus eius, ut puta si dictum est vineae iugera tot esse vel oliveti et minus inveniatur: ideoque his casibus pro bonitate loci fiet aestimatio.
</p>


<p>
Dig. 19.1.5pr.
</p>

<p>
Paulus  3 ad sab.
</p>

<p>
Si heres testamento quid vendere damnatus sit et vendiderit, de reliquis, quae per consequentias emptionis propria sunt, vel ex empto vel ex testamento agi cum eo poterit.
</p>


<p>
Dig. 19.1.5.1
</p>

<p>
Paulus  3 ad sab.
</p>

<p>
Sed si falso existimans se damnatum vendere vendiderit, dicendum est agi cum eo ex empto non posse, quoniam doli mali exceptione actor summoveri potest, quemadmodum, si falso existimans se damnatum dare promisisset, agentem doli mali exceptione summoveret. pomponius etiam incerti condicere eum posse ait, ut liberetur.
</p>


<p>
Dig. 19.1.6pr.
</p>

<p>
Pomponius  9 ad sab.
</p>

<p>
Tenetur ex empto venditor, etiamsi ignoraverit minorem fundi modum esse.
</p>


<p>
Dig. 19.1.6.1
</p>

<p>
Pomponius  9 ad sab.
</p>

<p>
Si vendidi tibi insulam certa pecunia et ut aliam insulam meam reficeres, agam ex vendito, ut reficias: si autem hoc solum, ut reficeres eam convenisset, non intelllegitur emptio et venditio facta, ut et neratius scripsit.
</p>


<p>
Dig. 19.1.6.2
</p>

<p>
Pomponius  9 ad sab.
</p>

<p>
Sed si aream tibi vendidi certo pretio et tradidi, ita ut insula aedificata partem dimidiam mihi retradas, verum est et ut aedifices agere me posse ex vendito et ut aedificatam mihi retradas: quamdiu enim aliquid ex re vendita apud te superesset, ex vendito me habere actionem constat.
</p>


<p>
Dig. 19.1.6.3
</p>

<p>
Pomponius  9 ad sab.
</p>

<p>
Si locum sepulchri emeris et propius eum locum, antequam mortuus ibi inferatur, aedificatum a venditore fuerit, poteris ad eum reverti.
</p>


<p>
Dig. 19.1.6.4
</p>

<p>
Pomponius  9 ad sab.
</p>

<p>
Si vas aliquod mihi vendideris et dixeris certam mensuram capere vel certum pondus habere, ex empto tecum agam, si minus praestes. sed si vas mihi vendidieris ita, ut adfirmares integrum, si id integrum non sit, etiam id, quod eo nomine perdiderim, praestabis mihi: si vero non id actum sit, ut integrum praestes, dolum malum dumtaxat praestare te debere. labeo contra putat et illud solum observandum, ut, nisi in contrarium id actum sit, omnimodo integrum praestari debeat: et est verum. quod et in locatis doliis praestandum sabinum respondisse minicius refert.
</p>


<p>
Dig. 19.1.6.5
</p>

<p>
Pomponius  9 ad sab.
</p>

<p>
Si tibi iter vendidero, ita demum auctorem me laudare poteris, si tuus fuerit fundus, cui adquirere servitutem volueris: iniquum est enim me teneri, si propter hoc adquirere servitutem non potueris, quia dominus vicini fundi non fueris.
</p>


<p>
Dig. 19.1.6.6
</p>

<p>
Pomponius  9 ad sab.
</p>

<p>
Sed si fundum tibi vendidero et ei fundo iter accessurum dixero, omnimodo tenebor itineris nomine, quia utriusque rei quasi unus venditor obligatus sum.
</p>


<p>
Dig. 19.1.6.7
</p>

<p>
Pomponius  9 ad sab.
</p>

<p>
Si filius familias rem vendiderit mihi et tradiderit, sic ut pater familias tenebitur.
</p>


<p>
Dig. 19.1.6.8
</p>

<p>
Pomponius  9 ad sab.
</p>

<p>
Si dolo malo aliquid fecit venditor in re vendita, ex empto eo nomine actio emptori competit: nam et dolum malum eo iudicio aestimari oportet, ut id, quod praestaturum se esse pollicitus sit venditor emptori, praestari oporteat.
</p>


<p>
Dig. 19.1.6.9
</p>

<p>
Pomponius  9 ad sab.
</p>

<p>
Si venditor sciens obligatum aut alienum vendidisset et adiectum sit " neve eo nomine quid praestaret", aestimari oportet dolum malum eius, quem semper abesse oportet in iudicio empti, quod bonae fidei sit.
</p>


<p>
Dig. 19.1.7
</p>

<p>
Pomponius  10 ad sab.
</p>

<p>
Fundum mihi cum venderes deducto usu fructu, dixisti eum usum fructum titii esse, cum is apud te remansurus esset. si coeperis eum usum fructum vindicare, reverti adversus te non potero, donec titius vivat nec in ea causa esse coeperit, ut, etiamsi eius usus fructus esset, amissurus eum fuerit: nam tunc, id est si capite deminutus vel mortuus fuerit titius, reverti potero ad te venditorem. idemque iuris est, si dicas eum usum fructum titii esse, cum sit sei.
</p>


<p>
Dig. 19.1.8pr.
</p>

<p>
Paulus  5 ad sab.
</p>

<p>
Si tibi liberum praedium tradidero, cum serviens tradere deberem, etiam condictio incerti competit mihi, ut patiaris eam servitutem, quam debuit, imponi.
</p>


<p>
Dig. 19.1.8.1
</p>

<p>
Paulus  5 ad sab.
</p>

<p>
Quod si servum praedium in traditione fecero, quod liberum tibi tradere debui, tu ex empto habebis actionem remittendae eius servitutis gratia, quam pati non debeas.
</p>


<p>
Dig. 19.1.9
</p>

<p>
Pomponius  20 ad sab.
</p>

<p>
Si is, qui lapides ex fundo emerit, tollere eos nolit, ex vendito agi cum eo potest, ut eos tollat.
</p>


<p>
Dig. 19.1.10
</p>

<p>
Ulpianus  46 ad sab.
</p>

<p>
Non est novum, ut duae obligationes in eiusdem persona de eadem re concurrant: cum enim is qui venditorem obligatum habebat ei qui eundem venditorem obligatum habebat heres exstiterit, constat duas esse actiones in eiusdem persona concurrentes, propriam et hereditariam, et debere heredem institutum, si velit separatim duarum actionum commodo uti, ante aditam hereditatem proprium venditorem convenire, deinde adita hereditate hereditarium: quod si prius adierit hereditatem, unam quidem actionem movere potest, sed ita, ut per eam utriusque contractus sentiat commodum. ex contrario quoque si venditor venditori heres exstiterit, palam est duas evictiones eum praestare debere.
</p>


<p>
Dig. 19.1.11pr.
</p>

<p>
Ulpianus  32 ad ed.
</p>

<p>
Ex empto actione is qui emit utitur.
</p>


<p>
Dig. 19.1.11.1
</p>

<p>
Ulpianus  32 ad ed.
</p>

<p>
Et in primis sciendum est in hoc iudicio id demum deduci, quod praestari convenit: cum enim sit bonae fidei iudicium, nihil magis bonae fidei congruit quam id praestari, quod inter contrahentes actum est. quod si nihil convenit, tunc ea praestabuntur, quae naturaliter insunt huius iudicii potestate.
</p>


<p>
Dig. 19.1.11.2
</p>

<p>
Ulpianus  32 ad ed.
</p>

<p>
Et in primis ipsam rem praestare venditorem oportet, id est tradere: quae res, si quidem dominus fuit venditor, facit et emptorem dominum, si non fuit, tantum evictionis nomine venditorem obligat, si modo pretium est numeratum aut eo nomine satisfactum. emptor autem nummos venditoris facere cogitur.
</p>


<p>
Dig. 19.1.11.3
</p>

<p>
Ulpianus  32 ad ed.
</p>

<p>
Redhibitionem quoque contineri empti iudicio et labeo et sabinus putant et nos probamus.
</p>


<p>
Dig. 19.1.11.4
</p>

<p>
Ulpianus  32 ad ed.
</p>

<p>
Animalium quoque venditor cavere debet ea sana praestari, et qui iumenta vendidit solet ita promittere " esse bibere, ut oportet".
</p>


<p>
Dig. 19.1.11.5
</p>

<p>
Ulpianus  32 ad ed.
</p>

<p>
Si quis virginem se emere putasset, cum mulier venisset, et sciens errare eum venditor passus sit, redhibitionem quidem ex hac causa non esse, verum tamen ex empto competere actionem ad resolvendam emptionem, et pretio restituto mulier reddatur.
</p>


<p>
Dig. 19.1.11.6
</p>

<p>
Ulpianus  32 ad ed.
</p>

<p>
Is qui vina emit arrae nomine certam summam dedit: postea convenerat, ut emptio irrita fieret. iulianus ex empto agi posse ait, ut arra restituatur, utilemque esse actionem ex empto etiam ad distrahendam, inquit, emptionem. ego illud quaero: si anulus datus sit arrae nomine et secuta emptione pretioque numerato et tradita re anulus non reddatur, qua actione agendum est, utrum condicatur, quasi ob causam datus sit et causa finita sit, an vero ex empto agendum sit. et iulianus diceret ex empto agi posse: certe etiam condici poterit, quia iam sine causa apud venditorem est anulus.
</p>


<p>
Dig. 19.1.11.7
</p>

<p>
Ulpianus  32 ad ed.
</p>

<p>
Venditorem, etiamsi ignorans vendiderit, fugitivum non esse praestare emptori oportere neratius ait.
</p>


<p>
Dig. 19.1.11.8
</p>

<p>
Ulpianus  32 ad ed.
</p>

<p>
Idem neratius, etiamsi alienum servum vendideris, furtis noxisque solutum praestare te debere ab omnibus receptum ait et ex empto actionem esse, ut habere licere emptori caveatur, sed et ut tradatur ei possessio.
</p>

<p class=shortborder></p>

<p>
  
</p>

<p>
Dig. 19.1.11.9
</p>

<p>
Ulpianus  32 ad ed.
</p>

<p>
Idem ait non tradentem quanti intersit condemnari: satis autem non dantem, quanti plurimum auctorem periclitari oportet.
</p>


<p>
Dig. 19.1.11.10
</p>

<p>
Ulpianus  32 ad ed.
</p>

<p>
Idem neratius ait propter omnia haec satis esse quod plurimum est praestari, id est ut sequentibus actionibus deducto eo quod praestitum est lis aestimetur.
</p>


<p>
Dig. 19.1.11.11
</p>

<p>
Ulpianus  32 ad ed.
</p>

<p>
Idem recte ait, si quid horum non praestetur, cum cetera facta sint, nullo deducto condemnationem faciendam.
</p>


<p>
Dig. 19.1.11.12
</p>

<p>
Ulpianus  32 ad ed.
</p>

<p>
Idem libro secundo responsorum ait emptorem noxali iudicio condemnatum ex empto actione id tantum consequi, quanti minimo defungi potuit: idemque putat et si ex stipulatu aget: et sive defendat noxali iudicio, sive non, quia manifestum fuit noxium servum fuisse, nihilo minus vel ex stipulatu vel ex empto agere posse.
</p>


<p>
Dig. 19.1.11.13
</p>

<p>
Ulpianus  32 ad ed.
</p>

<p>
Idem neratius ait venditorem in re tradenda debere praestare emptori, ut in lite de possessione potior sit: sed iulianus libro quinto decimo digestorum probat nec videri traditum, si superior in possessione emptor futurus non sit: erit igitur ex empto actio, nisi hoc praestetur.
</p>


<p>
Dig. 19.1.11.14
</p>

<p>
Ulpianus  32 ad ed.
</p>

<p>
Cassius ait eum, qui ex duplae stipulatione litis aestimationem consecutus est, aliarum rerum nomine, de quibus in venditionibus caveri solet, nihil consequi posse. iulianus deficiente dupla ex empto agendum putavit.
</p>


<p>
Dig. 19.1.11.15
</p>

<p>
Ulpianus  32 ad ed.
</p>

<p>
Denique libro decimo apud minicium ait, si quis servum ea condicione vendiderit, ut intra triginta dies duplam promitteret, postea ne quid praestaretur, et emptor hoc fieri intra diem non desideraverit, ita demum non teneri venditorem, si ignorans alienum vendidit: tunc enim in hoc fieri, ut per ipsum et per heredem eius emptorem habere liceret: qui autem alienum sciens vendidit, dolo, inquit, non caret et ideo empti iudicio tenebitur.
</p>


<p>
Dig. 19.1.11.16
</p>

<p>
Ulpianus  32 ad ed.
</p>

<p>
Sententiam iuliani verissimam esse arbitror in pignoribus quoque: nam si iure creditoris vendiderit, deinde haec fuerint evicta, non tenetur nec ad pretium restituendum ex empto actione creditor: hoc enim multis constitutionibus effectum est. dolum plane venditor praestabit, denique etiam repromittit de dolo: sed et si non repromiserit, sciens tamen sibi non obligatam vel non esse eius qui sibi obligavit vendiderit, tenebitur ex empto, quia dolum eum praestare debere ostendimus.
</p>


<p>
Dig. 19.1.11.17
</p>

<p>
Ulpianus  32 ad ed.
</p>

<p>
Si quis rem vendiderit et ei accessurum quid dixerit, omnia quidem, quae diximus in re distracta, in hoc quoque sequenda sint, ut tamen evictionis nomine non in duplum teneatur, sed in hoc tantum obligetur, ut emptori habere liceat, et non solum per se, sed per omnes.
</p>


<p>
Dig. 19.1.11.18
</p>

<p>
Ulpianus  32 ad ed.
</p>

<p>
Qui autem habere licere vendidit, videamus quid debeat praestare. et multum interesse arbitror, utrum hoc polliceatur per se venientesque a se personas non fieri, quo minus habere liceat, an vero per omnes. nam si per se, non videtur id praestare, ne alius evincat: proinde si evicta res erit, sive stipulatio interposita est, ex stipulatu non tenebitur, sive non est interposita, ex empto non tenebitur. sed iulianus libro quinto decimo digestorum scribit, etiamsi aperte venditor pronuntiet per se heredemque suum non fieri, quo minus habere liceat, posse defendi ex empto eum in hoc quidem non teneri, quod emptoris interest, verum tamen ut pretium reddat teneri. ibidem ait idem esse dicendum et si aperte in venditione comprehendatur nihil evictionis nomine praestatum iri: pretium quidem deberi re evicta, utilitatem non deberi: neque enim bonae fidei contractus hac patitur convenitone, ut emptor rem amitteret et pretium venditor retineret. nisi forte, inquit, sic quis omnes istas supra scriptas conventiones recipiet, quemadmodum recipitur, ut venditor nummos accipiat, quamvis merx ad emptorem non pertineat, veluti cum futurum iactum retis a piscatore emimus aut indaginem plagis positis a venatore, vel pantheram ab aucupe: nam etiamsi nihil capit, nihilo minus emptor pretium praestare necesse habebit: sed in supra scriptis conventionibus contra erit dicendum. nisi forte sciens alienum vendit: tunc enim secundum supra a nobis relatam iuliani sententiam dicendum est ex empto eum teneri, quia dolo facit.
</p>


<p>
Dig. 19.1.12
</p>

<p>
Celsus  27 Dig. 
</p>

<p>
Si iactum retis emero et iactare retem piscator noluit, incertum eius rei aestimandum est: si quod extraxit piscium reddere mihi noluit, id aestimari debet quod extraxit.
</p>


<p>
Dig. 19.1.13pr.
</p>

<p>
Ulpianus  32 ad ed.
</p>

<p>
Iulianus libro quinto decimo inter eum, qui sciens quid aut ignorans vendidit, differentiam facit in condemnatione ex empto: ait enim, qui pecus morbosum aut tignum vitiosum vendidit, si quidem ignorans fecit, id tantum ex empto actione praestaturum, quanto minoris essem empturus, si id ita esse scissem: si vero sciens reticuit et emptorem decepit, omnia detrimenta, quae ex ea emptione emptor traxerit, praestaturum ei: sive igitur aedes vitio tigni corruerunt, aedium aestimationem, sive pecora contagione morbosi pecoris perierunt, quod interfuit idonea venisse erit praestandum.
</p>


<p>
Dig. 19.1.13.1
</p>

<p>
Ulpianus  32 ad ed.
</p>

<p>
Item qui furem vendidit aut fugitivum, si quidem sciens, praestare debebit, quanti emptoris interfuit non decipi: si vero ignorans vendiderit, circa fugitivum quidem tenetur, quanti minoris empturus esset, si eum esse fugitivum scisset, circa furem non tenetur: differentiae ratio est, quod fugitivum quidem habere non licet et quasi evictionis nomine tenetur venditor, furem autem habere possumus.
</p>


<p>
Dig. 19.1.13.2
</p>

<p>
Ulpianus  32 ad ed.
</p>

<p>
Quod autem diximus " quanti emptoris interfuit non decipi", multa continet, et si alios secum sollicitavit ut fugerent, vel res quasdam abstulit.
</p>


<p>
Dig. 19.1.13.3
</p>

<p>
Ulpianus  32 ad ed.
</p>

<p>
Quid tamen si ignoravit quidem furem esse, adseveravit autem bonae frugi et fidum et caro vendidit? videamus, an ex empto teneatur. et putem teneri. atqui ignoravit: sed non debuit facile quae ignorabat adseverare. inter hunc igitur et qui scit praemonere debuit furem esse, hic non debuit facilis esse ad temerariam indicationem.
</p>


<p>
Dig. 19.1.13.4
</p>

<p>
Ulpianus  32 ad ed.
</p>

<p>
Si venditor dolo fecerit, ut rem pluris venderet, puta de artificio mentitus est aut de peculio, empti eum iudicio teneri, ut praestaret emptori, quanto pluris servum emisset, si ita peculiatus esset vel eo artificio instructus.
</p>


<p>
Dig. 19.1.13.5
</p>

<p>
Ulpianus  32 ad ed.
</p>

<p>
Per contrarium quoque idem iulianus scribit, cum terentius victor decessisset relicto herede fratre suo et res quasdam ex hereditate et instrumenta et mancipia bellicus quidam subtraxisset, quibus subtractis facile, quasi minimo valeret hereditas, ut sibi ea venderetur persuasit: an venditi iudicio teneri possit? et ait iulianus competere actionem ex vendito in tantum, quanto pluris hereditas valeret, si hae res subtractae non fuissent.
</p>


<p>
Dig. 19.1.13.6
</p>

<p>
Ulpianus  32 ad ed.
</p>

<p>
Idem iulianus dolum solere a venditore praestari etiam in huiusmodi specie ostendit: si, cum venditor sciret fundum pluribus municipiis legata debere, in tabula quidem conscripserit uni municipio deberi, verum postea legem consignaverit, si qua tributorum aut vectigalis indictionisve quid nomine aut ad viae collationem praestare oportet, id emptorem dare facere praestareque oportere, ex empto eum teneri, quasi decepisset emptorem: quae sententia vera est.
</p>


<p>
Dig. 19.1.13.7
</p>

<p>
Ulpianus  32 ad ed.
</p>

<p>
Sed cum in facto proponeretur tutores hoc idem fecisse, qui rem pupillarem vendebant, quaestionis esse ait, an tutorum dolum pupillus praestare debeat. et si quidem ipsi tutores vendiderunt, ex empto eos teneri nequaquam dubium est: sed si pupillus auctoribus eis vendidit, in tantum tenetur, in quantum locupletior ex eo factus est, tutoribus in residuum perpetuo condemnandis, quia nec transfertur in pupillum post pubertatem hoc, quod dolo tutorum factum est.
</p>


<p>
Dig. 19.1.13.8
</p>

<p>
Ulpianus  32 ad ed.
</p>

<p>
Offerri pretium ab emptore debet, cum ex empto agitur, et ideo etsi pretii partem offerat, nondum est ex empto actio: venditor enim quasi pignus retinere potest eam rem quam vendidit.
</p>


<p>
Dig. 19.1.13.9
</p>

<p>
Ulpianus  32 ad ed.
</p>

<p>
Unde quaeritur, si pars sit pretii soluta et res tradita postea evicta sit, utrum eius rei consequetur pretium integrum ex empto agens an vero quod numeravit? et puto magis id quod numeravit propter doli exceptionem.
</p>


<p>
Dig. 19.1.13.10
</p>

<p>
Ulpianus  32 ad ed.
</p>

<p>
Si fructibus iam maturis ager distractus sit, etiam fructus emptori cedere, nisi aliud convenit, exploratum est.
</p>


<p>
Dig. 19.1.13.11
</p>

<p>
Ulpianus  32 ad ed.
</p>

<p>
Si in locatis ager fuit, pensiones utique ei cedent qui locaverat: idem et in praediis urbanis, nisi si quid nominatim convenisse proponatur.
</p>


<p>
Dig. 19.1.13.12
</p>

<p>
Ulpianus  32 ad ed.
</p>

<p>
Sed et si quid praeterea rei venditae nocitum est, actio emptori praestanda est, damni forte infecti vel aquae pluviae arcendae vel aquiliae vel interdicti quod vi aut clam.
</p>


<p>
Dig. 19.1.13.13
</p>

<p>
Ulpianus  32 ad ed.
</p>

<p>
Item si quid ex operis servorum vel vecturis iumentorum vel navium quaesitum est, emptori praestabitur, et si quid peculio eorum accessit, non tamen si quid ex re venditoris.
</p>


<p>
Dig. 19.1.13.14
</p>

<p>
Ulpianus  32 ad ed.
</p>

<p>
Si titius fundum, in quo nonaginta iugera erant, vendiderit et in lege emptionis dictum est in fundo centum esse iugera et antequam modus manifestetur, decem iugera alluvione adcreverint, placet mihi neratii sententia existimantis, ut, si quidem sciens vendidit, ex empto actio competat adversus eum, quamvis decem iugera adcreverint, quia dolo fecit nec dolus purgatur: si vero ignorans vendidit, ex empto actionem non competere.
</p>


<p>
Dig. 19.1.13.15
</p>

<p>
Ulpianus  32 ad ed.
</p>

<p>
Si fundum mihi alienum vendideris et hic ex causa lucrativa meus factus sit, nihilo minus ex empto mihi adversus te actio competit.
</p>


<p>
Dig. 19.1.13.16
</p>

<p>
Ulpianus  32 ad ed.
</p>

<p>
In his autem, quae cum re empta praestari solent, non solum dolum, sed et culpam praestandam arbitror: nam et celsus libro octavo digestorum scripsit, cum convenit, ut venditor praeteritam mercedem exigat et emptori praestet, non solum dolum, sed et culpam eum praestare debere.
</p>


<p>
Dig. 19.1.13.17
</p>

<p>
Ulpianus  32 ad ed.
</p>

<p>
Idem celsus libro eodem scribit: fundi, quem cum titio communem habebas, partem tuam vendidisti et antequam traderes, coactus es communi dividundo iudicium accipere. si socio fundus sit adiudicatus, quantum ob eam rem a titio consecutus es, id tantum emptori praestabis. quod si tibi fundus totus adiudicatus est, totum, inquit, eum emptori trades, sed ita, ut ille solvat, quod ob eam rem titio condemnatus es. sed ob eam quidem partem, quam vendidisti, pro evictione cavere debes, ob alteram autem tantum de dolo malo repromittere: aequum est enim eandem esse condicionem emptoris, quae futura esset, si cum ipso actum esset communi dividundo. sed si certis regionibus fundum inter te et titium iudex divisit, sine dubio partem, quae adiudicata est, emptori tradere debes.
</p>


<p>
Dig. 19.1.13.18
</p>

<p>
Ulpianus  32 ad ed.
</p>

<p>
Si quid servo distracto venditor donavit ante traditionem, hoc quoque restitui debet: hereditates quoque per servum adquisitae et legata omnia, nec distinguendum, cuius respectu ista sint relicta. item quod ex operis servus praestitit venditori, emptori restituendum est, nisi ideo dies traditionis ex pacto prorogatus est, ut ad venditorem operae pertinerent.
</p>


<p>
Dig. 19.1.13.19
</p>

<p>
Ulpianus  32 ad ed.
</p>

<p>
Ex vendito actio venditori competit ad ea consequenda, quae ei ab emptore praestari oportet.
</p>


<p>
Dig. 19.1.13.20
</p>

<p>
Ulpianus  32 ad ed.
</p>

<p>
Veniunt autem in hoc iudicium infra scripta. in primis pretium, quanti res venit. item usurae pretii post diem traditionis: nam cum re emptor fruatur, aequissimum est eum usuras pretii pendere.
</p>


<p>
Dig. 19.1.13.21
</p>

<p>
Ulpianus  32 ad ed.
</p>

<p>
Possessionem autem traditam accipere debemus et si precaria sit possessio: hoc enim solum spectare debemus, an habeat facultatem fructus percipiendi.
</p>


<p>
Dig. 19.1.13.22
</p>

<p>
Ulpianus  32 ad ed.
</p>

<p>
Praeterea ex vendito agendo consequetur etiam sumptus, qui facti sunt in re distracta, ut puta si quid in aedificia distracta erogatum est: scribit enim labeo et trebatius esse ex vendito hoc nomine actionem. idem et si in aegri servi curationem impensum est ante traditionem aut si quid in disciplinas, quas verisimile erat etiam emptorem velle impendi. hoc amplius labeo ait et si quid in funus mortui servi impensum sit, ex vendito consequi oportere, si modo sine culpa venditoris mortem obierit.
</p>


<p>
Dig. 19.1.13.23
</p>

<p>
Ulpianus  32 ad ed.
</p>

<p>
Item si convenerit, cum res veniret, ut locuples ab emptore reus detur, ex vendito agi posse, ut id fiat.
</p>


<p>
Dig. 19.1.13.24
</p>

<p>
Ulpianus  32 ad ed.
</p>

<p>
Si inter emptorem praediorum et venditorem convenisset, ut, si ea praedia emptor heresve eius pluris vendidisset, eius partem dimidiam venditori praestaret et heres emptoris pluris ea praedia vendidisset, venditorem ex vendito agendo partem eius, quo pluris vendidisset, consecuturum.
</p>


<p>
Dig. 19.1.13.25
</p>

<p>
Ulpianus  32 ad ed.
</p>

<p>
Si procurator vendiderit et caverit emptori, quaeritur, an domino vel adversus dominum actio dari debeat. et papinianus libro tertio responsorum putat cum domino ex empto agi posse utili actione ad exemplum institoriae actionis, si modo rem vendendam mandavit: ergo et per contrarium dicendum est utilem ex empto actionem domino competere.
</p>


<p>
Dig. 19.1.13.26
</p>

<p>
Ulpianus  32 ad ed.
</p>

<p>
Ibidem papinianus respondisse se refert, si convenerit, ut ad diem pretio non soluto venditori duplum praestaretur, in fraudem constitutionum videri adiectum, quod usuram legitimam excedit: diversamque causam commissoriae esse ait, cum ea specie, inquit, non faenus illicitum contrahatur, sed lex contractui non improbata dicatur.
</p>


<p>
Dig. 19.1.13.27
</p>

<p>
Ulpianus  32 ad ed.
</p>

<p>
Si quis colludente procuratore meo ab eo emerit, an possit agere ex empto? et puto hactenus, ut aut stetur emptioni aut discedatur.
</p>


<p>
Dig. 19.1.13.28
</p>

<p>
Ulpianus  32 ad ed.
</p>

<p>
Sed et si quis minorem viginti quinque annis circumvenerit, et huic hactenus dabimus actionem ex empto, ut diximus in superiore casu.
</p>


<p>
Dig. 19.1.13.29
</p>

<p>
Ulpianus  32 ad ed.
</p>

<p>
Si quis a pupillo sine tutoris auctoritate emerit, ex uno latere constat contractus: nam qui emit, obligatus est pupillo, pupillum sibi non obligat.
</p>


<p>
Dig. 19.1.13.30
</p>

<p>
Ulpianus  32 ad ed.
</p>

<p>
Si venditor habitationem exceperit, ut inquilino liceat habitare, vel colono ut perfrui liceat ad certum tempus, magis esse servius putabat ex vendito esse actionem: denique tubero ait, si iste colonus damnum dederit, emptorem ex empto agentem cogere posse venditorem, ut ex locato cum colono experiatur, ut quidquid fuerit consecutus, emptori reddat.
</p>


<p>
Dig. 19.1.13.31
</p>

<p>
Ulpianus  32 ad ed.
</p>

<p>
Aedibus distractis vel legatis ea esse aedium solemus dicere, quae quasi pars aedium vel propter aedes habentur, ut puta putealia.
</p>


<p>
Dig. 19.1.14
</p>

<p>
Pomponius  31 ad q. muc.
</p>

<p>
( id est quo puteum operitur),
</p>


<p>
Dig. 19.1.15
</p>

<p>
Ulpianus  32 ad ed.
</p>

<p>
Lines et labra, salientes. fistulae quoque, quae salientibus iunguntur, quamvis longe excurrant extra aedificium, aedium sunt: item canales: pisces autem qui sunt in piscina non sunt aedium nec fundi,
</p>


<p>
Dig. 19.1.16
</p>

<p>
Pomponius  31 ad q. muc.
</p>

<p>
Non magis quam pulli aut cetera animalia, quae in fundo sunt.
</p>


<p>
Dig. 19.1.17pr.
</p>

<p>
Ulpianus  32 ad ed.
</p>

<p>
Fundi nihil est, nisi quod terra se tenet: aedium autem multa esse, quae aedibus adfixa non sunt, ignorari non oportet, ut puta seras claves claustra: multa etiam defossa esse neque tamen fundi aut villae haberi, ut puta vasa vinaria torcularia, quoniam haec instrumenti magis sunt, etiamsi aedificio cohaerent.
</p>


<p>
Dig. 19.1.17.1
</p>

<p>
Ulpianus  32 ad ed.
</p>

<p>
Sed et vinum et fructus perceptos villae non esse constat.
</p>


<p>
Dig. 19.1.17.2
</p>

<p>
Ulpianus  32 ad ed.
</p>

<p>
Fundo vendito vel legato sterculinum et stramenta emptoris et legatarii sunt, ligna autem venditoris vel heredis, quia non sunt fundi, tametsi ad eam rem comparata sunt. in sterculino autem distinctio trebatii probanda est, ut, si quidem stercorandi agri causa comparatum sit, emptorem sequatur. si vendendi, venditorem, nisi si aliud actum est: nec interest, in stabulo iaceat an acervus sit.
</p>


<p>
Dig. 19.1.17.3
</p>

<p>
Ulpianus  32 ad ed.
</p>

<p>
Quae tabulae pictae pro tectorio includuntur itemque crustae marmoreae aedium sunt.
</p>


<p>
Dig. 19.1.17.4
</p>

<p>
Ulpianus  32 ad ed.
</p>

<p>
Reticuli circa columnas, plutei circa parietes, item cilicia vela aedium non sunt.
</p>


<p>
Dig. 19.1.17.5
</p>

<p>
Ulpianus  32 ad ed.
</p>

<p>
Item quod insulae causa paratum est, si nondum perfectum est, quamvis positum in aedificio sit, non tamen videtur aedium esse.
</p>


<p>
Dig. 19.1.17.6
</p>

<p>
Ulpianus  32 ad ed.
</p>

<p>
Si ruta et caesa excipiantur in venditione, ea placuit esse ruta, quae eruta sunt, ut harena creta et similia: caesa ea esse, ut arbores caesas et carbones et his similia. gallus autem aquilius, cuius mela refert opinionem, recte ait frustra in lege venditionis de rutis et caesis contineri, quia, si non specialiter venierunt, ad exhibendum de his agi potest neque enim magis de materia caesa aut de caementis aut de harena cavendum est venditori quam de ceteris quae sunt pretiosiora.
</p>


<p>
Dig. 19.1.17.7
</p>

<p>
Ulpianus  32 ad ed.
</p>

<p>
Labeo generaliter scribit ea, quae perpetui usus causa in aedificiis sunt, aedificii esse, quae vero ad praesens, non esse aedificii, ut puta fistulae temporis quidem causa positae non sunt aedium, verum tamen si perpetuo fuerint positae, aedium sunt.
</p>


<p>
Dig. 19.1.17.8
</p>

<p>
Ulpianus  32 ad ed.
</p>

<p>
Castella plumbea, putea, opercula puteorum, epitonia fistulis adplumbata ( aut quae terra continentur, quamvis non sint adfixa) aedium esse constat.
</p>


<p>
Dig. 19.1.17.9
</p>

<p>
Ulpianus  32 ad ed.
</p>

<p>
Item constat sigilla, columnas quoque et personas, ex quorum rostris aqua salire solet, villae esse.
</p>


<p>
Dig. 19.1.17.10
</p>

<p>
Ulpianus  32 ad ed.
</p>

<p>
Ea, quae ex aedificio detracta sunt ut reponantur, aedificii sunt: at quae parata sunt ut imponantur, non sunt aedificii.
</p>


<p>
Dig. 19.1.17.11
</p>

<p>
Ulpianus  32 ad ed.
</p>

<p>
Pali, qui vineae causa parati sunt, antequam collocentur, fundi non sunt, sed qui exempti sunt hac mente ut collocentur, fundi sunt.
</p>


<p>
Dig. 19.1.18pr.
</p>

<p>
Iavolenus  7 ex cass.
</p>

<p>
Granaria, quae ex tabulis fieri solent, ita aedium sunt, si stipites eorum in terra defossi sunt: quod si supra terram sunt, rutis et caesis cedunt.
</p>


<p>
Dig. 19.1.18.1
</p>

<p>
Iavolenus  7 ex cass.
</p>

<p>
Tegulae, quae nondum aedificiis impositae sunt, quamvis tegendi gratia allatae sunt, in rutis et caesis habentur: aliud iuris est in his, quae detractae sunt ut reponerentur: aedibus enim accedunt.
</p>


<p>
Dig. 19.1.19
</p>

<p>
Gaius  ad ed. pu. de publicanis.
</p>

<p>
Veteres in emptione venditioneque appellationibus promiscue utebantur.
</p>


<p>
Dig. 19.1.20
</p>

<p>
Gaius  21 ad ed. provinc.
</p>

<p>
Idem est et in locatione et conductione.
</p>


<p>
Dig. 19.1.21pr.
</p>

<p>
Paulus  33 ad ed.
</p>

<p>
Si sterilis ancilla sit, cuius partus venit, vel maior annis quinquaginta, cum id emptor ignoraverit, ex empto tenetur venditor.
</p>


<p>
Dig. 19.1.21.1
</p>

<p>
Paulus  33 ad ed.
</p>

<p>
Si praedii venditor non dicat de tributo sciens, tenetur ex empto: quod si ignorans non praedixerit, quod forte hereditarium praedium erat, non tenetur.
</p>


<p>
Dig. 19.1.21.2
</p>

<p>
Paulus  33 ad ed.
</p>

<p>
Quamvis supra diximus, cum in corpore consentiamus, de qualitate autem dissentiamus, emptionem esse, tamen venditor teneri debet, quanti interest non esse deceptum, etsi venditor quoque nesciet: veluti si mensas quasi citreas emat, quae non sunt.
</p>


<p>
Dig. 19.1.21.3
</p>

<p>
Paulus  33 ad ed.
</p>

<p>
Cum per venditorem steterit, quo minus rem tradat, omnis utilitas emptoris in aestimationem venit, quae modo circa ipsam rem consistit: neque enim si potuit ex vino puta negotiari et lucrum facere, id aestimandum est, non magis quam si triticum emerit et ob eam rem, quod non sit traditum, familia eius fame laboraverit: nam pretium tritici, non servorum fame necatorum consequitur. nec maior fit obligatio, quod tardius agitur, quamvis crescat, si vinum hodie pluris sit, merito, quia sive datum esset, haberem emptor, sive non, quoniam saltem hodie dandum est quod iam olim dari oportuit.
</p>


<p>
Dig. 19.1.21.4
</p>

<p>
Paulus  33 ad ed.
</p>

<p>
Si tibi fundum vendidero, ut eum conductum certa summa haberem, ex vendito eo nomine mihi actio est, quasi in partem pretii ea res sit.
</p>


<p>
Dig. 19.1.21.5
</p>

<p>
Paulus  33 ad ed.
</p>

<p>
Sed et si ita fundum tibi vendidero, ut nulli alii eum quam mihi venderes, actio eo nomine ex vendito est, si alii vendideris.
</p>


<p>
Dig. 19.1.21.6
</p>

<p>
Paulus  33 ad ed.
</p>

<p>
Qui domum vendebat, excepit sibi habitationem, donec viveret, aut in singulos annos decem: emptor primo anno maluit decem praestare, secundo anno habitationem praestare. trebatius ait mutandae voluntatis potestatem eum habere singulisque annis alterutrum praestare posse et quamdiu paratus sit alterutrum praestare, petitionem non esse.
</p>


<p>
Dig. 19.1.22
</p>

<p>
Iulianus  7 Dig. 
</p>

<p>
Si in qualitate fundi venditor mentitus sit, non in modo eius, tamen tenetur emptori: pone enim dixisse eum quinquaginta iugera esse vineae et quinquaginta prati et in prato plus inveniri, esse tamen omnia centum iugera.
</p>


<p>
Dig. 19.1.23
</p>

<p>
Iulianus  13 Dig. 
</p>

<p>
Si quis servum, quem cum peculio vendiderat, manumiserit, non solum peculii nomine, quod servus habuit tempore quo manumittebatur, sed et eorum, quae postea adquirit, tenetur et praeterea cavere debet, quidquid ex hereditate liberti ad eum pervenerit, restitutu iri. Marcellus notat: illa praestare venditor ex empto debet, quae haberet emptor, si homo manumissus non esset: non continebuntur igitur, quae, si manumissus non fuit, adquisiturus non esset.
</p>


<p>
Dig. 19.1.24pr.
</p>

<p>
Iulianus  15 Dig. 
</p>

<p>
Si servus, in quo usus fructus tuus erat, fundum emerit et antequam pecunia numeraretur, capite minutus fueris, quamvis pretium solveris, actionem ex empto non habebis propter talem capitis deminutionem, sed indebiti actionem adversus venditorem habebis. ante capitis autem minutionem nihil interest, tu solvas an servus ex eo peculio quod ad te pertinet: nam utroque casu actionem ex empto habebis.
</p>


<p>
Dig. 19.1.24.1
</p>

<p>
Iulianus  15 Dig. 
</p>

<p>
Servum tuum imprudens a fure bona fide emi: is ex peculio quod ad te pertinebat hominem paravit, qui mihi traditus est. posse te eum hominem mihi condicere sabinus dixit, sed si quid mihi abesset ex negotio quod is gessisset, invicem me tecum acturum de peculio. cassius veram opinionem sabini rettulit, in qua ego quoque sum.
</p>


<p>
Dig. 19.1.24.2
</p>

<p>
Iulianus  15 Dig. 
</p>

<p>
Servo vendente hominem fideiussor venditionis omnia praestare debet, in quae obligaretur, si pro libero fideiussisset: nam et in dominum actio sic datur, ut emptor eadem consequatur, quae libero vendente consequi debuisset, sed ultra peculii taxationem dominus non condemnatur.
</p>


<p>
Dig. 19.1.25
</p>

<p>
Iulianus  54 Dig. 
</p>

<p>
Qui pendentem vindemiam emit, si uvam legere prohibeatur a venditore, adversus eum petentem pretium exceptione uti poterit " si ea pecunia, qua de agitur, non pro ea re petitur, quae venit neque tradita est. " ceterum post traditionem sive lectam uvam calcare sive mustum evehere prohibeatur, ad exhibendum vel iniuriarum agere poterit, quemadmodum si aliam quamlibet rem suam tollere prohibeatur.
</p>


<p>
Dig. 19.1.26
</p>

<p>
Alfenus  2 Dig. 
</p>

<p>
Si quis, cum fundum venderet, dolia centum, quae in fundo esse adfirmabat, accessura dixisset, quamvis ibi nullum dolium fuisset, tamen dolia emptori debebit.
</p>


<p>
Dig. 19.1.27
</p>

<p>
Paulus  3 epit. alf.
</p>

<p>
Quidquid venditor accessurum dixerit, id integrum ac sanum tradi oportet: veluti si fundo dolia accessura dixisset, non quassa, sed integra dare debet.
</p>


<p>
Dig. 19.1.28
</p>

<p>
Iulianus  3 ad urs. ferocem.
</p>

<p>
Praedia mihi vendidisti et convenit, ut aliquid facerem: quod si non fecissem, poenam promisi. respondit: venditor antequam poenam ex stipulatu petat, ex vendito agere potest: si consecutus fuerit, quantum poenae nomine stipulatus esset, agentem ex stipulatu doli mali exceptio summovebit: si ex stipulatu poenam consecutus fueris, ipso iure ex vendito agere non poteris nisi in id, quod pluris eius interfuerit id fieri.
</p>


<p>
Dig. 19.1.29
</p>

<p>
Iulianus  4 ex minic.
</p>

<p>
Cui res sub condicione legata erat, is eam imprudens ab herede emit: actione ex empto poterit consequi emptor pretium, quia non ex causa legati rem habet.
</p>


<p>
Dig. 19.1.30pr.
</p>

<p>
Africanus  8 quaest.
</p>

<p>
Servus, quem de me cum peculio emisti, priusquam tibi traderetur, furtum mihi fecit. quamvis ea res quam subripuit interierit, nihilo minus retentionem eo nomine ex peculio me habiturum ait, id est ipso iure ob id factum minutum esse peculium, eo scilicet, quod debitor meus ex causa condictionis sit factus. nam licet, si iam traditus furtum mihi fecisset, aut omnino condictionem eo nomine de peculio non haberem aut eatenus haberem, quatenus ex re furtiva auctum peculium fuisset, tamen in proposito et retentionem me habiturum et, si omne peculium penes te sit, vel quasi plus debito solverim posse me condicere. secundum quae dicendum: si nummos, quos servus iste mihi subripuerat, tu ignorans furtivos esse quasi peculiares ademeris et consumpseris, condictio eo nomine mihi adversus te competet, quasi res mea ad te sine causa pervenerit.
</p>


<p>
Dig. 19.1.30.1
</p>

<p>
Africanus  8 quaest.
</p>

<p>
Si sciens alienam rem ignoranti mihi vendideris, etiam priusquam evincatur utiliter me ex empto acturum putavit in id, quanti mea intersit meam esse factam: quamvis enim alioquin verum sit venditorem hactenus teneri, ut rem emptori habere liceat, non etiam ut eius faciat, quia tamen dolum malum abesse praestare debeat, teneri eum, qui sciens alienam, non suam ignoranti vendidit: id est maxime, si manumissuro vel pignori daturo vendiderit.
</p>


<p>
Dig. 19.1.31pr.
</p>

<p>
Nerva  3 membr.
</p>

<p>
Si ea res, quam ex empto praestare debebam, vi mihi adempta fuerit: quamvis eam custodire debuerim, tamen propius est, ut nihil amplius quam actiones persequendae eius praestari a me emptori oporteat, quia custodia adversus vim parum proficit. actiones autem eas non solum arbitrio, sed etiam periculo tuo tibi praestare debebo, ut omne lucrum ac dispendium te sequatur.
</p>


<p>
Dig. 19.1.31.1
</p>

<p>
Nerva  3 membr.
</p>

<p>
Et non solum quod ipse per eum adquisii praestare debeo, sed et id, quod emptor iam tunc sibi tradito servo adquisiturus fuisset.
</p>


<p>
Dig. 19.1.31.2
</p>

<p>
Nerva  3 membr.
</p>

<p>
Uterque nostrum eandem rem emit a non domino, cum emptio venditioque sine dolo malo fieret, traditaque est: sive ab eodem emimus sive ab alio atque alio, is ex nobis tuendus est, qui prior ius eius adprehendit, hoc est, cui primum tradita est. si alter ex nobis a domino emisset, is omnimodo tuendus est.
</p>


<p>
Dig. 19.1.32
</p>

<p>
Ulpianus  11 ad ed.
</p>

<p>
Si quis a me oleum quod emisset adhibitis iniquis ponderibus accepisset, ut in modo me falleret, vel emptor circumscriptus sit a venditore ponderibus minoribus, pomponius ait posse dici venditorem sibi dare oportere quod plus est petere: quod habet rationem: ergo et emptor ex empto habebit actionem, qua contentus esse possit.
</p>


<p>
Dig. 19.1.33
</p>

<p>
Ulpianus  23 ad ed.
</p>

<p>
Et si uno pretio plures res emptae sint, de singulis ex empto et vendito agi potest.
</p>


<p>
Dig. 19.1.34
</p>

<p>
Ulpianus  18 ad ed.
</p>

<p>
Si fundo vendito in qualitate iugerum captio est, ex empto erit actio.
</p>


<p>
Dig. 19.1.35
</p>

<p>
Ulpianus  70 ad ed.
</p>

<p>
Si quis fundum emerit, quasi per eum fundum eundi agendi ius non esset, et interdicto de itinere actuque victus sit, ex empto habebit actionem: licet enim stipulatio de evictione non committatur, quia non est de iure servitutis in rem actione pronuntiatum, tamen dicendum est ex empto actionem competere.
</p>


<p>
Dig. 19.1.36
</p>

<p>
Paulus  7 ad plaut.
</p>

<p>
Venditor domus antequam eam tradat, damni infecti stipulationem interponere debet, quia, antequam vacuam possessionem tradat, custodiam et diligentiam praestare debet et pars est custodiae diligentiaeque hanc interponere stipulationem: et ideo si id neglexerit, tenebitur emptori.
</p>


<p>
Dig. 19.1.37
</p>

<p>
Paulus  14 ad plaut.
</p>

<p>
Sicut aequum est bonae fidei emptori alterius dolum non nocere, ita non est aequum eidem personae venditoris sui dolum prodesse.
</p>


<p>
Dig. 19.1.38pr.
</p>

<p>
Celsus  8 Dig. 
</p>

<p>
Si venditor hominis dixit peculium eum habere decem nec quemquam adempturum, et si plus habet, totum praestet, nisi hoc actum est, ut dumtaxat decem praestaret, si minus est, praestet esse decem et talem servum esse, ut tantum peculii habeat.
</p>


<p>
Dig. 19.1.38.1
</p>

<p>
Celsus  8 Dig. 
</p>

<p>
Si per emptorem steterit, quo minus ei mancipium traderetur, pro cibariis per arbitrium indemnitatem posse servari sextus aelius, drusus dixerunt, quorum et mihi iustissima videtur esse sententia.
</p>


<p>
Dig. 19.1.38.2
</p>

<p>
Celsus  8 Dig. 
</p>

<p>
Firmus a proculo quaesiit, si de plumbeo castello fistulae sub terram missae aquam ducerent in aenum lateribus circumstructum, an hae aedium essent, an ut ruta caesa vincta fixaque quae aedium non essent. ille rescripsit referre, quid acti esset. quid ergo si nihil de ea re neque emptor neque venditor cogitaverunt, ut plerumque in eiusmodi rebus evenisse solet, nonne propius est, ut inserta et inclusa aedificio partem eius esse existimemus?
</p>


<p>
Dig. 19.1.39
</p>

<p>
Modestinus  5 resp.
</p>

<p>
Quaero, si quis ita fundum vendiderit, ut id venum datum esse videatur, quod intra terminos ipse possedit, sciens tamen aliquam partem certam se non possidere non certioraverit emptorem, an ex empto iudicio teneatur, cum haec generalis adiectio ad ea, quae specialiter novit qui vendidit nec excepit, pertinere non debeat, ne alioquin emptor capiatur, qui fortasse, si hoc cognovisset, vel empturus non esset vel minoris empturus esset, si certioratus de loco certo fuisset: cum hoc et apud veteres sit relatum in eius persona, qui sic exceperat: " servitutes si quae debentur, debebuntur": etenim iuris auctores responderunt, si certus venditor quibusdam personis certas servitutes debere non admonuisset emptorem, ex empto eum teneri debere, quando haec generalis exceptio non ad ea pertinere debeat, quae venditor novit quaeque specialiter excipere et potuit et debuit, sed ad ea, quae ignoravit et de quibus emptorem certiorare nequivit. herennius modestinus respondit, si quid circumveniendi emptoris causa venditor in specie de qua quaeritur fecit, ex empto actione conveniri posse.
</p>


<p>
Dig. 19.1.40
</p>

<p>
Pomponius  31 ad q. muc.
</p>

<p>
Quintus mucius scribit: dominus fundi de praedio arbores stantes vendiderat et pro his rebus pecuniam accepit et tradere nolebat: emptor quaerebat, quid se facere oporteret, et verebatur, ne hae arbores eius non viderentur factae. pomponius: arborum, quae in fundo continentur, non est separatum corpus a fundo et ideo ut dominus suas specialiter arbores vindicare emptor non poterit: sed ex empto habet actionem.
</p>


<p>
Dig. 19.1.41
</p>

<p>
Papinianus  3 resp.
</p>

<p>
In venditione super annua pensitatione pro aquae ductu infra domum romae constitutum nihil commemoratum est. deceptus ob eam rem ex empto actionem habebit: itaque, si conveniatur ob pretium ex vendito, ratio improvisi oneris habetur.
</p>


<p>
Dig. 19.1.42
</p>

<p>
Paulus  2 quaest.
</p>

<p>
Si duorum fundorum venditor separatim de modo cuiusque pronuntiaverit et ita utrumque uno pretio tradiderit, et alteri aliquid desit, quamvis in altero exsuperet, forte si dixit unum centum iugera, alterum ducenta habere, non proderit ei, quod in altero ducenta decem inveniuntur, si in altero decem desint. et de his ita apud labeonem relatum est. sed an exceptio doli mali venditori profutura sit, potest dubitari, utique si exiguus modus silvae desit et plus in vineis habeat, quam repromissum est. an non facit dolo, qui iure perpetuo utitur? nec enim hic quod amplius in modo invenitur, quam alioquin dictum est, ad compendium venditoris, sed ad emptoris pertinet: et tunc tenetur venditor, cum minor modus invenitur. videamus tamen, ne nulla querella sit emptoris in eodem fundo, si plus inveniat in vinea quam in prato, cum universus modus constat. similis quaestio esse potest ei, quae in duobus fundis agitata est, et si quis duobus statuliberos uno pretio vendat et dicat unum decem dare iussum, qui quindecim dare debebat: nam et hic tenebitur ex empto actione, quamvis emptor a duobus viginti accepturus sit. sed rectius est in omnibus supra scriptis casibus lucrum cum damno compensari et si quid deest emptori sive pro modo sive pro qualitate loci, hoc ei resarciri.
</p>


<p>
Dig. 19.1.43
</p>

<p>
Paulus  5 quaest.
</p>

<p>
Titius cum decederet, seiae stichum pamphilum arescusam per fideicommissum reliquit eiusque fidei commisit, ut omnes ad libertatem post annum perduceret. cum legataria fideicommissum ad se pertinere noluisset nec tamen heredem a sua petitione liberasset, heres eadem mancipia sempronio vendidit nulla commemoratione fideicommissae libertatis facta: emptor cum pluribus annis mancipia supra scripta sibi servissent, arescusam manumisit, et cum ceteri quoque servi cognita voluntate defuncti fideicommissam libertatem petissent et heredem ad praetorem perduxissent, iussu praetoris ab herede sunt manumissi. arescusa quoque nolle se emptorem patronum habere responderat. cum emptor pretium a venditore empti iudicio arescusae quoque nomine repeteret, lectum est responsum domitii ulpiani, quo continebatur arescusam pertinere ad rescriptum sacrarum constitutionum, si nollet emptorem patronum habere: emptorem tamen nihil posse post manumissionem a venditore consequi. ego cum meminissem et iulianum in ea sententia esse, ut existimaret post manumissionem quoque empti actionem durare, quaero, quae sententia vera est. illud etiam in eadem cognitione nomine emptoris desiderabatur, ut sumptus, quos in unum ex his quem erudierat fecerat, ei restituerentur. idem quaero, arescusa, quae recusavit emptorem patronum habere, cuius sit liberta constituta? an possit vel legatariam quae non liberavit vel heredem patronum habere? nam ceteri duo ab herede manumissi sunt. respondi: semper probavi iuliani sententiam putantis manumissione non amittitur eo modo. de sumptibus vero, quos in erudiendum hominem emptor fecit, videndum est: nam empti iudicium ad eam quoque speciem sufficere existimo: non enim pretium continet tantum, sed omne quod interest emptoris servum non evinci. plane si in tantum pretium excedisse proponas, ut non sit cogitatum a venditore de tanta summa ( veluti si ponas agitatorem postea factum vel pantomimum evictum esse eum, qui minimo veniit pretio), iniquum videtur in magnam quantitatem obligari venditorem,
</p>


<p>
Dig. 19.1.44
</p>

<p>
Africanus  8 quaest.
</p>

<p>
( cum et forte idem mediocrium facultatium sit: et non ultra duplum periculum subire eum oportet)
</p>


<p>
Dig. 19.1.45pr.
</p>

<p>
Paulus  5 quaest.
</p>

<p>
Idque et iulianum agitasse africanus refert: quod iustum est: sicut minuitur praestatio, si servus deterior apud emptorem effectus sit, cum evincitur.
</p>


<p>
Dig. 19.1.45.1
</p>

<p>
Paulus  5 quaest.
</p>

<p>
Illud expeditius videbatur, si mihi alienam aream vendideris et in eam ego aedificavero atque ita eam dominus evincit: nam quia possim petentem dominum, nisi impensam aedificiorum solvat, doli mali exceptione summovere, magis est, ut ea res ad periculum venditoris non pertineat. quod et in servo dicendum est, si in servitutem, non in libertatem evinceretur, ut dominus mercedes et impensas praestare debeat. quod si emptor non possideat aedificium vel servum, ex empto habebit actionem. in omnibus tamen his casibus, si sciens quis alienum vendiderit, omnimodo teneri debet.
</p>


<p>
Dig. 19.1.45.2
</p>

<p>
Paulus  5 quaest.
</p>

<p>
Superest tertia deliberatio, cuius debet esse liberta arescusa, quae recusat emptorem. et non sine ratione dicetur eius debere effici libertam, a quo vendita est, id est heredis, quia et ipse ex empto actione tenetur: sed hoc ita, si non arescusa elegerit emptoris patronatum: tunc etenim et illius remanet liberta et ille ex empto actionem non habet, quia nihil eius interest, cum eam libertam habet.
</p>


<p>
Dig. 19.1.46
</p>

<p>
Paulus  24 quaest.
</p>

<p>
Si quis alienam rem vendiderit et medio tempore heres domino rei exstiterit, cogetur implere venditionem.
</p>


<p>
Dig. 19.1.47
</p>

<p>
Paulus  6 resp.
</p>

<p>
Lucius titius accepta pecunia ad materias vendendas sub poena certa, ita ut, si non integras repraestaverit intra statuta tempora, poena conveniatur, partim datis materiis decessit: cum igitur testator in poenam commiserit neque heres eius reliquam materiam exhibuerit, an et in poenam et in usuras conveniri possit, praesertim cum emptor mutuatus pecuniam usuras gravissimas expendit? paulus respondit ex contractu, de quo quaeritur, etiam heredem venditoris in poenam conveniri posse. in actione quoque ex empto officio iudicis post moram intercedentem usurarum pretii rationem haberi oportere.
</p>


<p>
Dig. 19.1.48
</p>

<p>
Scaevola  2 resp.
</p>

<p>
Titius heres sempronii fundum septicio vendidit ita: " fundus sempronianus, quidquid sempronii iuris fuit, erit tibi emptus tot nummis" vacuamque possessionem tradidit neque fines eius demonstravit: quaeritur, an empti iudicio cogendus sit ostendere ex instrumentis hereditariis, quid iuris defunctus habuerit et fines ostendere. respondi id ex ea scriptura praestandum, quod sensisse intelleguntur: quod si non appareat, debere venditorem et instrumenta fundi et fines ostendere: hoc etenim contractui bonae fidei consonat.
</p>


<p>
Dig. 19.1.49pr.
</p>

<p>
Hermogenianus  2 iuris epit.
</p>

<p>
Qui per collusionem imaginarium colonum circumveniendi emptoris causa subposuit, ex empto tenetur nec defenditur, si, quo facilius excogitata fraus occultetur, colonum et quinquennii pensiones in fidem suam recipiat.
</p>


<p>
Dig. 19.1.49.1
</p>

<p>
Hermogenianus  2 iuris epit.
</p>

<p>
Pretii, sorte licet post moram soluta, usurae peti non possunt, cum hae non sint in obligatione, sed officio iudicis praestentur.
</p>


<p>
Dig. 19.1.50
</p>

<p>
Labeo  4 post. a iav. epit.
</p>

<p>
Bona fides non patitur, ut, cum emptor alicuius legis beneficio pecuniam rei venditae debere desisset antequam res ei tradatur, venditor tradere compelletur et re sua careret. possessione autem tradita futurum est, ut rem venditor aeque amitteret, utpote cum petenti eam rem petitor ei neque vendidisset neque tradidisset.
</p>


<p>
Dig. 19.1.51pr.
</p>

<p>
Labeo  5 post. a iav. epit.
</p>

<p>
Si et per emptorem et venditorem mora fuisset, quo minus vinum praeberetur et traderetur, perinde esse ait, quasi si per emptorem solum stetisset: non enim potest videri mora per venditorem emptori facta esse ipso moram faciente emptore.
</p>


<p>
Dig. 19.1.51.1
</p>

<p>
Labeo  5 post. a iav. epit.
</p>

<p>
Quod si fundum emisti ea lege, uti des pecuniam kalendis iuliis, et si ipsis calendis per venditorem esset factum, quo minus pecunia ei solveretur, deinde per te staret quo minus solveres, uti posse adversus te lege sua venditorem dixi, quia in vendendo hoc ageretur, ut, quandoque per emptorem factum sit, quo minus pecuniam solvat, legis poenam patiatur. hoc ita verum puto, nisi si quid in ea re venditor dolo fecit.
</p>


<p>
Dig. 19.1.52pr.
</p>

<p>
Scaevola  7 Dig. 
</p>

<p>
Creditor fundum sibi obligatum, cuius chirographa tributorum a debitore retro solutorum apud se deposita habebat, vendidit maevio ea lege, ut, si quid tributorum nomine debitum esset, emptor solveret: idem fundus ob causam eorum tributorum, quae iam soluta erant, a conductore saltus, in quo idem fundus est, venit eumque idem maevius emit et pretium solvit: quaesitum est, an empti iudicio vel aliqua actione emptor a venditore consequi possit, ut solutionum supra scriptarum chirographa ei dentur. respondit posse emptorem empti iudicio consequi, ut instrumenta de quibus quaereretur exhibeantur.
</p>


<p>
Dig. 19.1.52.1
</p>

<p>
Scaevola  7 Dig. 
</p>

<p>
Praedium aestimatum in dotem a patre filiae suae nomine datum obligatum creditori deprehenditur: quaesitum est, an filius, qui hereditatem patris retinet, cum ab ea se filia abstinuisset dote contenta, actione ex empto teneatur, ut a creditore lueret et marito liberum praestaret. respondit teneri.
</p>


<p>
Dig. 19.1.52.2
</p>

<p>
Scaevola  7 Dig. 
</p>

<p>
Inter venditorem et emptorem militiae ita convenit, ut salarium, quod debeatur ab illa persona, emptori cederet: quaesitum est, emptor militiae quam quantitatem a quo exigere debet et quid ex eiusmodi pacto venditor emptori praestare debeat. respondit venditorem actiones extraordinarias eo nomine quas haberet praestare debere.
</p>


<p>
Dig. 19.1.52.3
</p>

<p>
Scaevola  7 Dig. 
</p>

<p>
Ante domum mari iunctam molibus iactis ripam constituit et uti ab eo possessa domus fuit, gaio seio vendidit: quaero, an ripa, quae ab auctore domui coniuncta erat, ad emptorem quoque iure emptionis pertineat. respondit eodem iure fore venditam domum, quo fuisset priusquam veniret.
</p>


<p>
Dig. 19.1.53pr.
</p>

<p>
Labeo  1 pith.
</p>

<p>
Si mercedem insulae accessuram esse emptori dictum est, quanti insula locata est, tantum emptori praestetur. paulus: immo si insulam totam uno nomine locaveris et amplioris conductor locaverit et in vendenda insula mercedem emptori cessuram esse dixeris, id accedet, quod tibi totius insulae conductor debebit.
</p>


<p>
Dig. 19.1.53.1
</p>

<p>
Labeo  1 pith.
</p>

<p>
Si eum fundum vendidisti, in quo sepulcrum habuisti, nec nominatim tibi sepulchrum excepisti, parum habes eo nomine cautum. paulus: minime, si modo in sepulchrum iter publicum transit.
</p>


<p>
Dig. 19.1.53.2
</p>

<p>
Labeo  1 pith.
</p>

<p>
Si habitatoribus habitatio lege venditionis recepta est, omnibus in ea habitantibus praeter dominum recte recepta habitatio est. paulus: immo si cui in ea insula, quam vendideris, gratis habitationem dederis et sic receperis: " habitatoribus aut quam quisque diem conductum habet", parum caveris ( nominatim enim de his recipi oportuit) itaque eos habitatores emptor insulae habitatione impune prohibebit.
</p>


<p>
Dig. 19.1.54pr.
</p>

<p>
Labeo  2 pith.
</p>

<p>
Si servus quem vendideras iussu tuo aliquid fecit et ex eo crus fregit, ita demum ea res tuo periculo non est, si id imperasti, quod solebat ante venditionem facere, et si id imperasti, quod etiam non vendito servo imperaturus eras. paulus: minime: nam si periculosam rem ante venditionem facere solitus est, culpa tua id factum esse videbitur: puta enim eum fuisse servum, qui per catadromum descendere aut in cloacam demitti solitus esset. idem iuris erit, si eam rem imperare solitus fueris, quam prudens et diligens pater familias imperaturus ei servo non fuerit. quid si hoc exceptum fuerit? tamen potest ei servo novam rem imperare, quam imperaturus non fuisset, si non venisset: veluti si ei imperasti, ut ad emptorem iret, qui peregre esset: nam certe ea res tuo periculo esse non debet. itaque tota ea res ad dolum malum dumtaxat et culpam venditoris dirigenda est.
</p>


<p>
Dig. 19.1.54.1
</p>

<p>
Labeo  2 pith.
</p>

<p>
Si dolia octoginta accedere fundo, quae infossa essent, dictum erit, et plura erunt quam ad eum numerum, dabit emptori ex omnibus quae vult, dum integra det: si sola octoginta sunt, qualiacumque emptorem sequentur nec pro non integris quicquam ei venditor praestabit.
</p>


<p>
Dig. 19.1.55
</p>

<p>
Pomponius  10 epist.
</p>

<p>
Si servus, qui emeretur vel promitteretur, in hostium potestate sit, octavenus magis putabat valere emptionem et stipulationem, quia inter ementem et vendentem esset commercium: potius enim difficultatem in praestando eo inesse, quam in natura, etiamsi officio iudicis sustinenda esset eius praestatio, donec praestari possit.
</p>

<p class=shortborder></p>

<p>
<b>Dig. 19.2.0. Locati conducti.</b>
</p>

<p>
Dig. 19.2.1
</p>

<p>
Paulus  34 ad ed.
</p>

<p>
Locatio et conductio cum naturalis sit et omnium gentium, non verbis, sed consensu contrahitur, sicut emptio et venditio.
</p>


<p>
Dig. 19.2.2pr.
</p>

<p>
Gaius  2 rer. cott.
</p>

<p>
Locatio et conductio proxima est emptioni et venditioni isdemque iuris regulis constitit: nam ut emptio et venditio ita contrahitur, si de pretio convenerit, sic et locatio et conductio contrahi intellegitur, si de mercede convenerit.
</p>


<p>
Dig. 19.2.2.1
</p>

<p>
Gaius  2 rer. cott.
</p>

<p>
Adeo autem familiaritatem aliquam habere videntur emptio et venditio, item locatio et conductio, ut in quibusdam quaeri soleat, utrum emptio et venditio sit an locatio et conductio. ut ecce si cum aurifice mihi convenerit, ut is ex auro suo anulos mihi faceret certi ponderis certaeque formae et acceperit verbi gratia trecenta, utrum emptio et venditio sit an locatio et conductio? sed placet unum esse negotium et magis emptionem et venditionem esse. quod si ego aurum dedero mercede pro opera constituta, dubium non est, quin locatio et conductio sit.
</p>


<p>
Dig. 19.2.3
</p>

<p>
Pomponius  9 ad sab.
</p>

<p>
Cum fundus locetur, et aestimatum insturumentum colonus accipiat, proculus ait id agi, ut instrumentum emptum habeat colonus, sicuti fieret, cum quid aestimatum in dotem daretur.
</p>


<p>
Dig. 19.2.4
</p>

<p>
Pomponius  16 ad sab.
</p>

<p>
Locatio precariive rogatio ita facta, quoad is, qui eam locasset dedissetve, vellet, morte eius qui locavit tollitur.
</p>


<p>
Dig. 19.2.5
</p>

<p>
Ulpianus  28 ad ed.
</p>

<p>
Si tibi habitationem locavero, mox pensionem remittam, ex locato et conducto agendum erit.
</p>


<p>
Dig. 19.2.6
</p>

<p>
Gaius  10 ad ed. provinc.
</p>

<p>
Is qui rem conduxerit non cogitur restituere id quod rei nomine furti actione consecutus est.
</p>


<p>
Dig. 19.2.7
</p>

<p>
Paulus  32 ad ed.
</p>

<p>
Si tibi alienam insulam locavero quinquaginta tuque eandem sexaginta titio locaveris et titius a domino prohibitus fuerit habitare, agentem te ex conducto sexaginta consequi debere placet, quia ipse titio tenearis in sexaginta.
</p>


<p>
Dig. 19.2.8
</p>

<p>
Tryphonus  9 disp.
</p>

<p>
Nos videamus, ne non sexaginta praestanda nec quinquaginta sint, sed quanti interest perfrui conductione, tantundemque consequatur medius, quantum praestare debeat ei, qui a se conduxit, quoniam emolumentum conductionis ad comparationem uberioris mercedis computatum maiorem efficit condemnationem. et tamen primus locator reputationem habebit quinquaginta, quae ab illo perciperet, si dominus insulae habitare novissimum conductorem non vetuisset: quo iure utimur.
</p>


<p>
Dig. 19.2.9pr.
</p>

<p>
Ulpianus  32 ad ed.
</p>

<p>
Si quis domum bona fide emptam vel fundum locaverit mihi isque sit evictus sine dolo malo culpaque eius, pomponius ait nihilo minus eum teneri ex conducto ei qui conduxit, ut ei praestetur frui quod conduxit licere. plane si dominus non patitur et locator paratus sit aliam habitationem non minus commodam praestare, aequissimum esse ait absolvi locatorem.
</p>


<p>
Dig. 19.2.9.1
</p>

<p>
Ulpianus  32 ad ed.
</p>

<p>
Hic subiungi potest, quod Marcellus libro sexto digestorum scripsit: si fructuarius locaverit fundum in quinquennium et decesserit, heredem eius non teneri, ut frui praestet, non magis quam insula exusta teneretur locator conductori. sed an ex locato teneatur conductor, ut pro rata temporis quo fruitus est pensionem praestet, Marcellus quaerit, quemadmodum praestaret, si fructuarii servi operas conduxisset vel habitationem? et magis admittit teneri eum: et est aequissimum. idem quaerit, si sumptus fecit in fundum quasi quinquennio fruiturus, an recipiat? et ait non recepturum, quia hoc evenire posse prospicere debuit. quid tamen si non quasi fructuarius ei locavit, sed si quasi fundi dominus? videlicet tenebitur: decepit enim conductorem: et ita imperator antoninus cum divo severo rescripsit. in exustis quoque aedibus eius temporis, quo aedificium stetit, mercedem praestandam rescripserunt.
</p>


<p>
Dig. 19.2.9.2
</p>

<p>
Ulpianus  32 ad ed.
</p>

<p>
Iulianus libro quinto decimo digestorum dicit, si quis fundum locaverit, ut etiam si quid vi maiori accidisset, hoc ei praestaretur, pacto standum esse.
</p>


<p>
Dig. 19.2.9.3
</p>

<p>
Ulpianus  32 ad ed.
</p>

<p>
Si colonis praediorum lege locationis, ut innocentem ignem habeant, denuntiatum sit, si quidem fortuitus casus incendii causam intulerit, non praestabit periculum locator: si vero culpa locatoris, quam praestare necesse est, damnum fecerit, tenebitur.
</p>


<p>
Dig. 19.2.9.4
</p>

<p>
Ulpianus  32 ad ed.
</p>

<p>
Imperator antoninus cum patre, cum grex esset abactus quem quis conduxerat, ita rescripsit: " si capras latrones citra tuam fraudem abegisse probari potest iudicio locati, casum praestare non cogeris atque temporis quod insecutum est mercedes ut indebitas reciperabis. "
</p>


<p>
Dig. 19.2.9.5
</p>

<p>
Ulpianus  32 ad ed.
</p>

<p>
Celsus etiam imperitiam culpae adnumerandam libro octavo digestorum scripsit: si quis vitulos pascendos vel sarciendum quid poliendumve conduxit, culpam eum praestare debere et quod imperitia peccavit, culpam esse: quippe ut artifex, inquit, conduxit.
</p>


<p>
Dig. 19.2.9.6
</p>

<p>
Ulpianus  32 ad ed.
</p>

<p>
Si alienam domum mihi locaveris eaque mihi legata vel donata sit, non teneri me tibi ex locato ob pensionem: sed de tempore praeterito videamus, si quid ante legati diem pensionis debetur: et puto solvendum:
</p>


<p>
Dig. 19.2.10
</p>

<p>
Iulianus  libro ad ferocem.
</p>

<p>
Et ego ex conducto recte agam vel in hoc, ut me liberes.
</p>


<p>
Dig. 19.2.11pr.
</p>

<p>
Ulpianus  32 ad ed.
</p>

<p>
Videamus, an et servorum culpam et quoscumque induxerit praestare conductor debeat? et quatenus praestat, utrum ut servos noxae dedat an vero suo nomine teneatur? et adversus eos quos induxerit utrum praestabit tantum actiones an quasi ob propriam culpam tenebitur? mihi ita placet, ut culpam etiam eorum quos induxit praestet suo nomine, etsi nihil convenit, si tamen culpam in inducendis admittit, quod tales habuerit vel suos vel hospites: et ita pomponius libro sexagesimo tertio ad edictum probat.
</p>


<p>
Dig. 19.2.11.1
</p>

<p>
Ulpianus  32 ad ed.
</p>

<p>
Si hoc in locatione convenit " ignem ne habeto" et habuit, tenebitur etiam si fortuitus casus admisit incendium, quia non debuit ignem habere. aliud est enim ignem innocentem habere: permittit enim habere, sed innoxium, ignem.
</p>


<p>
Dig. 19.2.11.2
</p>

<p>
Ulpianus  32 ad ed.
</p>

<p>
Item prospicere debet conductor, ne aliquo vel ius rei vel corpus deterius faciat vel fieri patiatur.
</p>


<p>
Dig. 19.2.11.3
</p>

<p>
Ulpianus  32 ad ed.
</p>

<p>
Qui vinum de campania transportandum conduxisset, deinde mota a quodam controversia signatum suo et alterius sigillo in apothecam deposuisset, ex locato tenetur, ut locatori possessionem vini sine controversia reddat, nisi culpa conductor careret.
</p>


<p>
Dig. 19.2.11.4
</p>

<p>
Ulpianus  32 ad ed.
</p>

<p>
Inter conductorem et locatorem convenerat, ne in villa urbana faenum componeretur: composuit: deinde servus igne illato succendit. ait labeo teneri conductorem ex locato, quia ipse causam praebuit inferendo contra conductionem.
</p>


<p>
Dig. 19.2.12
</p>

<p>
Hermogenianus  2 iuris epit.
</p>

<p>
Sed etsi quilibet extraneus ignem iniecerit, damni locati iudicio habebitur ratio.
</p>


<p>
Dig. 19.2.13pr.
</p>

<p>
Ulpianus  32 ad ed.
</p>

<p>
Item quaeritur, si cisiarius, id est carucharius, dum ceteros transire contendit, cisium evertit et servum quassavit vel occidit. puto ex locato esse in eum actionem: temperare enim debuit: sed et utilis aquiliae dabitur.
</p>


<p>
Dig. 19.2.13.1
</p>

<p>
Ulpianus  32 ad ed.
</p>

<p>
Si navicularius onus minturnas vehendum conduxerit et, cum flumen minturnense navis ea subire non posset, in aliam navem merces transtulerit eaque navis in ostio fluminis perierit, tenetur primus navicularius? labeo, si culpa caret, non teneri ait: ceterum si vel invito domino fecit vel quo non debuit tempore aut si minus idoneae navi, tunc ex locato agendum.
</p>


<p>
Dig. 19.2.13.2
</p>

<p>
Ulpianus  32 ad ed.
</p>

<p>
Si magister navis sine gubernatore in flumen navem immiserit et tempestate orta temperare non potuerit et navem perdiderit, vectores habebunt adversus eum ex locato actionem.
</p>


<p>
Dig. 19.2.13.3
</p>

<p>
Ulpianus  32 ad ed.
</p>

<p>
Si quis servum docendum conduxerit eumque duxerit peregre et aut ab hostibus captus sit aut perierit, ex locato esse actionem placuit, si modo non sic conduxit, ut et peregre duceret.
</p>


<p>
Dig. 19.2.13.4
</p>

<p>
Ulpianus  32 ad ed.
</p>

<p>
Item iulianus libro octagensimo sexto digestorum scripsit, si sutor puero parum bene facienti forma calcei tam vehementer cervicem percusserit, ut ei oculus effunderetur, ex locato esse actionem patri eius: quamvis enim magistris levis castigatio concessa sit, tamen hunc modum non tenuisse: sed et de aquilia supra diximus. iniuriarum autem actionem competere iulianus negat, quia non iniuriae faciendae causa hoc fecerit, sed praecipiendi.
</p>


<p>
Dig. 19.2.13.5
</p>

<p>
Ulpianus  32 ad ed.
</p>

<p>
Si gemma includenda aut insculpenda data sit eaque fracta sit, si quidem vitio materiae fractum sit, non erit ex locato actio, si imperitia facientis, erit. huic sententiae addendum est, nisi periculum quoque in se artifex receperat: tunc enim etsi vitio materiae id evenit, erit ex locato actio.
</p>


<p>
Dig. 19.2.13.6
</p>

<p>
Ulpianus  32 ad ed.
</p>

<p>
Si fullo vestimenta polienda acceperit eaque mures roserint, ex locato tenetur, quia debuit ab hac re cavere. et si pallium fullo permutaverit et alii alterius dederit, ex locato actione tenebitur, etiamsi ignarus fecerit.
</p>


<p>
Dig. 19.2.13.7
</p>

<p>
Ulpianus  32 ad ed.
</p>

<p>
Exercitu veniente migravit conductor, dein de hospitio milites fenestras et cetera sustulerunt. si domino non denuntiavit et migravit, ex locato tenebitur: labeo autem, si resistere potuit et non resistit, teneri ait, quae sententia vera est. sed et si denuntiare non potuit, non puto eum teneri.
</p>


<p>
Dig. 19.2.13.8
</p>

<p>
Ulpianus  32 ad ed.
</p>

<p>
Si quis mensuras conduxerit easque magistratus frangi iusserit, si quidem iniquae fuerunt, sabinus distinguit, utrum scit conductor an non: si scit, esse ex locato actionem, si minus, non. quod si aeque sunt, ita demum eum teneri, si culpa eius id fecit aedilis. et ita labeo et mela scribunt.
</p>


<p>
Dig. 19.2.13.9
</p>

<p>
Ulpianus  32 ad ed.
</p>

<p>
Duo rei locationis in solidum esse possunt.
</p>


<p>
Dig. 19.2.13.10
</p>

<p>
Ulpianus  32 ad ed.
</p>

<p>
Si lege operis locandi comprehensum esset, ut, si ad diem effectum non esset, relocare id liceret, non alias prior conductor ex locato tenebitur, quam si eadem lege relocatum esset: nec ante relocari id potest, quam dies efficiendi praeterisset.
</p>


<p>
Dig. 19.2.13.11
</p>

<p>
Ulpianus  32 ad ed.
</p>

<p>
Qui impleto tempore conductionis remansit in conductione, non solum reconduxisse videbitur, sed etiam pignora videntur durare obligata. sed hoc ita verum est, si non alius pro eo in priore conductione res obligaverat: huius enim novus consensus erit necessarius. eadem causa erit et si rei publicae praedia locata fuerint. quod autem diximus taciturnitate utriusque partis colonum reconduxisse videri, ita accipiendum est, ut in ipso anno, quo tacuerunt, videantur eandem locationem renovasse, non etiam in sequentibus annis, etsi lustrum forte ab initio fuerat conductioni praestitutum. sed et si secundo quoque anno post finitum lustrum nihil fuerit contrarium actum, eandem videri locationem in illo anno permansisse: hoc enim ipso, quo tacuerunt, consensisse videntur. et hoc deinceps in unoquoque anno observandum est. in urbanis autem praediis alio iure utimur, ut, prout quisque habitaverit, ita et obligetur, nisi in scriptis certum tempus conductioni comprehensum est.
</p>


<p>
Dig. 19.2.14
</p>

<p>
Ulpianus  71 ad ed.
</p>

<p>
Qui ad certum tempus conducit, finito quoque tempore colonus est: intellegitur enim dominus, cum patitur colonum in fundo esse, ex integro locare, et huiusmodi contractus neque verba neque scripturam utique desiderant, sed nudo consensu convalescunt: et ideo si interim dominus furere coeperit vel decesserit, fieri non posse Marcellus ait, ut locatio redintegretur, et est hoc verum.
</p>


<p>
Dig. 19.2.15pr.
</p>

<p>
Ulpianus  32 ad ed.
</p>

<p>
Ex conducto actio conductori datur.
</p>


<p>
Dig. 19.2.15.1
</p>

<p>
Ulpianus  32 ad ed.
</p>

<p>
Competit autem ex his causis fere: ut puta si re quam conduxit frui ei non liceat ( forte quia possessio ei aut totius agri aut partis non praestatur, aut villa non reficitur vel stabulum vel ubi greges eius stare oporteat) vel si quid in lege conductionis convenit, si hoc non praestatur, ex conducto agetur.
</p>


<p>
Dig. 19.2.15.2
</p>

<p>
Ulpianus  32 ad ed.
</p>

<p>
Si vis tempestatis calamitosae contigerit, an locator conductori aliquid praestare debeat, videamus. servius omnem vim, cui resisti non potest, dominum colono praestare debere ait, ut puta fluminum graculorum sturnorum et si quid simile acciderit, aut si incursus hostium fiat: si qua tamen vitia ex ipsa re oriantur, haec damno coloni esse, veluti si vinum coacuerit, si raucis aut herbis segetes corruptae sint. sed et si labes facta sit omnemque fructum tulerit, damnum coloni non esse, ne supra damnum seminis amissi mercedes agri praestare cogatur. sed et si uredo fructum oleae corruperit aut solis fervore non adsueto id acciderit, damnum domini futurum: si vero nihil extra consuetudinem acciderit, damnum coloni esse. idemque dicendum, si exercitus praeteriens per lasciviam aliquid abstulit. sed et si ager terrae motu ita corruerit, ut nusquam sit, damno domini esse: oportere enim agrum praestari conductori, ut frui possit.
</p>


<p>
Dig. 19.2.15.3
</p>

<p>
Ulpianus  32 ad ed.
</p>

<p>
Cum quidam incendium fundi allegaret et remissionem desideraret, ita ei rescriptum est: " si praedium coluisti, propter casum incendii repentini non immerito subveniendum tibi est. "
</p>


<p>
Dig. 19.2.15.4
</p>

<p>
Ulpianus  32 ad ed.
</p>

<p>
Papinianus libro quarto responsorum ait, si uno anno remissionem quis colono dederit ob sterilitatem, deinde sequentibus annis contigit uberitas, nihil obesse domino remissionem, sed integram pensionem etiam eius anni quo remisit exigendam. hoc idem et in vectigalis damno respondit. sed et si verbo donationis dominus ob sterilitatem anni remiserit, idem erit dicendum, quasi non sit donatio, sed transactio. quid tamen, si novissimus erat annus sterilis, in quo ei remiserit? verius dicetur et si superiores uberes fuerunt et scit locator, non debere eum ad computationem vocari.
</p>


<p>
Dig. 19.2.15.5
</p>

<p>
Ulpianus  32 ad ed.
</p>

<p>
Cum quidam de fructuum exiguitate quereretur, non esse rationem eius habendam rescripto divi antonini continetur. item alio rescripto ita continetur: " novam rem desideras, ut propter vetustatem vinearum remissio tibi detur. "
</p>


<p>
Dig. 19.2.15.6
</p>

<p>
Ulpianus  32 ad ed.
</p>

<p>
Item cum quidam nave amissa vecturam, quam pro mutua acceperat, repeteretur, rescriptum est ab antonino augusto non immerito procuratorem caesaris ab eo vecturam repetere, cum munere vehendi functus non sit: quod in omnibus personis similiter observandum est.
</p>


<p>
Dig. 19.2.15.7
</p>

<p>
Ulpianus  32 ad ed.
</p>

<p>
Ubicumque tamen remissionis ratio habetur ex causis supra relatis, non id quod sua interest conductor consequitur, sed mercedis exonerationem pro rata: supra denique damnum seminis ad colonum pertinere declaratur.
</p>


<p>
Dig. 19.2.15.8
</p>

<p>
Ulpianus  32 ad ed.
</p>

<p>
Plane si forte dominus frui non patiatur, vel cum ipse locasset vel cum alius alienum vel quasi procurator vel quasi suum, quod interest praestabitur: et ita proculus in procuratore respondit.
</p>


<p>
Dig. 19.2.15.9
</p>

<p>
Ulpianus  32 ad ed.
</p>

<p>
Interdum ad hoc ex locato agetur, ut quis locatione liberetur, iulianus libro quinto decimo digestorum scripsit. ut puta titio fundum locavi isque pupillo herede instituto decessit et, cum tutor constituisset abstinere pupillum hereditate, ego fundum pluris locavi: deinde pupillus restitutus est in bona paterna. ex conducto nihil amplius eum consecuturum, quam ut locatione liberetur: mihi enim iusta causa fuit locandi,
</p>


<p>
Dig. 19.2.16
</p>

<p>
Iulianus  15 Dig. 
</p>

<p>
Cum eo tempore in pupillum actiones nullae darentur.
</p>


<p>
Dig. 19.2.17
</p>

<p>
Ulpianus  32 ad ed.
</p>

<p>
Tutelae tamen cum tutore iudicio, inquit, aget, si abstinere non debuit:
</p>


<p>
Dig. 19.2.18
</p>

<p>
Iulianus  15 Dig. 
</p>

<p>
In quo inerit etiam hoc, quod ex conductione fundi lucrum facere potuit.
</p>


<p>
Dig. 19.2.19pr.
</p>

<p>
Ulpianus  32 ad ed.
</p>

<p>
Sed addes hoc iuliani sententiae, ut, si collusi ego cum tutore, ex conducto tenear in id quod pupilli interfuit.
</p>


<p>
Dig. 19.2.19.1
</p>

<p>
Ulpianus  32 ad ed.
</p>

<p>
Si quis dolia vitiosa ignarus locaverit, deinde vinum effluxerit, tenebitur in id quod interest nec ignorantia eius erit excusata: et ita cassius scripsit. aliter atque si saltum pascuum locasti, in quo herba mala nascebatur: hic enim si pecora vel demortua sunt vel etiam deteriora facta, quod interest praestabitur, si scisti, si ignorasti, pensionem non petes, et ita servio labeoni sabino placuit.
</p>


<p>
Dig. 19.2.19.2
</p>

<p>
Ulpianus  32 ad ed.
</p>

<p>
Illud nobis videndum est, si quis fundum locaverit, quae soleat instrumenti nomine conductori praestare, quaeque si non praestet, ex locato tenetur. et est epistula neratii ad aristonem dolia utique colono esse praestanda et praelum et trapetum instructa funibus, si minus, dominum instruere ea debere: sed et praelum vitiatum dominum reficere debere. quod si culpa coloni quid eorum corruptum sit, ex locato eum teneri. fiscos autem, quibus ad premendam oleam utimur, colonum sibi parare debere neratius scripsit: quod si regulis olea prematur, et praelum et suculam et regulas et tympanum et cocleas quibus relevatur praelum dominum parare oportere. item aenum, in quo olea calda aqua lavatur, ut cetera vasa olearia dominum praestare oportere, sicuti dolia vinaria, quae ad praesentem usum colonum picare oportebit. haec omnia sic sunt accipienda, nisi si quid aliud specialiter actum sit.
</p>


<p>
Dig. 19.2.19.3
</p>

<p>
Ulpianus  32 ad ed.
</p>

<p>
Si dominus exceperit in locatione, ut frumenti certum modum certo pretio acciperet, et dominus nolit frumentum accipere neque pecuniam ex mercede deducere, potest quidem totam summam ex locato petere, sed utique consequens est existimare officio iudicis hoc convenire, haberi rationem, quanto conductoris intererat in frumento potius quam in pecunia solvere pensionis exceptam portionem. simili modo et si ex conducto agatur, idem erit dicendum.
</p>


<p>
Dig. 19.2.19.4
</p>

<p>
Ulpianus  32 ad ed.
</p>

<p>
Si inquilinus ostium vel quaedam alia aedificio adiecerit, quae actio locum habeat? et est verius labeo scripsit competere ex conducto actionem, ut ei tollere liceat, sic tamen, ut damni infecti caveat, ne in aliquo dum aufert deteriorem causam aedium faciat, sed ut pristinam faciem aedibus reddat.
</p>


<p>
Dig. 19.2.19.5
</p>

<p>
Ulpianus  32 ad ed.
</p>

<p>
Si inquilinus arcam aeratam in aedes contulerit et aedium aditum coangustaverit dominus, verius est ex conducto eum teneri et ad exhibendum actione, sive scit sive ignoraverit: officio enim iudicis continetur, ut cogat eum aditum et facultatem inquilino praestare ad arcam tollendam sumptibus scilicet locatoris.
</p>


<p>
Dig. 19.2.19.6
</p>

<p>
Ulpianus  32 ad ed.
</p>

<p>
Si quis, cum in annum habitationem conduxisset, pensionem totius anni dederit, deinde insula post sex menses ruerit vel incendio consumpta sit, pensionem residui temporis rectissime mela scripsit ex conducto actione repetiturum, non quasi indebitum condicturum: non enim per errorem dedit plus, sed ut sibi in causam conductionis proficeret. aliter atque si quis, cum decem conduxisset, quindecim solverit: hic enim si per errorem solvit, dum putat se quindecim conduxisse, actionem ex conducto non habebit, sed solam condictionem. nam inter eum, qui per errorem solvit, et eum, qui pensionem integram prorogavit, multum interest.
</p>


<p>
Dig. 19.2.19.7
</p>

<p>
Ulpianus  32 ad ed.
</p>

<p>
Si quis mulierem vehendam navi conduxisset, deinde in nave infans natus fuisset, probandum est pro infante nihil deberi, cum neque vectura eius magna sit neque his omnibus utatur, quae ad navigantium usum parantur.
</p>


<p>
Dig. 19.2.19.8
</p>

<p>
Ulpianus  32 ad ed.
</p>

<p>
Ex conducto actionem etiam ad heredem transire palam est.
</p>


<p>
Dig. 19.2.19.9
</p>

<p>
Ulpianus  32 ad ed.
</p>

<p>
Cum quidam exceptor operas suas locasset, deinde is qui eas conduxerat decessisset, imperator antoninus cum divo severo rescripsit ad libellum exceptoris in haec verba: " cum per te non stetisse proponas, quo minus locatas operas antonio aquilae solveres, si eodem anno mercedes ab alio non accepisti, fidem contractus impleri aequum est. "
</p>


<p>
Dig. 19.2.19.10
</p>

<p>
Ulpianus  32 ad ed.
</p>

<p>
Papinianus quoque libro quarto responsorum scripsit diem functo legato caesaris salarium comitibus residui temporis praestandum, modo si non postea comites cum aliis eodem tempore fuerunt.
</p>


<p>
Dig. 19.2.20pr.
</p>

<p>
Paulus  34 ad ed.
</p>

<p>
Sicut emptio ita et locatio sub condicione fieri potest:
</p>


<p>
Dig. 19.2.20.1
</p>

<p>
Paulus  34 ad ed.
</p>

<p>
Sed donationis causa contrahi non potest.
</p>


<p>
Dig. 19.2.20.2
</p>

<p>
Paulus  34 ad ed.
</p>

<p>
Interdum locator non obligatur, conductor obligatur, veluti cum emptor fundum conducit, donec pretium ei solvat.
</p>


<p>
Dig. 19.2.21
</p>

<p>
Iavolenus  11 epist.
</p>

<p>
Cum venderem fundum, convenit, ut, donec pecunia omnis persolveretur, certa mercede emptor fundum conductum haberet: an soluta pecunia merces accepta fieri debeat? respondit: bona fides exigit, ut quod convenit fiat: sed non amplius praestat is venditori, quam pro portione eius temporis, quo pecunia numerata non esset.
</p>


<p>
Dig. 19.2.22pr.
</p>

<p>
Paulus  34 ad ed.
</p>

<p>
Item si pretio non soluto inempta res facta sit, tunc ex locato erit actio.
</p>


<p>
Dig. 19.2.22.1
</p>

<p>
Paulus  34 ad ed.
</p>

<p>
Quotiens autem faciendum aliquid datur, locatio est.
</p>


<p>
Dig. 19.2.22.2
</p>

<p>
Paulus  34 ad ed.
</p>

<p>
Cum insulam aedificandam loco, ut sua impensa conductor omnia faciat, proprietatem quidem eorum ad me transfert et tamen locatio est: locat enim artifex operam suam, id est faciendi necessitatem.
</p>


<p>
Dig. 19.2.22.3
</p>

<p>
Paulus  34 ad ed.
</p>

<p>
Quemadmodum in emendo et vendendo naturaliter concessum est quod pluris sit minoris emere, quod minoris sit pluris vendere et ita invicem se circumscribere, ita in locationibus quoque et conductionibus iuris est:
</p>


<p>
Dig. 19.2.23
</p>

<p>
Hermogenianus  2 iuris epit.
</p>

<p>
Et ideo praetextu minoris pensionis, locatione facta, si nullus dolus adversarii probari possit, rescindi locatio non potest.
</p>


<p>
Dig. 19.2.24pr.
</p>

<p>
Paulus  34 ad ed.
</p>

<p>
Si in lege locationis comprehensum sit, ut arbitratu domini opus adprobetur, perinde habetur, ac si viri boni arbitrium comprehensum fuisset, idemque servatur, si alterius cuiuslibet arbitrium comprehensum sit: nam fides bona exigit, ut arbitrium tale praestetur, quale viro bono convenit. idque arbitrium ad qualitatem operis, non ad prorogandum tempus, quod lege finitum sit, pertinet, nisi id ipsum lege comprehensum sit. quibus consequens est, ut irrita sit adprobatio dolo conductoris facta, ut ex locato agi possit.
</p>


<p>
Dig. 19.2.24.1
</p>

<p>
Paulus  34 ad ed.
</p>

<p>
Si colonus locaverit fundum, res posterioris conductoris domino non obligantur: sed fructus in causa pignoris manent, quemadmodum essent, si primus colonus eos percepisset.
</p>


<p>
Dig. 19.2.24.2
</p>

<p>
Paulus  34 ad ed.
</p>

<p>
Si domus vel fundus in quinquennium pensionibus locatus sit, potest dominus, si deseruerit habitationem vel fundi culturam colonus vel inquilinus, cum eis statim agere.
</p>


<p>
Dig. 19.2.24.3
</p>

<p>
Paulus  34 ad ed.
</p>

<p>
Sed et de his, quae praesenti die praestare debuerunt, velut opus aliquod efficerent, propagationes facerent, agere similiter potest.
</p>


<p>
Dig. 19.2.24.4
</p>

<p>
Paulus  34 ad ed.
</p>

<p>
Colonus, si ei frui non liceat, totius quinquennii nomine statim recte aget, etsi reliquis annis dominus fundi frui patiatur: nec enim semper liberabitur dominus eo quod secundo vel tertio anno patietur fundo frui. nam et qui expulsus a conductione in aliam se coloniam contulit, non suffecturus duabus neque ipse pensionum nomine obligatus erit et quantum per singulos annos compendii facturus erat, consequetur: sera est enim patientia fruendi, quae offertur eo tempore, quo frui colonus aliis rebus illigatus non potest. quod si paucis diebus prohibuit, deinde paenitentiam agit omniaque colono in integro sunt, nihil ex obligatione paucorum dierum mora minuet. item utiliter ex conducto agit is, cui secundum conventionem non praestantur quae convenerant, sive prohibeatur frui a domino vel ab extraneo quem dominus prohibere potest.
</p>


<p>
Dig. 19.2.24.5
</p>

<p>
Paulus  34 ad ed.
</p>

<p>
Qui in plures annos fundum locaverat, testamento suo damnavit heredem, ut conductorem liberaret. si non patiatur heres eum reliquo tempore frui, est ex conducto actio: quod si patiatur nec mercedes remittat, ex testamento tenetur.
</p>


<p>
Dig. 19.2.25pr.
</p>

<p>
Gaius  10 ad ed. provinc.
</p>

<p>
Si merces promissa sit generaliter alieno arbitrio, locatio et conductio contrahi non videtur: sin autem quanti titius aestimaverit, sub hac condicione stare locationem, ut, si quidem ipse qui nominatus est mercedem definierit, omnimodo secundum eius aestimationem et mercedem persolvi oporteat et conductionem ad effectum pervenire: sin autem ille vel noluerit vel non potuerit mercedem definire, tunc pro nihilo esse conductionem quasi nulla mercede statuta.
</p>


<p>
Dig. 19.2.25.1
</p>

<p>
Gaius  10 ad ed. provinc.
</p>

<p>
Qui fundum fruendum vel habitationem alicui locavit, si aliqua ex causa fundum vel aedes vendat, curare debet, ut apud emptorem quoque eadem pactione et colono frui et inquilino habitare liceat: alioquin prohibitus is aget cum eo ex conducto.
</p>


<p>
Dig. 19.2.25.2
</p>

<p>
Gaius  10 ad ed. provinc.
</p>

<p>
Si vicino aedificante obscurentur lumina cenaculi, teneri locatorem inquilino: certe quin liceat colono vel inquilino relinquere conductionem, nulla dubitatio est. de mercedibus quoque si cum eo agatur, repudiationis ratio habenda est. eadem intellegemus, si ostia fenestrasve nimium corruptas locator non restituat.
</p>


<p>
Dig. 19.2.25.3
</p>

<p>
Gaius  10 ad ed. provinc.
</p>

<p>
Conductor omnia secundum legem conductionis facere debet. et ante omnia colonus curare debet, ut opera rustica suo quoque tempore faciat, ne intempestiva cultura deteriorem fundum faceret. praeterea villarum curam agere debet, ut eas incorruptas habeat.
</p>


<p>
Dig. 19.2.25.4
</p>

<p>
Gaius  10 ad ed. provinc.
</p>

<p>
Culpae autem ipsius et illud adnumeratur, si propter inimicitias eius vicinus arbores exciderit.
</p>


<p>
Dig. 19.2.25.5
</p>

<p>
Gaius  10 ad ed. provinc.
</p>

<p>
Ipse quoque si exciderit, non solum ex locato tenetur, sed etiam lege aquilia et ex lege duodecim tabularum arborum furtim caesarum et interdicto quod vi aut clam: sed utique iudicis, qui ex locato iudicat, officio continetur, ut ceteras actiones locator omittat.
</p>


<p>
Dig. 19.2.25.6
</p>

<p>
Gaius  10 ad ed. provinc.
</p>

<p>
Vis maior, quam graeci  veou bian appellant, non debet conductori damnosa esse, si plus, quam tolerabile est, laesi fuerint fructus: alioquin modicum damnum aequo animo ferre debet colonus, cui immodicum lucrum non aufertur. apparet autem de eo nos colono dicere, qui ad pecuniam numeratam conduxit: alioquin partiarius colonus quasi societatis iure et damnum et lucrum cum domino fundi partitur.
</p>


<p>
Dig. 19.2.25.7
</p>

<p>
Gaius  10 ad ed. provinc.
</p>

<p>
Qui columnam transportandam conduxit, si ea, dum tollitur aut portatur aut reponitur, fracta sit, ita id periculum praestat, si qua ipsius eorumque, quorum opera uteretur, culpa acciderit: culpa autem abest, si omnia facta sunt, quae diligentissimus quisque observaturus fuisset. idem scilicet intellegemus et si dolia vel tignum transportandum aliquis conduxerit: idemque etiam ad ceteras res transferri potest.
</p>


<p>
Dig. 19.2.25.8
</p>

<p>
Gaius  10 ad ed. provinc.
</p>

<p>
Si fullo aut sarcinator vestimenta perdiderit eoque nomine domino satisfecerit, necesse est domino vindicationem eorum et condictionem cedere.
</p>


<p>
Dig. 19.2.26
</p>

<p>
Ulpianus  2 disp.
</p>

<p>
In operis duobus simul locatis convenit priori conductori ante satisfieri.
</p>


<p>
Dig. 19.2.27pr.
</p>

<p>
Alfenus  2 Dig. 
</p>

<p>
Habitatores non, si paulo minus commode aliqua parte caenaculi uterentur, statim deductionem ex mercede facere oportet: ea enim condicione habitatorem esse, ut, si quid transversarium incidisset, quamobrem dominum aliquid demoliri oporteret, aliquam partem parvulam incommodi sustineret: non ita tamen, ut eam partem caenaculi dominus aperuisset, in quam magnam partem usus habitator haberet.
</p>


<p>
Dig. 19.2.27.1
</p>

<p>
Alfenus  2 Dig. 
</p>

<p>
Iterum interrogatus est, si quis timoris causa emigrasset, deberet mercedem necne. respondit, si causa fuisset, cur periculum timeret, quamvis periculum vere non fuisset, tamen non debere mercedem: sed si causa timoris iusta non fuisset, nihilo minus debere.
</p>


<p>
Dig. 19.2.28pr.
</p>

<p>
Labeo  4 post. epit. a iav.
</p>

<p>
Quod si domi habitatione conductor aeque usus fuisset,
</p>


<p>
Dig. 19.2.28.1
</p>

<p>
Labeo  4 post. epit. a iav.
</p>

<p>
Praestaturum etiam eius domus mercedem, quae vitium fecisset, deberi putat.
</p>


<p>
Dig. 19.2.28.2
</p>

<p>
Labeo  4 post. epit. a iav.
</p>

<p>
Idem iuris esse, si potestatem conducendi habebat, uti pretium conductionis praestaret. sed si locator conductori potestatem conducendae domus non fecisset et is in qua habitaret conduxisset, tantum ei praestandum putat, quantum sine dolo malo praestitisset. ceterum si gratuitam habitationem habuisset, pro portione temporis ex locatione domus deducendum esse.
</p>


<p>
Dig. 19.2.29
</p>

<p>
Alfenus  7 Dig. 
</p>

<p>
In lege locationis scriptum erat: " redemptor silvam ne caedito neve cingito neve deurito neve quem cingere caedere urere sinito". quaerebatur, utrum redemptor, si quem quid earum rerum facere vidisset, prohibere deberet an etiam ita silvam custodire, ne quis id facere possit. respondi verbum sinere utramque habere significationem, sed locatorem potius id videri voluisse, ut redemptor non solum, si quem casu vidisset silvam caedere, prohiberet, sed uti curaret et daret operam, ne quis caederet.
</p>


<p>
Dig. 19.2.30pr.
</p>

<p>
Alfenus  3 Dig.  a paulo epit.
</p>

<p>
Qui insulam triginta conduxerat, singula caenacula ita conduxit, ut quadraginta ex omnibus colligerentur: dominus insulae, quia aedificia vitium facere diceret, demolierat eam: quaesitum est, quanti lis aestimari deberet, si is qui totam conduxerat ex conducto ageret. respondit, si vitiatum aedificium necessario demolitus esset, pro portione, quanti dominus praediorum locasset, quod eius temporis habitatores habitare non potuissent, rationem duci et tanti litem aestimari: sin autem non fuisset necesse demoliri, sed quia melius aedificare vellet, id fecisset, quanti conductoris interesset, habitatores ne migrarent, tanti condemnari oportere.
</p>


<p>
Dig. 19.2.30.1
</p>

<p>
Alfenus  3 Dig.  a paulo epit.
</p>

<p>
Aedilis in municipio balneas conduxerat, ut eo anno municipes gratis lavarentur: post tres menses incendio facto respondit posse agi cum balneatore ex conducto, ut pro portione temporis, quo lavationem non praestitisset, pecuniae contributio fieret.
</p>


<p>
Dig. 19.2.30.2
</p>

<p>
Alfenus  3 Dig.  a paulo epit.
</p>

<p>
Qui mulas ad certum pondus oneris locaret, cum maiore onere conductor eas rupisset, consulebat de actione. respondit vel lege aquilia vel ex locato recte eum agere, sed lege aquilia tantum cum eo agi posse, qui tum mulas agitasset, ex locato etiam si alius eas rupisset, cum conductore recte agi.
</p>


<p>
Dig. 19.2.30.3
</p>

<p>
Alfenus  3 Dig.  a paulo epit.
</p>

<p>
Qui aedem faciendam locaverat, in lege dixerat: " quoad in opus lapidis opus erit, pro lapide et manupretio dominus redemptori in pedes singulos septem dabit": quaesitum est, utrum factum opus an etiam imperfectum metiri oporteret. respondit etiam imperfectum.
</p>


<p>
Dig. 19.2.30.4
</p>

<p>
Alfenus  3 Dig.  a paulo epit.
</p>

<p>
Colonus villam hac lege acceperat, ut in incorruptam redderet praeter vim et vetustatem: coloni servus villam incendit non fortuito casu. non videri eam vim exceptam respondit nec id pactum esse, ut, si aliquis domesticus eam incendisset, ne praestaret, sed extrariam vim utrosque excipere voluisse.
</p>


<p>
Dig. 19.2.31
</p>

<p>
Alfenus  5 Dig.  a paulo epit.
</p>

<p>
In navem saufeii cum complures frumentum confuderant, saufeius uni ex his frumentum reddiderat de communi et navis perierat: quaesitum est, an ceteri pro sua parte frumenti cum nauta agere possunt oneris aversi actione. respondit rerum locatarum duo genera esse, ut aut idem redderetur ( sicuti cum vestimenta fulloni curanda locarentur) aut eiusdem generis redderetur ( veluti cum argentum pusulatum fabro daretur, ut vasa fierent, aut aurum, ut anuli): ex superiore causa rem domini manere, ex posteriore in creditum iri. idem iuris esse in deposito: nam si quis pecuniam numeratam ita deposuisset, ut neque clusam neque obsignatam traderet, sed adnumeraret, nihil alius eum debere apud quem deposita esset, nisi tantundem pecuniae solveret. secundum quae videri triticum factum saufeii et recte datum. quod si separatim tabulis aut heronibus aut in alia cupa clusum uniuscuiusque triticum fuisset, ita ut internosci posset quid cuiusque esset, non potuisse nos permutationem facere, sed tum posse eum cuius fuisset triticum quod nauta solvisset vindicare. et ideo se improbare actiones oneris aversi: quia sive eius generis essent merces, quae nautae traderentur, ut continuo eius fierent et mercator in creditum iret, non videretur onus esse aversum, quippe quod nautae fuisset: sive eadem res, quae tradita esset, reddi deberet, furti esse actionem locatori et ideo supervacuum esse iudicium oneris aversi. sed si ita datum esset, ut in simili re solvi possit, conductorem culpam dumtaxat debere ( nam in re, quae utriusque causa contraheretur, culpam deberi) neque omnimodo culpam esse, quod uni reddidisset ex frumento, quoniam alicui primum reddere eum necesse fuisset, tametsi meliorem eius condicionem faceret quam ceterorum.
</p>


<p>
Dig. 19.2.32
</p>

<p>
Iulianus  4 ex minic.
</p>

<p>
Qui fundum colendum in plures annos locaverat, decessit et eum fundum legavit. cassius negavit posse cogi colonum, ut eum fundum coleret, quia nihil heredis interesset. quod si colonus vellet colere et ab eo, cui legatus esset fundus, prohiberetur, cum herede actionem colonum habere: et hoc detrimentum ad heredem pertinere: sicuti si quis rem, quam vendidisset nec dum tradidisset, alii legasset, heres eius emptori et legatario esset obligatus.
</p>


<p>
Dig. 19.2.33
</p>

<p>
Africanus  8 quaest.
</p>

<p>
Si fundus quem mihi locaveris publicatus sit, teneri te actione ex conducto, ut mihi frui liceat, quamvis per te non stet, quominus id praestes: quemadmodum, inquit, si insulam aedificandam locasses et solum corruisset, nihilo minus teneberis. nam et si vendideris mihi fundum isque priusquam vacuus traderetur publicatus fuerit, tenearis ex empto: quod hactenus verum erit, ut pretium restituas, non ut etiam id praestes, si quid pluris mea intersit eum vacuum mihi tradi. similiter igitur et circa conductionem servandum puto, ut mercedem quam praestiterim restituas, eius scilicet temporis, quo fruitus non fuerim, nec ultra actione ex conducto praestare cogeris. nam et si colonus tuus fundo frui a te aut ab eo prohibetur, quem tu prohibere ne id faciat possis, tantum ei praestabis, quanti eius interfuerit frui, in quo etiam lucrum eius continebitur: sin vero ab eo interpellabitur, quem tu prohibere propter vim maiorem aut potentiam eius non poteris, nihil amplius ei quam mercedem remittere aut reddere debebis,
</p>


<p>
Dig. 19.2.34
</p>

<p>
Gaius  10 ad ed. provinc.
</p>

<p>
Perinde ac latronum incursu id acciderit.
</p>


<p>
Dig. 19.2.35pr.
</p>

<p>
Africanus  8 quaest.
</p>

<p>
Et haec distinctio convenit illi, quae a servio introducta et ab omnibus fere probata est, ut, si aversione insulam locatam dominus reficiendo, ne ea conductor frui possit, effecerit, animadvertatur, necessario necne id opus demolitus est: quid enim interest, utrum locator insulae propter vetustatem cogatur eam reficere an locator fundi cogatur ferre iniuriam eius, quem prohibere non possit? intellegendum est autem nos hac distinctione uti de eo, qui et suum praedium fruendum locaverit et bona fide negotium contraxerit, non de eo, qui alienum praedium per fraudem locaverit nec resistere domino possit, quominus is colonum frui prohibeat.
</p>


<p>
Dig. 19.2.35.1
</p>

<p>
Africanus  8 quaest.
</p>

<p>
Cum fundum communem habuimus et inter nos convenit, ut alternis annis certo pretio eum conductum haberemus, tu, cum tuus annus exiturus esset, consulto fructum insequentis anni corrupisti. agam tecum duabus actionibus, una ex conducto, altera ex locato: locati enim iudicio mea pars propria, conducti autem actione tua dumtaxat propria in iudicium venient. deinde ita notat: nonne quod ad meam partem attinebit, communi dividundo praestabitur a te mihi damnum? recte quidem notat, sed tamen etiam servi sententiam veram esse puto, cum eo scilicet, ut, cum alterutra actione rem servaverim, altera perematur. quod ipsum simplicius ita quaeremus, si proponatur inter duos, qui singulos proprios fundos haberent, convenisse, ut alter alterius ita conductum haberent, ut fructus mercedis nomine pensaretur.
</p>


<p>
Dig. 19.2.36
</p>

<p>
Florus  7 inst.
</p>

<p>
Opus quod aversione locatum est donec adprobetur, conductoris periculum est: quod vero ita conductum sit, ut in pedes mensurasve praestetur, eatenus conductoris periculo est, quatenus admensum non sit: et in utraque causa nociturum locatori, si per eum steterit, quo minus opus adprobetur vel admetiatur. si tamen vi maiore opus prius interciderit quam adprobaretur, locatoris periculo est, nisi si aliud actum sit: non enim amplius praestari locatori oporteat, quam quod sua cura atque opera consecutus esset.
</p>


<p>
Dig. 19.2.37
</p>

<p>
Iavolenus  8 ex cass.
</p>

<p>
Si, priusquam locatori opus probaretur, vi aliqua consumptum est, detrimentum ad locatorem ita pertinet, si tale opus fuit, ut probari deberet.
</p>


<p>
Dig. 19.2.38pr.
</p>

<p>
Paulus  l.S. reg.
</p>

<p>
Qui operas suas locavit, totius temporis mercedem accipere debet, si per eum non stetit, quo minus operas praestet.
</p>


<p>
Dig. 19.2.38.1
</p>

<p>
Paulus  l.S. reg.
</p>

<p>
Advocati quoque, si per eos non steterit, quo minus causam agant, honoraria reddere non debent.
</p>


<p>
Dig. 19.2.39
</p>

<p>
Ulpianus  2 ad ed.
</p>

<p>
Non solet locatio dominium mutare.
</p>


<p>
Dig. 19.2.40
</p>

<p>
Gaius  5 ad ed. provinc.
</p>

<p>
Qui mercedem accipit pro custodia alicuius rei, is huius periculum custodiae praestat.
</p>


<p>
Dig. 19.2.41
</p>

<p>
Ulpianus  5 ad ed.
</p>

<p>
Sed de damno ab alio dato agi cum eo non posse iulianus ait: qua enim custodia consequi potuit, ne damnum iniuria ab alio dari possit? sed Marcellus interdum esse posse ait, sive custodiri potuit, ne damnum daretur, sive ipse custos damnum dedit: quae sententia Marcelli probanda est.
</p>


<p>
Dig. 19.2.42
</p>

<p>
Paulus  13 ad ed.
</p>

<p>
Si locatum tibi servum subripias, utrumque iudicium adversus te est exercendum, locati actionis et furti.
</p>


<p>
Dig. 19.2.43
</p>

<p>
Paulus  21 ad ed.
</p>

<p>
Si vulneraveris servum tibi locatum, eiusdem vulneris nomine legis aquiliae et ex locato actio est, sed alterutra contentus actor esse debet, idque officio iudicis continetur, apud quem ex locato agetur.
</p>


<p>
Dig. 19.2.44
</p>

<p>
Ulpianus  7 ad ed.
</p>

<p>
Locare servitutem nemo potest.
</p>


<p>
Dig. 19.2.45pr.
</p>

<p>
Paulus  22 ad ed.
</p>

<p>
Si domum tibi locavero et servi mei tibi damnum dederint vel furtum fecerint, non teneor tibi ex conducto, sed noxali actione.
</p>


<p>
Dig. 19.2.45.1
</p>

<p>
Paulus  22 ad ed.
</p>

<p>
Si hominem tibi locavero, ut habeas in taberna, et is furtum fecerit, dubitari potest, utrum ex conducto actio sufficiat, quasi longe sit a bona fide actum, ut quid patiaris detrimenti per eam rem quam conduxisti, an adhuc dicendum sit extra causam conductionis esse furti crimen et in propriam persecutionem cadere hoc delictum: quod magis est.
</p>


<p>
Dig. 19.2.46
</p>

<p>
Ulpianus  69 ad ed.
</p>

<p>
Si quis conduxerit nummo uno, conductio nulla est, quia et hoc donationis instar inducit.
</p>


<p>
Dig. 19.2.47
</p>

<p>
Marcellus  6 Dig. 
</p>

<p>
Cum apparebit emptorem conductoremve pluribus vendentem vel locantem singulorum in solidum intuitum personam, ita demum ad praestationem partis singuli sunt compellendi, si constabit esse omnes solvendo: quamquam fortasse iustius sit etiam, si solvendo omnes erunt, electionem conveniendi quem velit non auferendam actori, si actiones suas adversus ceteros praestare non recuset.
</p>


<p>
Dig. 19.2.48pr.
</p>

<p>
Marcellus  8 Dig. 
</p>

<p>
Si cui locaverim faciendum quod ego conduxeram, constabit habere me ex locato actionem.
</p>


<p>
Dig. 19.2.48.1
</p>

<p>
Marcellus  8 Dig. 
</p>

<p>
Qui servum conductum vel aliam rem non immobilem non restituit, quanti in litem iuratum fuerit damnabitur.
</p>


<p>
Dig. 19.2.49pr.
</p>

<p>
Modestinus  6 excus.
</p>

<p>
Ohi epitropoi genomenoi y kouratores prin ektisai ta tys kydemonias misvwtai kaisaros genesvai kwluontai: kan tis apokruqamenos touto proselvy ty misvwsei twn tou kaisaros xwriwn, hws parapoiysas kolazetai: touto ekeleusen ho autokratwr sebyros.
</p>


<p>
Dig. 19.2.49.1
</p>

<p>
Modestinus  6 excus.
</p>

<p>
Kata tauta de kai ohi xeirizontes epitropas y kouratorias eisin kekwlumenoi misvousvai kai para tou tamieiou xwria.
</p>


<p>
Dig. 19.2.50
</p>

<p>
Modestinus  10 pand.
</p>

<p>
Si ignorans quis militi quasi pagano locaverit, exigere illum posse probandum est: non enim contemnit disciplinam, qui ignoravit militem.
</p>


<p>
Dig. 19.2.51pr.
</p>

<p>
Iavolenus  11 epist.
</p>

<p>
Ea lege fundum locavi, ut, si non ex lege coleretur, relocare eum mihi liceret et quo minoris locassem, hoc mihi praestaretur, nec convenit, ut, si pluris locassem, hoc tibi praestaretur, et cum nemo fundum colebat, pluris tamen locavi: quaero, an hoc ipsum praestare debeam. respondit: in huiusmodi obligationibus id maxime spectare debemus, quod inter utramque partem convenit: videtur autem in hac specie id silentio convenisse, ne quid praestaretur, si ampliore pecunia fundus esset locatus, id est ut haec conventio pro locatore tantummodo interponeretur.
</p>


<p>
Dig. 19.2.51.1
</p>

<p>
Iavolenus  11 epist.
</p>

<p>
Locavi opus faciendum ita, ut pro opere redemptori certam mercedem in dies singulos darem: opus vitiosum factum est: an ex locato agere possim? respondit: si ita opus locasti, ut bonitas eius tibi a conductore adprobaretur, tametsi convenit, ut in singulas operas certa pecunia daretur, praestari tamen tibi a conductore debet, si id opus vitiosum factum est: non enim quicquam interest, utrum uno pretio opus an in singulas operas collocatur, si modo universitas consummationis ad conductorem pertinuit. poterit itaque ex locato cum eo agi, qui vitiosum opus fecerit. nisi si ideo in operas singulas merces constituta erit, ut arbitrio domini opus efficeretur: tum enim nihil conductor praestare domino de bonitate operis videtur.
</p>


<p>
Dig. 19.2.52
</p>

<p>
Pomponius  31 ad q. muc.
</p>

<p>
Si decem tibi locem fundum, tu autem existimes quinque te conducere, nihil agitur: sed et si ego minoris me locare sensero, tu pluris te conducere, utique non pluris erit conductio, quam quanti ego putavi.
</p>


<p>
Dig. 19.2.53
</p>

<p>
Papinianus  11 resp.
</p>

<p>
Qui fideiussor exstitit apud mancipem pro colono publicorum praediorum, quae manceps ei colono locavit, rei publicae non tenetur: sed fructus in eadem causa pignoris manent.
</p>


<p>
Dig. 19.2.54pr.
</p>

<p>
Paulus  5 resp.
</p>

<p>
Quaero, an fideiussor conductionis etiam in usuras non illatarum pensionem nomine teneatur nec prosint ei constitutiones, quibus cavetur eos, qui pro aliis pecuniam exsolvunt, sortis solummodo damnum agnoscere oportere. paulus respondit, si in omnem causam conductionis etiam fideiussor se obligavit, eum quoque exemplo coloni tardius illatarum per moram coloni pensionum praestare debere usuras: usurae enim in bonae fidei iudiciis etsi non tam ex obligatione proficiscantur quam ex officio iudicis applicentur, tamen, cum fideiussor in omnem causam se applicuit, aequum videtur ipsum quoque agnoscere onus usurarum, ac si ita fideiussisset: " in quantum illum condemnari ex bona fide oportebit, tantum fide tua esse iubes?" vel ita: " indemnem me praestabis?"
</p>


<p>
Dig. 19.2.54.1
</p>

<p>
Paulus  5 resp.
</p>

<p>
Inter locatorem fundi et conductorem convenit, ne intra tempora locationis seius conductor de fundo invitus repelleretur et, si pulsatus esset, poenam decem praestet titius locator seio conductori: vel seius conductor titio, si intra tempora locationis discedere vellet, aeque decem titio locatori praestare vellet: quod invicem de se stipulati sunt. quaero, cum seius conductor biennii continui pensionem non solveret, an sine metu poenae expelli possit. paulus respondit, quamvis nihil expressum sit in stipulatione poenali de solutione pensionum, tamen verisimile esse ita convenisse de non expellendo colono intra tempora praefinita, si pensionibus paruerit et ut oportet coleret: et ideo, si poenam petere coeperit is qui pensionibus satis non fecit, profuturam locatori doli exceptionem.
</p>


<p>
Dig. 19.2.54.2
</p>

<p>
Paulus  5 resp.
</p>

<p>
Paulus respondit servum, qui aestimatus colonae adscriptus est, ad periculum colonae pertinebit et ideo aestimationem huius defuncti ab herede colonae praestari oportere.
</p>


<p>
Dig. 19.2.55pr.
</p>

<p>
Paulus  2 sent.
</p>

<p>
Dominus horreorum effractis et compilatis horreis non tenetur, nisi custodiam eorum recepit: servi tamen eius cum quo contractum est propter aedificiorum notitiam in quaestionem peti possunt.
</p>


<p>
Dig. 19.2.55.1
</p>

<p>
Paulus  2 sent.
</p>

<p>
In conducto fundo si conductor sua opera aliquid necessario vel utiliter auxerit vel aedificaverit vel instituerit, cum id non convenisset, ad recipienda ea quae impendit ex conducto cum domino fundi experiri potest.
</p>


<p>
Dig. 19.2.55.2
</p>

<p>
Paulus  2 sent.
</p>

<p>
Qui contra legem conductionis fundum ante tempus sine iusta ac probabili causa deseruerit, ad solvendas totius temporis pensiones ex conducto conveniri potest, quatenus locatori in id quod eius interest indemnitas servetur.
</p>


<p>
Dig. 19.2.56
</p>

<p>
Paulus  l.S. de off. praef. vig.
</p>

<p>
Cum domini horreorum insularumque desiderant diu non apparentibus nec eius temporis pensiones exsolventibus conductoribus aperire et ea quae ibi sunt describere, a publicis personis quorum interest audiendi sunt. tempus autem in huiusmodi re biennii debet observari.
</p>


<p>
Dig. 19.2.57
</p>

<p>
Iavolenus  9 ex post. lab.
</p>

<p>
Qui domum habebat, aream iniunctam ei domui vicino proximo locaverat: is vicinus cum aedificaret in suo, terram in eam aream amplius quam fundamenta caementicia locatoris erant congessit, et ea terra adsiduis pluviis inundata, ita parieti eius qui locaverat umore praestituto madefacto, aedificia corruerunt. labeo ex locato tantummodo actionem esse ait, quia non ipsa congestio, sed umor ex ea congestione postea damno fuerit, damni autem iniuriae actio ob ea ipsa sit, per quae, non extrinsecus alia causa oblata, damno quis adfectus est: hoc probo.
</p>


<p>
Dig. 19.2.58pr.
</p>

<p>
Labeo  4 post. a iav. epit.
</p>

<p>
Insulam uno pretio totam locasti et eam vendidisti ita, ut emptori mercedes inquilinorum accederent. quamvis eam conductor maiore pretio locaret, tamen id emptori accedit, quod tibi conductor debeat.
</p>


<p>
Dig. 19.2.58.1
</p>

<p>
Labeo  4 post. a iav. epit.
</p>

<p>
In operis locatione non erat dictum, ante quam diem effici deberet: deinde, si ita factum non esset, quanti locatoris interfuisset, tantam pecuniam conductor promiserat. eatenus eam obligationem contrahi puto, quatenus vir bonus de spatio temporis aestimasset, quia id actum apparet esse, ut eo spatio absolveretur, sine quo fieri non possit.
</p>


<p>
Dig. 19.2.58.2
</p>

<p>
Labeo  4 post. a iav. epit.
</p>

<p>
Quidam in municipio balineum praestandum annuis viginti nummis conduxerat et ad refectionem fornacis fistularum similiumque rerum centum nummi ut praestarentur ei, convenerat: conductor centum nummos petebat. ita ei deberi dico, si in earum rerum refectionem eam pecuniam impendi satisdaret.
</p>


<p>
Dig. 19.2.59
</p>

<p>
Iavolenus  5 lab. post.
</p>

<p>
Marcius domum faciendam a flacco conduxerat: deinde operis parte effecta terrae motu concussum erat aedificium. massurius sabinus, si vi naturali, veluti terrae motu hoc acciderit, flacci esse periculum.
</p>


<p>
Dig. 19.2.60pr.
</p>

<p>
Labeo  5 post. a iav. epit.
</p>

<p>
Cum in plures annos domus locata est, praestare locator debet, ut non solum habitare conductor ex calendis illis cuiusque anni, sed etiam locare habitatori si velit suo tempore possit. itaque si ea domus ex kalendis ianuariis fulta in kalendis iuniis permansisset, ita ut nec habitare quisquam nec ostendere alicui posset, nihil locatori conductorem praestaturum, adeo ut nec cogi quidem posset ex kalendis iuliis refecta domu habitare, nisi si paratus fuisset locator commodam domum ei ad habitandum dare.
</p>


<p>
Dig. 19.2.60.1
</p>

<p>
Labeo  5 post. a iav. epit.
</p>

<p>
Heredem coloni, quamvis colonus non est, nihilo minus domino possidere existimo.
</p>


<p>
Dig. 19.2.60.2
</p>

<p>
Labeo  5 post. a iav. epit.
</p>

<p>
Vestimenta tua fullo perdidit et habes unde petas nec repetere vis: agis nihilo minus ex locato cum fullone, sed iudicem aestimaturum, an possis adversus furem magis agere et ab eo tuas res consequi fullonis videlicet sumptibus: sed si hoc tibi impossibile esse perspexerit, tunc fullonem quidem tibi condemnabit, tuas autem actiones te ei praestare compellet.
</p>


<p>
Dig. 19.2.60.3
</p>

<p>
Labeo  5 post. a iav. epit.
</p>

<p>
Lege dicta domus facienda locata erat ita, ut probatio aut improbatio locatoris aut heredis eius esset: redemptor ex voluntate locatoris quaedam in opere permutaverat. respondi opus quidem ex lege dicta non videri factum, sed quoniam ex voluntate locatoris permutatum esset, redemptorem absolvi debere.
</p>


<p>
Dig. 19.2.60.4
</p>

<p>
Labeo  5 post. a iav. epit.
</p>

<p>
Mandavi tibi ut excuteres, quanti villam aedificare velles: renuntiasti mihi ducentorum impensam excutere: certa mercede opus tibi locavi, postea comperi non posse minoris trecentorum eam villam constare: data autem tibi erant centum, ex quibus cum partem impendisses, vetui te opus facere. dixi, si opus facere perseveraveris, ex locato tecum agere, ut pecuniae mihi reliquum restituas.
</p>


<p>
Dig. 19.2.60.5
</p>

<p>
Labeo  5 post. a iav. epit.
</p>

<p>
Messem inspiciente colono, cum alienam esse non ignorares, sustulisti. condicere tibi frumentum dominum posse labeo ait, et ut id faciat, colonum ex conducto cum domino acturum.
</p>


<p>
Dig. 19.2.60.6
</p>

<p>
Labeo  5 post. a iav. epit.
</p>

<p>
Locator horrei propositum habuit se aurum argentum margaritam non recipere suo periculo: deinde cum sciret has res inferri, passus est. proinde eum futurum tibi obligatum dixi, ac si propositum fuit, remissum videtur.
</p>


<p>
Dig. 19.2.60.7
</p>

<p>
Labeo  5 post. a iav. epit.
</p>

<p>
Servum meum mulionem conduxisti: neglegentia eius mulus tuus perit. si ipse se locasset, ex peculio dumtaxat et in rem versum damnum tibi praestaturum dico: sin autem ipse eum locassem, non ultra me tibi praestaturum, quam dolum malum et culpam meam abesse: quod si sine definitione personae mulionem a me conduxisti et ego eum tibi dedissem, cuius neglegentia iumentum perierit, illam quoque culpam me tibi praestaturum aio, quod eum elegissem, qui eiusmodi damno te adficeret.
</p>


<p>
Dig. 19.2.60.8
</p>

<p>
Labeo  5 post. a iav. epit.
</p>

<p>
Vehiculum conduxisti, ut onus tuum portaret et secum iter faceret: id cum pontem transiret, redemptor eius pontis portorium ab eo exigebat: quaerebatur, an etiam pro ipsa sola reda portorium daturus fuerit. puto, si mulio non ignoravit ea se transiturum, cum vehiculum locaret, mulionem praestare debere.
</p>


<p>
Dig. 19.2.60.9
</p>

<p>
Labeo  5 post. a iav. epit.
</p>

<p>
Rerum custodiam, quam horrearius conductoribus praestare deberet, locatorem totorum horreorum horreario praestare non debere puto, nisi si in locando aliter convenerit.
</p>


<p>
Dig. 19.2.61pr.
</p>

<p>
Scaevola  7 Dig. 
</p>

<p>
Colonus, cum lege locationis non esset comprehensum, ut vineas poneret, nihilo minus in fundo vineas instituit et propter earum fructum denis amplius aureis annuis ager locari coeperat. quaesitum est, si dominus istum colonum fundi eiectum pensionum debitarum nomine conveniat, an sumptus utiliter factos in vineis instituendis reputare possit opposita doli mali exceptione. respondit vel expensas consecuturum vel nihil amplius praestaturum.
</p>


<p>
Dig. 19.2.61.1
</p>

<p>
Scaevola  7 Dig. 
</p>

<p>
Navem conduxit, ut de provincia cyrenensi aquileiam navigaret olei metretis tribus milibus impositis et frumenti modiis octo milibus certa mercede: sed evenit, ut onerata navis in ipsa provincia novem mensibus retineretur et onus impositum commisso tolleretur. quaesitum est, an vecturas quas convenit a conductore secundum locationem exigere navis possit. respondit secundum ea quae proponerentur posse.
</p>


<p>
Dig. 19.2.62
</p>

<p>
Labeo  1 pith.
</p>

<p>
Si rivum, quem faciendum conduxeras et feceras, antequam eum probares, labes corrumpit, tuum periculum est. paulus: immo si soli vitio id accidit, locatoris erit periculum, si operis vitio accidit, tuum erit detrimentum.
</p>

<p class=shortborder></p>

<p>
<b>Dig. 19.3.0. De aestimatoria.</b>
</p>

<p>
Dig. 19.3.1pr.
</p>

<p>
Ulpianus  32 ad ed.
</p>

<p>
Actio de aestimato proponitur tollendae dubitationis gratia: fuit enim magis dubitatum, cum res aestimata vendenda datur, utrum ex vendito sit actio propter aestimationem, an ex locato, quasi rem vendendam locasse videor, an ex conducto, quasi operas conduxissem, an mandati. melius itaque visum est hanc actionem proponi: quotiens enim de nomine contractus alicuius ambigeretur, conveniret tamen aliquam actionem dari, dandam aestimatoriam praescriptis verbis actionem: est enim negotium civile gestum et quidem bona fide. quare omnia et hic locum habent, quae in bonae fidei iudiciis diximus.
</p>


<p>
Dig. 19.3.1.1
</p>

<p>
Ulpianus  32 ad ed.
</p>

<p>
Aestimatio autem periculum facit eius qui suscepit: aut igitur ipsam rem debebit incorruptam reddere aut aestimationem de qua convenit.
</p>


<p>
Dig. 19.3.2
</p>

<p>
Paulus  30 ad ed.
</p>

<p>
Haec actio utilis est et si merces intervenit.
</p>

<p class=shortborder></p>

<p>
<b>Dig. 19.4.0. De rerum permutatione.</b>
</p>

<p>
Dig. 19.4.1pr.
</p>

<p>
Paulus  32 ad ed.
</p>

<p>
Sicut aliud est vendere, aliud emere, alius emptor, alius venditor, ita pretium aliud, aliud merx. at in permutatione discerni non potest, uter emptor vel uter venditor sit, multumque differunt praestationes. emptor enim, nisi nummos accipientis fecerit, tenetur ex vendito, venditori sufficit ob evictionem se obligare possessionem tradere et purgari dolo malo, itaque, si evicta res non sit, nihil debet: in permutatione vero si utrumque pretium est, utriusque rem fieri oportet, si merx, neutrius. sed cum debeat et res et pretium esse, non potest permutatio emptio venditio esse, quoniam non potest inveniri, quid eorum merx et quid pretium sit, nec ratio patitur, ut una eademque res et veneat et pretium sit emptionis.
</p>


<p>
Dig. 19.4.1.1
</p>

<p>
Paulus  32 ad ed.
</p>

<p>
Unde si ea res, quam acceperim vel dederim, postea evincatur, in factum dandam actionem respondetur.
</p>


<p>
Dig. 19.4.1.2
</p>

<p>
Paulus  32 ad ed.
</p>

<p>
Item emptio ac venditio nuda consentientium voluntate contrahitur, permutatio autem ex re tradita initium obligationi praebet: alioquin si res nondum tradita sit, nudo consensu constitui obligationem dicemus, quod in his dumtaxat receptum est, quae nomen suum habent, ut in emptione venditione, conductione, mandato.
</p>


<p>
Dig. 19.4.1.3
</p>

<p>
Paulus  32 ad ed.
</p>

<p>
Ideoque pedius ait alienam rem dantem nullam contrahere permutationem.
</p>


<p>
Dig. 19.4.1.4
</p>

<p>
Paulus  32 ad ed.
</p>

<p>
Igitur ex altera parte traditione facta si alter rem nolit tradere, non in hoc agemus ut res tradita nobis reddatur, sed in id quod interest nostra illam rem accepisse, de qua convenit: sed ut res contra nobis reddatur, condictioni locus est quasi re non secuta.
</p>


<p>
Dig. 19.4.2
</p>

<p>
Paulus  5 ad plaut.
</p>

<p>
Aristo ait, quoniam permutatio vicina esset emptioni, sanum quoque furtis noxisque solutum et non esse fugitivum servum praestandum, qui ex causa daretur.
</p>

<p class=shortborder></p>

<p>
<b>Dig. 19.5.0. De praescriptis verbis et in factum actionibus.</b>
</p>

<p>
Dig. 19.5.1pr.
</p>

<p>
Papinianus  8 quaest.
</p>

<p>
Nonnumquam evenit, ut cessantibus iudiciis proditis et vulgaribus actionibus, cum proprium nomen invenire non possumus, facile descendemus ad eas, quae in factum appellantur. sed ne res exemplis egeat, paucis agam.
</p>


<p>
Dig. 19.5.1.1
</p>

<p>
Papinianus  8 quaest.
</p>

<p>
Domino mercium in magistrum navis, si sit incertum, utrum navem conduxerit an merces vehendas locaverit, civilem actionem in factum esse dandam labeo scribit.
</p>


<p>
Dig. 19.5.1.2
</p>

<p>
Papinianus  8 quaest.
</p>

<p>
Item si quis pretii explorandi gratia rem tradat, neque depositum neque commodatum erit, sed non exhibita fide in factum civilis subicitur actio.
</p>


<p>
Dig. 19.5.2
</p>

<p>
Celsus  8 Dig. 
</p>

<p>
( nam cum deficiant vulgaria atque usitata actionum nomina, praescriptis verbis agendum est)
</p>


<p>
Dig. 19.5.3
</p>

<p>
Iulianus  14 Dig. 
</p>

<p>
In quam necesse est confugere, quotiens contractus existunt, quorum appellationes nullae iure civili proditae sunt.
</p>


<p>
Dig. 19.5.4
</p>

<p>
Ulpianus  30 ad sab.
</p>

<p>
Natura enim rerum conditum est, ut plura sint negotia quam vocabula.
</p>


<p>
Dig. 19.5.5pr.
</p>

<p>
Paulus  5 quaest.
</p>

<p>
Naturalis meus filius servit tibi et tuus filius mihi: convenit inter nos, ut et tu meum manumitteres et ego tuum: ego manumisi, tu non manumisisti: qua actione mihi teneris, quaesitum est. in hac quaestione totius ob rem dati tractatus inspici potest. qui in his competit speciebus: aut enim do tibi ut des, aut do ut facias, aut facio ut des, aut facio ut facias: in quibus quaeritur, quae obligatio nascatur.
</p>


<p>
Dig. 19.5.5.1
</p>

<p>
Paulus  5 quaest.
</p>

<p>
Et si quidem pecuniam dem, ut rem accipiam, emptio et venditio est: sin autem rem do, ut rem accipiam, quia non placet permutationem rerum emptionem esse, dubium non est nasci civilem obligationem, in qua actione id veniet, non ut reddas quod acceperis, sed ut damneris mihi, quanti interest mea illud de quo convenit accipere: vel si meum recipere velim, repetatur quod datum est, quasi ob rem datum re non secuta. sed si scyphos tibi dedi, ut stichum mihi dares, periculo meo stichus erit ac tu dumtaxat culpam praestare debes. explicitus est articulus ille do ut des.
</p>


<p>
Dig. 19.5.5.2
</p>

<p>
Paulus  5 quaest.
</p>

<p>
At cum do ut facias, si tale sit factum, quod locari solet, puta ut tabulam pingas, pecunia data locatio erit, sicut superiore casu emptio: si rem do, non erit locatio, sed nascetur vel civilis actio in hoc quod mea interest vel ad repetendum condictio. quod si tale est factum, quod locari non possit, puta ut servum manumittas, sive certum tempus adiectum est, intra quod manumittatur idque, cum potuisset manumitti, vivo servo transierit, sive finitum non fuit et tantum temporis consumptum sit, ut potuerit debueritque manumitti, condici ei potest vel praescriptis verbis agi: quod his quae diximus convenit. sed si dedi tibi servum, ut servum tuum manumitteres, et manumissisti et is quem dedi evictus est, si sciens dedi, de dolo in me dandam actionem iulianus scribit, si ignorans, in factum civilem.
</p>


<p>
Dig. 19.5.5.3
</p>

<p>
Paulus  5 quaest.
</p>

<p>
Quod si faciam ut des et posteaquam feci, cessas dare, nulla erit civilis actio, et ideo de dolo dabitur.
</p>


<p>
Dig. 19.5.5.4
</p>

<p>
Paulus  5 quaest.
</p>

<p>
Sed si facio ut facias, haec species tractatus plures recipit. nam si pacti sumus, ut tu a meo debitore carthagine exigas, ego a tuo romae, vel ut tu in meo, ego in tuo solo aedificem, et ego aedificavi et tu cessas, in priorem speciem mandatum quodammodo intervenisse videtur, sine quo exigi pecunia alieno nomine non potest: quamvis enim et impendia sequantur, tamen mutuum officium praestamus et potest mandatum ex pacto etiam naturam suam excedere ( possum enim tibi mandare, ut et custodiam mihi praestes et non plus impendas in exigendo quam decem): et si eandem quantitatem impenderemus, nulla dubitatio est. sin autem alter fecit, ut et hic mandatum intervenisse videatur, quasi refundamus invicem impensas: neque enim de re tua tibi mando. sed tutius erit et in insulis fabricandis et in debitoribus exigendis praescriptis verbis dari actionem, quae actio similis erit mandati actioni, quemadmodum in superioribus casibus locationi et emptioni.
</p>


<p>
Dig. 19.5.5.5
</p>

<p>
Paulus  5 quaest.
</p>

<p>
Si ergo haec sunt, ubi de faciendo ab utroque convenit, et in proposita quaestione idem dici potest et necessario sequitur, ut eius fiat condemnatio, quanti interest mea servum habere quem manumisi. an deducendum erit, quod libertum habeo? sed hoc non potest aestimari.
</p>


<p>
Dig. 19.5.6
</p>

<p>
Nerva  1 resp.
</p>

<p>
Insulam hoc modo, ut aliam insulam reficeres, vendidi. respondit nullam esse venditionem, sed civili intentione incerti agendum est.
</p>


<p>
Dig. 19.5.7
</p>

<p>
Papinianus  2 quaest.
</p>

<p>
Si tibi decem dedero, ut stichum manumittas, et cessaveris, confestim agam praescriptis verbis, ut solvas quanti mea interest: aut, si nihil interest, condicam tibi, ut decem reddas.
</p>


<p>
Dig. 19.5.8
</p>

<p>
Papinianus  27 quaest.
</p>

<p>
Si dominus servum, cum furto argueretur, quaestionis habendae causa aestimatum dedisset neque de eo compertum fuisset et is non redderetur, eo nomine civiliter agi posse, licet aliquo casu servum retenturus esset, qui traditum accepisset. potest enim retinere servum, sive dominus pro eo pecuniam elegisset sive in admisso deprehensus fuisset: tunc enim et datam aestimationem reddi a domino oportere. sed quaesitum est, qua actione pecunia, si eam dominus elegisset, peti posset. dixi, tametsi quod inter eos ageretur verbis quoque stipulationis conclusum non fuisset, si tamen lex contractus non lateret, praescriptis verbis incerti et hic agi posse, nec videri nudum pactum intervenisse, quotiens certa lege dari probaretur.
</p>


<p>
Dig. 19.5.9
</p>

<p>
Papinianus  11 resp.
</p>

<p>
Ob eam causam accepto liberatus, ut nomen titii debitoris delegaret, si fidem contractus non impleat, incerti actione tenebitur. itaque iudicis officio non vetus obligatio restaurabitur, sed promissa praestabitur aut condemnatio sequetur.
</p>


<p>
Dig. 19.5.10
</p>

<p>
Iavolenus  13 epist.
</p>

<p>
Partis tertiae usum fructum legavit: heredis bona ab eius creditoribus distracta sunt et pecuniam, quae ex aestimatione partis tertiae fiebat, mulier accepit fruendi causa et per ignorantiam stipulatio praetermissa est. quaero, an ab herede mulieris pecunia, quae fruendi causa data est, repeti possit, et qua actione. respondi in factum actionem dari debere.
</p>


<p>
Dig. 19.5.11
</p>

<p>
Pomponius  39 ad q. muc.
</p>

<p>
Quia actionum non plenus numerus esset, ideo plerumque actiones in factum desiderantur. sed et eas actiones, quae legibus proditae sunt, si lex iusta ac necessaria sit, supplet praetor in eo quod legi deest: quod facit in lege aquilia reddendo actiones in factum accommodatas legi aquiliae, idque utilitas eius legis exigit.
</p>


<p>
Dig. 19.5.12
</p>

<p>
Proculus  11 epist.
</p>

<p>
Si vir uxori suae fundos vendidit et in venditione comprehensum est convenisse inter eos, si ea nupta ei esse desisset, ut eos fundos si ipse vellet, eodem pretio mulier transcriberet viro: in factum existimo iudicium esse reddendum idque et in aliis personis observandum.
</p>


<p>
Dig. 19.5.13pr.
</p>

<p>
Ulpianus  30 ad sab.
</p>

<p>
Si tibi rem vendendam certo pretio dedissem, ut, quo pluris vendidisses, tibi haberes, placet neque mandati neque pro socio esse actionem, sed in factum quasi alio negotio gesto, quia et mandata gratuita esse debent, et societas non videtur contracta in eo, qui te non admisit socium distractionis, sed sibi certum pretium excepit.
</p>


<p>
Dig. 19.5.13.1
</p>

<p>
Ulpianus  30 ad sab.
</p>

<p>
Iulianus libro undecimo digestorum scribit, si tibi areae meae dominium dedero, ut insula aedificata partem mihi reddas, neque emptionem esse, quia pretii loco partem rei meae recipio, neque mandatum, quia non est gratuitum, neque societatem, quia nemo societatem contrahendo rei suae dominus esse desinit. sed si puerum docendum vel pecus pascendum tibi dedero vel puerum nutriendum ita, ut, si post certos annos venisset, pretium inter nos communicaretur, abhorrere haec ab area eo, quod hic dominus esse non desinit qui prius fuit: competit igitur pro socio actio. sed si forte puerum dominii tui fecero, idem se quod in area dicturum, quia dominium desinit ad primum dominum pertinere. quid ergo est? in factum putat actionem iulianus dandam, id est praescriptis verbis. ergo si quis areae dominium non transtulerit, sed passus sit te sic aedificare, ut communicaretur vel ipsa vel pretium, erit societas. idemque et si partis areae dominium transtulerit, partis non, et eadem lege aedificare passus sit.
</p>


<p>
Dig. 19.5.14pr.
</p>

<p>
Ulpianus  41 ad sab.
</p>

<p>
Qui servandarum mercium suarum causa alienas merces in mare proiecit, nulla tenetur actione: sed si sine causa id fecisset, in factum, si dolo, de dolo tenetur.
</p>


<p>
Dig. 19.5.14.1
</p>

<p>
Ulpianus  41 ad sab.
</p>

<p>
Sed et si servum quis alienum spoliaverit isque frigore mortuus sit, de vestimentis quidem furti agi poterit, de servo vero in factum agendum criminali poena adversus eum servata.
</p>


<p>
Dig. 19.5.14.2
</p>

<p>
Ulpianus  41 ad sab.
</p>

<p>
Sed et si calicem argenteum quis alienum in profundum abiecerit damni dandi causa, non lucri faciendi, pomponius libro septimo decimo ad sabinum scripsit neque furti neque damni iniuriae actionem esse, in factum tamen agendum.
</p>


<p>
Dig. 19.5.14.3
</p>

<p>
Ulpianus  41 ad sab.
</p>

<p>
Si glans ex arbore tua in meum fundum cadat eamque ego immisso pecore depascam: aristo scribit non sibi occurrere legitimam actionem, qua experiri possim: nam neque ex lege duodecim tabularum de pastu pecoris ( quia non in tuo pascitur) neque de pauperie neque de damni iniuriae agi posse: in factum itaque erit agendum.
</p>


<p>
Dig. 19.5.15
</p>

<p>
Ulpianus  42 ad sab.
</p>

<p>
Solent, qui noverunt servos fugitivos alicubi celari, indicare eos dominis ubi celentur: quae res non facit eos fures. solent etiam mercedem huius rei accipere et sic indicare, nec videtur illicitum esse hoc quod datur. quare qui accepit, quia ob causam accepit nec improbam causam, non timet condictionem. quod si solutum quidem nihil est, sed pactio intercessit ob indicium, hoc est ut, si indicasset adprehensusque esset fugitivus, certum aliquid daretur, videamus, an possit agere. et quidem conventio ista non est nuda, ut quis dicat ex pacto actionem non oriri, sed habet in se negotium aliquod: ergo civilis actio oriri potest, id est praescriptis verbis. nisi si quis et in hac specie de dolo actionem competere dicat, ubi dolus aliquis arguatur.
</p>


<p>
Dig. 19.5.16pr.
</p>

<p>
Pomponius  22 ad sab.
</p>

<p>
Permisisti mihi cretam eximere de agro tuo ita, ut eum locum, unde exemissem, replerem: exemi nec repleo: quaesitum est, quam habeas actionem. sed certum est civilem actionem incerti competere: si autem vendidisti cretam, ex vendito ages. quod si post exemptionem cretae replevero nec patieris me cretam tollere tu, agam ad exhibendum, quia mea facta est, cum voluntate tua exempta sit.
</p>


<p>
Dig. 19.5.16.1
</p>

<p>
Pomponius  22 ad sab.
</p>

<p>
Permisisti mihi, ut sererem in fundo tuo et fructus tollerem: sevi nec pateris me fructus tollere. nullam iuris civilis actionem esse aristo ait: an in factum dari debeat, deliberari posse: sed erit de dolo.
</p>


<p>
Dig. 19.5.17pr.
</p>

<p>
Ulpianus  28 ad ed.
</p>

<p>
Si gratuitam tibi habitationem dedero, an commodati agere possim? et vivianus ait posse: sed est tutius praescriptis verbis agere.
</p>


<p>
Dig. 19.5.17.1
</p>

<p>
Ulpianus  28 ad ed.
</p>

<p>
Si margarita tibi aestimata dedero, ut aut eadem mihi adferres aut pretium eorum, deinde haec perierint ante venditionem, cuius periculum sit? et ait labeo, quod et pomponius scripsit, si quidem ego te venditor rogavi, meum esse periculum: si tu me, tuum: si neuter nostrum, sed dumtaxat consensimus, teneri te hactenus, ut dolum et culpam mihi praestes. actio autem ex hac causa utique erit praescriptis verbis.
</p>


<p>
Dig. 19.5.17.2
</p>

<p>
Ulpianus  28 ad ed.
</p>

<p>
Papinianus libro octavo quaestionum scripsit, si rem tibi inspiciendam dedi et dicas te perdidisse, ita demum mihi praescriptis verbis actio competit, si ignorem ubi sit: nam si mihi liqueat apud te esse, furti agere possum vel condicere vel ad exhibendum agere. secundum haec, si cui inspiciendum dedi sive ipsius causa sive utriusque, et dolum et culpam mihi praestandam esse dico propter utilitatem, periculum non: si vero mei dumtaxat causa datum est, dolum solum, quia prope depositum hoc accedit.
</p>


<p>
Dig. 19.5.17.3
</p>

<p>
Ulpianus  28 ad ed.
</p>

<p>
Si, cum unum bovem haberem et vicinus unum, placuerit inter nos, ut per denos dies ego ei et ille mihi bovem commodaremus, ut opus faceret, et apud alterum bos periit, commodati non competit actio, quia non fuit gratuitum commodatum, verum praescriptis verbis agendum est.
</p>


<p>
Dig. 19.5.17.4
</p>

<p>
Ulpianus  28 ad ed.
</p>

<p>
Si, cum mihi vestimenta venderes, rogavero, ut ea apud me relinquas, ut peritioribus ostenderem, mox haec perierint vi ignis aut alia maiore, periculum me minime praestaturum: ex quo apparet utique custodiam ad me pertinere.
</p>


<p>
Dig. 19.5.17.5
</p>

<p>
Ulpianus  28 ad ed.
</p>

<p>
Si quis sponsionis causa anulos acceperit nec reddit victori, praescriptis verbis actio in eum competit: nec enim recipienda est sabini opinio, qui condici et furti agi ex hac causa putat: quemadmodum enim rei nomine, cuius neque possessionem neque dominium victor habuit, aget furti? plane si inhonesta causa sponsionis fuit, si anuli dumtaxat repetitio erit.
</p>


<p>
Dig. 19.5.18
</p>

<p>
Ulpianus  30 ad ed.
</p>

<p>
Si apud te pecuniam deposuerim, ut dares titio, si fugitivum meum reduxisset, nec dederis, quia non reduxit: si pecuniam mihi non reddas, melius est praescriptis verbis agere: non enim ambo pecuniam ego et fugitivarius deposuimus, ut quasi apud sequestrem sit depositum.
</p>


<p>
Dig. 19.5.19pr.
</p>

<p>
Ulpianus  31 ad ed.
</p>

<p>
Rogasti me, ut tibi nummos mutuos darem: ego cum non haberem, dedi tibi rem vendendam, ut pretio utereris. si non vendidisti aut vendidisti quidem, pecuniam autem non accepisti mutuam, tutius est ita agere, ut labeo ait, praescriptis verbis, quasi negotio quodam inter nos gesto proprii contractus.
</p>


<p>
Dig. 19.5.19.1
</p>

<p>
Ulpianus  31 ad ed.
</p>

<p>
Si praedium pro te obligavero, deinde placuerit inter nos, ut mihi fideiussorem praestares, nec facias, melius esse dico praescriptis verbis agi, nisi merces intervenit: nam si intervenit, ex locato esse actionem.
</p>


<p>
Dig. 19.5.20pr.
</p>

<p>
Ulpianus  32 ad ed.
</p>

<p>
Apud labeonem quaeritur, si tibi equos venales experiendos dedero, ut, si in triduo displicuissent, redderes, tuque desultor in his cucurreris et viceris, deinde emere nolueris, an sit adversus te ex vendito actio. et puto verius esse praescriptis verbis agendum: nam inter nos hoc actum, ut experimentum gratuitum acciperes, non ut etiam certares.
</p>


<p>
Dig. 19.5.20.1
</p>

<p>
Ulpianus  32 ad ed.
</p>

<p>
Item apud melam quaeritur, si mulas tibi dedero ut experiaris et, si placuissent, emeres, si displicuissent, ut in dies singulos aliquid praestares, deinde mulae a grassatoribus fuerint ablatae intra dies experimenti, quid esset praestandum, utrum pretium et merces an merces tantum. et ait mela interesse, utrum emptio iam erat contracta an futura, ut, si facta, pretium petatur, si futura, merces petatur: sed non exprimit de actionibus. puto autem, si quidem perfecta fuit emptio, competere ex vendito actionem, si vero nondum perfecta esset, actionem talem qualem adversus desultorem dari.
</p>


<p>
Dig. 19.5.20.2
</p>

<p>
Ulpianus  32 ad ed.
</p>

<p>
Si, cum emere argentum velles, vascularius ad te detulerit et reliquerit et, cum displicuisset tibi, servo tuo referendum dedisti et sine dolo malo et culpa tua perierit, vascularii esse detrimentum, quia eius quoque causa sit missum. certe culpam eorum, quibus custodiendum perferendumve dederis, praestare te oportere labeo ait, et puto praescriptis verbis actionem in hoc competere.
</p>


<p>
Dig. 19.5.21
</p>

<p>
Ulpianus  2 disp.
</p>

<p>
Quotiens deficit actio vel exceptio, utilis actio vel exceptio est.
</p>


<p>
Dig. 19.5.22
</p>

<p>
Gaius  10 ad ed. provinc.
</p>

<p>
Si tibi polienda sarciendave vestimenta dederim, si quidem gratis hanc operam te suscipiente, mandati est obligatio, si vero mercede data aut constituta, locationis conductionisque negotium geritur. quod si neque gratis hanc operam susceperis neque protinus aut data aut constituta sit merces, sed eo animo negotium gestum fuerit, ut postea tantum mercedis nomine daretur, quantum inter nos statutum sit, placet quasi de novo negotio in factum dandum esse iudicium, id est praescriptis verbis.
</p>


<p>
Dig. 19.5.23
</p>

<p>
Alfenus  3 Dig.  a paulo epit.
</p>

<p>
Duo secundum tiberim cum ambularent, alter eorum ei, qui secum ambulabat, rogatus anulum ostendit, ut respiceret ^ respicerit^: illi excidit anulus et in tiberim devolutus est. respondit posse agi cum eo in factum actione.
</p>


<p>
Dig. 19.5.24
</p>

<p>
Africanus  8 quaest.
</p>

<p>
Titius sempronio triginta dedit pactique sunt, ut ex reditu eius pecuniae tributum, quod titius pendere deberet, sempronius praestaret computatis usuris semissibus, quantoque minus tributorum nomine praestitum foret, quam earum usurarum quantitas esset, ut id titio restitueret, quod amplius praestitum esset, id ex sorte decederet, aut, si et sortem et usuras summa tributorum excessisset, id quod amplius esset titius sempronio praestaret: neque de ea re ulla stipulatio interposita est. titius consulebat, id quod amplius ex usuris sempronius redegisset, quam tributorum nomine praestitisset, qua actione ab eo consequi possit. respondit pecuniae quidem creditae usuras nisi in stipulationem deductas non deberi: verum in proposito videndum, ne non tam faenerata pecunia intellegi debeat, quam quasi mandatum inter eos contractum, nisi quod ultra semissem consecuturus esset: sed ne ipsius quidem sortis petitionem pecuniae creditae fuisse, quando, si sempronius eam pecuniam sine dolo malo vel amisisset vel vacuam habuisset, dicendum nihil eum eo nomine praestare debuisse. quare tutius esse praescriptis verbis in factum actionem dari, praesertim cum illud quoque convenisset, ut quod amplius praestitum esset, quam ex usuris redigeretur, sorti decederet: quod ipsum ius et causam pecuniae creditae excedat.
</p>


<p>
Dig. 19.5.25
</p>

<p>
Marcianus  3 reg.
</p>

<p>
Si operas fabriles quis servi vice mutua dedisset, ut totidem reciperet, posse eum praescriptis verbis agere, sicuti si paenulas dedisset, ut tunicas acciperet: nec esse hoc contrarium, quod, si per errorem operae indebitae datae sunt, ipsae repeti non possunt. nam aliud dando, ut aliud reddatur, obligari iure gentium possumus: quod autem indebitum datur, aut ipsum repeti debet aut tantundem ex eodem genere, quorum neutro modo operae repeti possunt.
</p>


<p>
Dig. 19.5.26pr.
</p>

<p>
Pomponius  21 ad sab.
</p>

<p>
Si tibi scyphos dedi, ut eosdem mihi redderes, commodati actio est: si, ut pondus argenti redderes quantum in illis esset, tantidem ponderis petitio est per actionem praescriptis verbis, tam boni tamen argenti, quam illi scyphi fuerunt: sed si ut vel hos scyphos vel ut eiusdem ponderis argentum dares, convenit, dicendum est, si quidem tua est electio, scyphos statim tuos fieri et te mihi dare aut scyphos aut argentum utrum malis: quod si mihi permissum est eligere, scyphi ^ scyphos^ tui ^ tuos^ non fient ^ fieri,^ antequam dixero me eos habere nolle.
</p>


<p>
Dig. 19.5.26.1
</p>

<p>
Pomponius  21 ad sab.
</p>

<p>
Quod kalendis &lt;ianuariis?&gt; dari solet medicis et scaenicis, non est merces: itaque si quid in hisce ministeriis aliter fiat quam convenit, non ex locato, sed in factum actio dabitur.
</P>

<p class=border></P>
	
<p>
<table border=0 cellspacing=15 cellpadding=0 align=Center>
<tr>
	<td><a href="/ius.html">Ius Romanum</A>
	<td><a href="/justinian.html">Justinian</A>
	<td><a href="/index.html">The Latin Library</A>
	<td><a href="/classics.html">The Classics Page</A>
</TABLE>
</p>

</BODY></HTML>