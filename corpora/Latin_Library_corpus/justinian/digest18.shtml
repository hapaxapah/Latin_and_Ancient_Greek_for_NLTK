<html>
	<head>
		<title>
			Digest of Justinian: Liber XVIII
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>OMINI NOSTRI SACRATISSIMI PRINCIPIS IUSTINIANI IURIS ENUCLEATI EX OMNI VETERE IURE COLLECTI DIGESTORUM SEU PANDECTARUM
</p>

<p class=border></P>

<p>
<div align="center">LIBER DUODEVICESIMUS</div>
</p>

<p>
Dig. 18.1.0. De contrahenda emptione et de pactis inter emptorem et venditorem compositis et quae res venire non possunt.
<br>
Dig. 18.2.0. De in diem addictione.
<br>
Dig. 18.3.0. De lege commissoria.
<br>
Dig. 18.4.0. De hereditate vel actione vendita.
<br>
Dig. 18.5.0. De rescindenda venditione et quando licet ab emptione discedere.
<br>
Dig. 18.6.0. De periculo et commodo rei venditae.
<br>
Dig. 18.7.0. De servis exportandis: vel si ita mancipium venierit ut manumittatur vel contra.
<br>
Dig. 18.1.0. De contrahenda emptione et de pactis inter emptorem et venditorem compositis et quae res venire non possunt.
<br>
Dig. 18.2.0. De in diem addictione.
<br>
Dig. 18.3.0. De lege commissoria.
<br>
Dig. 18.4.0. De hereditate vel actione vendita.
<br>
Dig. 18.5.0. De rescindenda venditione et quando licet ab emptione discedere.
<br>
Dig. 18.6.0. De periculo et commodo rei venditae.
<br>
Dig. 18.7.0. De servis exportandis: vel si ita mancipium venierit ut manumittatur vel contra. 
</P>

<p class=border></P>

<p>
<b>Dig. 18.1.0. De contrahenda emptione et de pactis inter emptorem et venditorem compositis et quae res venire non possunt.</b>
</p>

<p>
Dig. 18.1.1pr.
</p>

<p>
Paulus  33 ad ed.
</p>

<p>
Origo emendi vendendique a permutationibus coepit. olim enim non ita erat nummus neque aliud merx, aliud pretium vocabatur, sed unusquisque secundum necessitatem temporum ac rerum utilibus inutilia permutabat, quando plerumque evenit, ut quod alteri superest alteri desit. sed quia non semper nec facile concurrebat, ut, cum tu haberes quod ego desiderarem, invicem haberem quod tu accipere velles, electa materia est, cuius publica ac perpetua aestimatio difficultatibus permutationum aequalitate quantitatis subveniret. eaque materia forma publica percussa usum dominiumque non tam ex substantia praebet quam ex quantitate nec ultra merx utrumque, sed alterum pretium vocatur.
</p>


<p>
Dig. 18.1.1.1
</p>

<p>
Paulus  33 ad ed.
</p>

<p>
Sed an sine nummis venditio dici hodieque possit, dubitatur, veluti si ego togam dedi, ut tunicam acciperem. sabinus et cassius esse emptionem et venditionem putant: nerva et proculus permutationem, non emptionem hoc esse. sabinus homero teste utitur, qui exercitum graecorum aere ferro hominibusque vinum emere refert, illis versibus:  enven ar' oinizonto karykomowntes axaioi alloi men xalkw, alloi d' aivwni sidyrw, alloi de hrinois, alloi d' autysi boessi, alloi d' andrapodessin. sed hi versus permutationem significare videntur, non emptionem, sicuti illi:  env' aute glaukw kronidys frenas eceleto zeus, hos pros tudeidyn diomydea teuxe ameiben.  magis autem pro hac sententia illud diceretur, quod alias idem poeta dicit:  priato kteatessin heoisin.  sed verior est nervae et proculi sententia: nam ut aliud est vendere, aliud emere, alius emptor, alius venditor, sic aliud est pretium, aliud merx: quod in permutatione discerni non potest, uter emptor, uter venditor sit.
</p>


<p>
Dig. 18.1.1.2
</p>

<p>
Paulus  33 ad ed.
</p>

<p>
Est autem emptio iuris gentium, et ideo consensu peragitur et inter absentes contrahi potest et per nuntium et per litteras.
</p>


<p>
Dig. 18.1.2pr.
</p>

<p>
Ulpianus  1 ad sab.
</p>

<p>
Inter patrem et filium contrahi emptio non potest, sed de rebus castrensibus potest.
</p>


<p>
Dig. 18.1.2.1
</p>

<p>
Ulpianus  1 ad sab.
</p>

<p>
Sine pretio nulla venditio est: non autem pretii numeratio, sed conventio perficit sine scriptis habitam emptionem.
</p>


<p>
Dig. 18.1.3
</p>

<p>
Ulpianus  28 ad sab.
</p>

<p>
Si res ita distracta sit, ut si displicuisset inempta esset, constat non esse sub condicione distractam, sed resolvi emptionem sub condicione.
</p>


<p>
Dig. 18.1.4
</p>

<p>
Pomponius  9 ad sab.
</p>

<p>
Et liberi hominis et loci sacri et religiosi, qui haberi non potest, emptio intellegitur, si ab ignorante emitur,
</p>


<p>
Dig. 18.1.5
</p>

<p>
Paulus  5 ad sab.
</p>

<p>
Quia difficile dinosci potest liber homo a servo.
</p>


<p>
Dig. 18.1.6pr.
</p>

<p>
Pomponius  9 ad sab.
</p>

<p>
Sed celsus filius ait hominem liberum scientem te emere non posse nec cuiuscumque rei si scias alienationem esse: ut sacra et religiosa loca aut quorum commercium non sit, ut publica, quae non in pecunia populi, sed in publico usu habeatur, ut est campus martius.
</p>


<p>
Dig. 18.1.6.1
</p>

<p>
Pomponius  9 ad sab.
</p>

<p>
Si fundus annua bima trima die ea lege venisset, ut, si in diem statutum pecunia soluta non esset, fundus inemptus foret et ut, si interim emptor fundum coluerit fructusque ex eo perceperit, inempto eo facto restituerentur et ut, quanti minoris postea alii venisset, ut id emptor venditori praestaret: ad diem pecunia non soluta placet venditori ex vendito eo nomine actionem esse. nec conturbari debemus, quod inempto fundo facto dicatur actionem ex vendito futuram esse: in emptis enim et venditis potius id quod actum, quam id quod dictum sit sequendum est, et cum lege id dictum sit, apparet hoc dumtaxat actum esse, ne venditor emptori pecunia ad diem non soluta obligatus esset, non ut omnis obligatio empti et venditi utrique solveretur.
</p>


<p>
Dig. 18.1.6.2
</p>

<p>
Pomponius  9 ad sab.
</p>

<p>
Condicio, quae initio contractus dicta est, postea alia pactione immutari potest, sicuti etiam abiri a tota emptione potest, si nondum impleta sunt, quae utrimque praestari debuerunt.
</p>


<p>
Dig. 18.1.7pr.
</p>

<p>
Ulpianus  28 ad sab.
</p>

<p>
Haec venditio servi " si rationes domini computasset arbitrio" condicionalis est: condicionales autem venditiones tunc perficiuntur, cum impleta fuerit condicio. sed utrum haec est venditionis condicio, si ipse dominus putasset suo arbitrio, an vero si arbitrio viri boni? nam si arbitrium domini accipiamus, venditio nulla est, quemadmodum si quis ita vendiderit, si voluerit, vel stipulanti sic spondeat " si voluero, decem dabo": neque enim debet in arbitrium rei conferri, an sit obstrictus. placuit itaque veteribus magis in viri boni arbitrium id collatum videri quam in domini. si igitur rationes potuit accipere nec accepit, vel accepit, fingit autem se non accepisse, impleta condicio emptionis est et ex empto venditor conveniri potest.
</p>


<p>
Dig. 18.1.7.1
</p>

<p>
Ulpianus  28 ad sab.
</p>

<p>
Huiusmodi emptio " quanti tu eum emisti", " quantum pretii in arca habeo", valet: nec enim incertum est pretium tam evidenti venditione: magis enim ignoratur, quanti emptus sit, quam in rei veritate incertum est.
</p>


<p>
Dig. 18.1.7.2
</p>

<p>
Ulpianus  28 ad sab.
</p>

<p>
Si quis ita emerit: " est mihi fundus emptus centum et quanto pluris eum vendidero", valet venditio et statim impletur: habet enim certum pretium centum, augebitur autem pretium, si pluris emptor fundum vendiderit.
</p>


<p>
Dig. 18.1.8pr.
</p>

<p>
Pomponius  9 ad sab.
</p>

<p>
Nec emptio nec venditio sine re quae veneat potest intellegi. et tamen fructus et partus futuri recte ementur, ut, cum editus esset partus, iam tunc, cum contractum esset negotium, venditio facta intellegatur: sed si id egerit venditor, ne nascatur aut fiant, ex empto agi posse.
</p>


<p>
Dig. 18.1.8.1
</p>

<p>
Pomponius  9 ad sab.
</p>

<p>
Aliquando tamen et sine re venditio intellegitur, veluti cum quasi alea emitur. quod fit, cum captum piscium vel avium vel missilium emitur: emptio enim contrahitur etiam si nihil inciderit, quia spei emptio est: et quod missilium nomine eo casu captum est si evictum fuerit, nulla eo nomine ex empto obligatio contrahitur, quia id actum intellegitur.
</p>


<p>
Dig. 18.1.9pr.
</p>

<p>
Ulpianus  28 ad sab.
</p>

<p>
In venditionibus et emptionibus consensum debere intercedere palam est: ceterum sive in ipsa emptione dissentient sive in pretio sive in quo alio, emptio imperfecta est. si igitur ego me fundum emere putarem cornelianum, tu mihi te vendere sempronianum putasti, quia in corpore dissensimus, emptio nulla est. idem est, si ego me stichum, tu pamphilum absentem vendere putasti: nam cum in corpore dissentiatur, apparet nullam esse emptionem.
</p>


<p>
Dig. 18.1.9.1
</p>

<p>
Ulpianus  28 ad sab.
</p>

<p>
Plane si in nomine dissentiamus, verum de corpore constet, nulla dubitatio est, quin valeat emptio et venditio: nihil enim facit error nominis, cum de corpore constat.
</p>


<p>
Dig. 18.1.9.2
</p>

<p>
Ulpianus  28 ad sab.
</p>

<p>
Inde quaeritur, si in ipso corpore non erratur, sed in substantia error sit, ut puta si acetum pro vino veneat, aes pro auro vel plumbum pro argento vel quid aliud argento simile, an emptio et venditio sit. Marcellus scripsit libro sexto digestorum emptionem esse et venditionem, quia in corpus consensum est, etsi in materia sit erratum. ego in vino quidem consentio, quia eadem prope  ousia est, si modo vinum acuit: ceterum si vinum non acuit, sed ab initio acetum fuit, ut embamma, aliud pro alio venisse videtur. in ceteris autem nullam esse venditionem puto, quotiens in materia erratur.
</p>


<p>
Dig. 18.1.10
</p>

<p>
Paulus  5 ad sab.
</p>

<p>
Aliter atque si aurum quidem fuerit, deterius autem quam emptor existimaret: tunc enim emptio valet.
</p>


<p>
Dig. 18.1.11pr.
</p>

<p>
Ulpianus  28 ad sab.
</p>

<p>
Alioquin quid dicemus, si caecus emptor fuit vel si in materia erratur vel in minus perito discernendarum materiarum? in corpus eos consensisse dicemus? et quemadmodum consensit, qui non vidit?
</p>


<p>
Dig. 18.1.11.1
</p>

<p>
Ulpianus  28 ad sab.
</p>

<p>
Quod si ego me virginem emere putarem, cum esset iam mulier, emptio valebit: in sexu enim non est erratum. ceterum si ego mulierem venderem, tu puerum emere existimasti, quia in sexu error est, nulla emptio, nulla venditio est.
</p>


<p>
Dig. 18.1.12
</p>

<p>
Pomponius  31 ad q. muc.
</p>

<p>
In huiusmodi autem quaestionibus personae ementium et vendentium spectari debent, non eorum, quibus adquiritur ex eo contractu actio: nam si servus meus vel filius qui in mea potestate est me praesente suo nomine emat, non est quaerendum, quid ego existimem, sed quid ille qui contrahit.
</p>


<p>
Dig. 18.1.13
</p>

<p>
Pomponius  9 ad sab.
</p>

<p>
Sed si servo meo vel ei cui mandavero vendas sciens fugitivum illo ignorante, me sciente, non teneri te ex empto verum est.
</p>


<p>
Dig. 18.1.14
</p>

<p>
Ulpianus  28 ad sab.
</p>

<p>
Quid tamen dicemus, si in materia et qualitate ambo errarent? ut puta si et ego me vendere aurum putarem et tu emere, cum aes esset? ut puta coheredes viriolam, quae aurea dicebatur, pretio exquisito uni heredi vendidissent eaque inventa esset magna ex parte aenea? venditionem esse constat ideo, quia auri aliquid habuit. nam si inauratum aliquid sit, licet ego aureum putem, valet venditio: si autem aes pro auro veneat, non valet.
</p>


<p>
Dig. 18.1.15pr.
</p>

<p>
Paulus  5 ad sab.
</p>

<p>
Et si consensum fuerit in corpus, id tamen in rerum natura ante venditionem esse desierit, nulla emptio est.
</p>


<p>
Dig. 18.1.15.1
</p>

<p>
Paulus  5 ad sab.
</p>

<p>
Ignorantia emptori prodest, quae non in supinum hominem cadit.
</p>


<p>
Dig. 18.1.15.2
</p>

<p>
Paulus  5 ad sab.
</p>

<p>
Si rem meam mihi ignoranti vendideris et iussu meo alii tradideris, non putat pomponius dominium meum transire, quoniam non hoc mihi propositum fuit, sed quasi tuum dominium ad eum transire: et ideo etiam si donaturus mihi rem meam iussu meo alii tradas, idem dicendum erit.
</p>


<p>
Dig. 18.1.16pr.
</p>

<p>
Pomponius  9 ad sab.
</p>

<p>
Suae rei emptio non valet, sive sciens sive ignorans emi: sed si ignorans emi, quod solvero repetere potero, quia nulla obligatio fuit.
</p>


<p>
Dig. 18.1.16.1
</p>

<p>
Pomponius  9 ad sab.
</p>

<p>
Nec tamen emptioni obstat, si in ea re usus fructus dumtaxat ementis sit:
</p>


<p>
Dig. 18.1.17
</p>

<p>
Paulus  33 ad ed.
</p>

<p>
Officio tamen iudicis pretium minuetur.
</p>


<p>
Dig. 18.1.18pr.
</p>

<p>
Pomponius  9 ad sab.
</p>

<p>
Sed si communis ea res emptori cum alio sit, dici debet scisso pretio pro portione pro parte emptionem valere, pro parte non valere.
</p>


<p>
Dig. 18.1.18.1
</p>

<p>
Pomponius  9 ad sab.
</p>

<p>
Si servus domini iussu in demonstrandis finibus agri venditi vel errore vel dolo plus demonstaverit, id tamen demonstratum accipi oportet, quod dominus senserit: et idem alfenus scripsit de vacua possessione per servum tradita.
</p>


<p>
Dig. 18.1.19
</p>

<p>
Pomponius  31 ad q. muc.
</p>

<p>
Quod vendidi non aliter fit accipientis, quam si aut pretium nobis solutum sit aut satis eo nomine factum vel etiam fidem habuerimus emptori sine ulla satisfactione.
</p>


<p>
Dig. 18.1.20
</p>

<p>
Pomponius  9 ad sab.
</p>

<p>
Sabinus respondit, si quam rem nobis fieri velimus etiam, veluti statuam vel vas aliquod seu vestem, ut nihil aliud quam pecuniam daremus, emptionem videri, nec posse ullam locationem esse, ubi corpus ipsum non detur ab eo cui id fieret: aliter atque si aream darem, ubi insulam aedificares, quoniam tunc a me substantia proficiscitur.
</p>


<p>
Dig. 18.1.21
</p>

<p>
Paulus  5 ad sab.
</p>

<p>
Labeo scripsit obscuritatem pacti nocere potius debere venditori qui id dixerit quam emptori, quia potuit re integra apertius dicere.
</p>


<p>
Dig. 18.1.22
</p>

<p>
Ulpianus  28 ad sab.
</p>

<p>
Hanc legem venditionis " si quid sacri vel religiosi est, eius venit nihil" supervacuam non esse, sed ad modica loca pertinere. ceterum si omne religiosum vel sacrum vel publicum venierit, nullam esse emptionem,
</p>


<p>
Dig. 18.1.23
</p>

<p>
Paulus  5 ad sab.
</p>

<p>
( et quod solverit eo nomine, emptor condicere potest)
</p>


<p>
Dig. 18.1.24
</p>

<p>
Ulpianus  28 ad sab.
</p>

<p>
In modicis autem ex empto esse actionem, quia non specialiter locus sacer vel religiosus venit, sed emptioni maioris partis accessit.
</p>


<p>
Dig. 18.1.25pr.
</p>

<p>
Ulpianus  34 ad sab.
</p>

<p>
Si ita distrahatur " illa aut illa res", utram eliget venditor, haec erit empta.
</p>


<p>
Dig. 18.1.25.1
</p>

<p>
Ulpianus  34 ad sab.
</p>

<p>
Qui vendidit necesse non habet fundum emptoris facere, ut cogitur qui fundum stipulanti spopondit.
</p>


<p>
Dig. 18.1.26
</p>

<p>
Pomponius  17 ad sab.
</p>

<p>
Si sciens emam ab eo cui bonis interdictum sit vel cui tempus ad deliberandum de hereditate ita datum sit, ut ei deminuendi potestas non sit, dominus non ero: dissimiliter atque si a debitore sciens creditorem fraudari emero.
</p>


<p>
Dig. 18.1.27
</p>

<p>
Paulus  8 ad sab.
</p>

<p>
Qui a quolibet rem emit, quam putat ipsius esse, bona fide emit: at qui sine tutoris auctoritate a pupillo emit, vel falso tutore auctore, quem scit tutorem non esse, non videtur bona fide emere, ut et sabinus scripsit.
</p>


<p>
Dig. 18.1.28
</p>

<p>
Ulpianus  41 ad sab.
</p>

<p>
Rem alienam distrahere quem posse nulla dubitatio est: nam emptio est et venditio: sed res emptori auferri potest.
</p>


<p>
Dig. 18.1.29
</p>

<p>
Ulpianus  43 ad sab.
</p>

<p>
Quotiens servus venit, non cum peculio distrahitur: et ideo sive non sit exceptum, sive exceptum sit, ne cum peculio veneat, non cum peculio distractus videtur. unde si qua res fuerit peculiaris a servo subrepta, condici potest videlicet quasi furtiva: hoc ita, si res ad emptorem pervenit.
</p>


<p>
Dig. 18.1.30
</p>

<p>
Ulpianus  32 ad ed.
</p>

<p>
Sed ad exhibendum agi posse nihilo minus et ex vendito puto.
</p>


<p>
Dig. 18.1.31
</p>

<p>
Pomponius  22 ad sab.
</p>

<p>
Sed et si quid postea accessit peculio, reddendum est venditori, veluti partus et quod ex operis vicarii perceptum est.
</p>


<p>
Dig. 18.1.32
</p>

<p>
Ulpianus  44 ad sab.
</p>

<p>
Qui tabernas argentarias vel ceteras quae in solo publico sunt vendit, non solum, sed ius vendit, cum istae tabernae publicae sunt, quarum usus ad privatos pertinet.
</p>


<p>
Dig. 18.1.33
</p>

<p>
Pomponius  33 ad sab.
</p>

<p>
Cum in lege venditionis ita sit scriptum: " flumina stillicidia uti nunc sunt, ut ita sint", nec additur, quae flumina vel stillicidia, primum spectari oportet, quid acti sit: si non id appareat, tunc id accipitur quod venditori nocet: ambigua enim oratio est.
</p>


<p>
Dig. 18.1.34pr.
</p>

<p>
Paulus  33 ad ed.
</p>

<p>
Si in emptione fundi dictum sit accedere stichum servum neque intellegatur, quis ex pluribus accesserit, cum de alio emptor, de alio venditor senserit, nihilo minus fundi venditionem valere constat: sed labeo ait eum stichum deberi quem venditor intellexerit. nec refert, quanti sit accessio, sive plus in ea sit quam in ipsa re cui accedat an minus: plerasque enim res aliquando propter accessiones emimus, sicuti cum domus propter marmora et statuas et tabulas pictas ematur.
</p>


<p>
Dig. 18.1.34.1
</p>

<p>
Paulus  33 ad ed.
</p>

<p>
Omnium rerum, quas quis habere vel possidere vel persequi potest, venditio recte fit: quas vero natura vel gentium ius vel mores civitatis commercio exuerunt, earum nulla venditio est.
</p>


<p>
Dig. 18.1.34.2
</p>

<p>
Paulus  33 ad ed.
</p>

<p>
Liberum hominem scientes emere non possumus. sed nec talis emptio aut stipulatio admittenda est: " cum servus erit", quamvis dixerimus futuras res emi posse: nec enim fas est eiusmodi casus exspectare.
</p>


<p>
Dig. 18.1.34.3
</p>

<p>
Paulus  33 ad ed.
</p>

<p>
Item si et emptor et venditor scit furtivum esse quod venit, a neutra parte obligatio contrahitur: si emptor solus scit, non obligabitur venditor nec tamen ex vendito quicquam consequitur, nisi ultro quod convenerit praestet: quod si venditor scit, emptor ignoravit, utrinque obligatio contrahitur, et ita pomponius quoque scribit.
</p>


<p>
Dig. 18.1.34.4
</p>

<p>
Paulus  33 ad ed.
</p>

<p>
Rei suae emptio tunc valet, cum ab initio id agatur, ut possessionem emat, quam forte venditor habuit, et in iudicio possessionis potior esset.
</p>


<p>
Dig. 18.1.34.5
</p>

<p>
Paulus  33 ad ed.
</p>

<p>
Alia causa est degustandi, alia metiendi: gustus enim ad hoc proficit, ut improbare liceat, mensura vero non eo proficit, ut aut plus aut minus veneat, sed ut appareat, quantum ematur.
</p>


<p>
Dig. 18.1.34.6
</p>

<p>
Paulus  33 ad ed.
</p>

<p>
Si emptio ita facta fuerit: " est mihi emptus stichus aut pamphilus", in potestate est venditoris, quem velit dare, sicut in stipulationibus, sed uno mortuo qui superest dandus est: et ideo prioris periculum ad venditorem, posterioris ad emptorem respicit. sed et si pariter decesserunt, pretium debebitur: unus enim utique periculo emptoris vixit. idem dicendum est etiam, si emptoris fuit arbitrium quem vellet habere, si modo hoc solum arbitrio eius commissum sit, ut quem voluisset emptum haberet, non et illud, an emptum haberet.
</p>


<p>
Dig. 18.1.34.7
</p>

<p>
Paulus  33 ad ed.
</p>

<p>
Tutor rem pupilli emere non potest: idemque porrigendum est ad similia, id est ad curatores procuratores et qui negotia aliena gerunt.
</p>


<p>
Dig. 18.1.35pr.
</p>

<p>
Gaius  10 ad ed. provinc.
</p>

<p>
Quod saepe arrae nomine pro emptione datur, non eo pertinet, quasi sine arra conventio nihil proficiat, sed ut evidentius probari possit convenisse de pretio.
</p>


<p>
Dig. 18.1.35.1
</p>

<p>
Gaius  10 ad ed. provinc.
</p>

<p>
Illud constat imperfectum esse negotium, cum emere volenti sic venditor dicit: " quanti velis, quanti aequum putaveris, quanti aestimaveris, habebis emptum".
</p>


<p>
Dig. 18.1.35.2
</p>

<p>
Gaius  10 ad ed. provinc.
</p>

<p>
Veneni mali quidam putant non contrahi emptionem, quia nec societas aut mandatum flagitiosae rei ullas vires habet: quae sententia potest sane vera videri de his quae nullo modo adiectione alterius materiae usu nobis esse possunt: de his vero quae mixta aliis materiis adeo nocendi naturam deponunt, ut ex his antidoti et alia quaedam salubria medicamenta conficiantur, aliud dici potest.
</p>


<p>
Dig. 18.1.35.3
</p>

<p>
Gaius  10 ad ed. provinc.
</p>

<p>
Si quis amico peregre eunti mandaverit, ut fugitivum suum quaerat et si invenerit vendat, nec ipse contra senatus consultum committit, quia non vendidit, neque amicus eius, quia praesentem vendit: emptor quoque, qui praesentem emit, recte negotium gerere intellegitur.
</p>


<p>
Dig. 18.1.35.4
</p>

<p>
Gaius  10 ad ed. provinc.
</p>

<p>
Si res vendita per furtum perierit, prius animadvertendum erit, quid inter eos de custodia rei convenerat: si nihil appareat convenisse, talis custodia desideranda est a venditore, qualem bonus pater familias suis rebus adhibet: quam si praestiterit et tamen rem perdidit, securus esse debet, ut tamen scilicet vindicationem rei et condictionem exhibeat emptori. unde videbimus in personam eius, qui alienam rem vendiderit: cum is nullam vindicationem aut condictionem habere possit, ob id ipsum damnandus est, quia, si suam rem vendidisset, potuisset eas actiones ad emptorem transferre.
</p>


<p>
Dig. 18.1.35.5
</p>

<p>
Gaius  10 ad ed. provinc.
</p>

<p>
In his quae pondere numero mensurave constant, veluti frumento vino oleo argento, modo ea servantur quae in ceteris, ut simul atque de pretio convenerit, videatur perfecta venditio, modo ut, etiamsi de pretio convenerit, non tamen aliter videatur perfecta venditio, quam si admensa adpensa adnumeratave sint. nam si omne vinum vel oleum vel frumentum vel argentum quantumcumque esset uno pretio venierit, idem iuris est quod in ceteris rebus. quod si vinum ita venierit, ut in singulas amphoras, item oleum, ut in singulos metretas, item frumentum, ut in singulos modios, item argentum, ut in singulas libras certum pretium diceretur, quaeritur, quando videatur emptio perfici. quod similiter scilicet quaeritur et de his quae numero constant, si pro numero corporum pretium fuerit statutum. sabinus et cassius tunc perfici emptionem existimant, cum adnumerata admensa adpensave sint, quia venditio quasi sub hac condicione videtur fieri, ut in singulos metretas aut in singulos modios quos quasve admensus eris, aut in singulas libras quas adpenderis, aut in singula corpora quae adnumeraveris.
</p>


<p>
Dig. 18.1.35.6
</p>

<p>
Gaius  10 ad ed. provinc.
</p>

<p>
Ergo et si grex venierit, si quidem universaliter uno pretio, perfecta videtur, postquam de pretio convenerit: si vero in singula corpora certo pretio, eadem erunt, quae proxime tractavimus.
</p>


<p>
Dig. 18.1.35.7
</p>

<p>
Gaius  10 ad ed. provinc.
</p>

<p>
Sed et si ex doleario pars vini venierit, veluti metretae centum, verissimum est ( quod et constare videtur) antequam admetiatur, omne periculum ad venditorem pertinere: nec interest, unum pretium omnium centum metretarum in semel dictum sit an in singulos eos.
</p>


<p>
Dig. 18.1.35.8
</p>

<p>
Gaius  10 ad ed. provinc.
</p>

<p>
Si quis in vendendo praedio confinem celaverit, quem emptor si audisset, empturus non esset, teneri venditorem.
</p>


<p>
Dig. 18.1.36
</p>

<p>
Ulpianus  43 ad ed.
</p>

<p>
Cum in venditione quis pretium rei ponit donationis causa non exacturus, non videtur vendere.
</p>


<p>
Dig. 18.1.37
</p>

<p>
Ulpianus  3 disp.
</p>

<p>
Si quis fundum iure hereditario sibi delatum ita vendidisset: " erit tibi emptus tanti, quanti a testatore emptus est", mox inveniatur non emptus, sed donatus testatori, videtur quasi sine pretio facta venditio, ideoque similis erit sub condicione factae venditioni, quae nulla est, si condicio defecerit.
</p>


<p>
Dig. 18.1.38
</p>

<p>
Ulpianus  7 disp.
</p>

<p>
Si quis donationis causa minoris vendat, venditio valet: totiens enim dicimus in totum venditionem non valere, quotiens universa venditio donationis causa facta est: quotiens vero viliore pretio res donationis causa distrahitur, dubium non est venditionem valere. hoc inter ceteros: inter virum vero et uxorem donationis causa venditio facta pretio viliore nullius momenti est.
</p>


<p>
Dig. 18.1.39pr.
</p>

<p>
Iulianus  15 Dig. 
</p>

<p>
Si debitor rem pigneratam a creditore redemerit, quasi suae rei emptor actione ex vendito non tenetur et omnia in integro sunt creditori.
</p>


<p>
Dig. 18.1.39.1
</p>

<p>
Iulianus  15 Dig. 
</p>

<p>
Verisimile est eum, qui fructum olivae pendentis vendidisset et stipulatus est decem pondo olei quod natum esset, pretium constituisse ex eo quod natum esset usque ad decem pondo olei: idcirco solis quinque collectis non amplius emptor petere potest quam quinque pondo olei, quae collecta essent, a plerisque responsum est.
</p>


<p>
Dig. 18.1.40pr.
</p>

<p>
Paulus  4 epit. alf. Dig. 
</p>

<p>
Qui fundum vendebat, in lege ita dixerat, ut emptor in diebus triginta proximis fundum metiretur et de modo renuntiaret, et si ante eam diem non renuntiasset, ut venditoris fides soluta esset: emptor intra diem mensurae quo minorem modum esse credidit renuntiavit et pecuniam pro eo accepit: postea eum fundum vendidit et cum ipse emptori suo admetiretur, multo minorem modum agri quam putaverat invenit: quaerebat, an id quod minor is esset consequi a suo venditore posset. respondit interesse, quemadmodum lex diceretur: nam si ita dictum esset, ut emptor diebus triginta proximis fundum metiatur et domino renuntiet, quanto modus agri minor sit, quo post diem trigensimum renuntiasset, nihil ei profuturum: sed si ita pactum esset, ut emptor in diebus proximis fundum metiatur et de modo agri renuntiet, etsi in diebus triginta renuntiasset minorem modum agri esse, quamvis multis post annis posse eum quo minor is modus agri fuisset repetere.
</p>


<p>
Dig. 18.1.40.1
</p>

<p>
Paulus  4 epit. alf. Dig. 
</p>

<p>
In lege fundi aquam accessuram dixit: quaerebatur, an etiam iter aquae accessisset. respondit sibi videri id actum esse, et ideo iter quoque venditorem tradere oportere.
</p>


<p>
Dig. 18.1.40.2
</p>

<p>
Paulus  4 epit. alf. Dig. 
</p>

<p>
Qui agrum vendebat, dixit fundi iugera decem et octo esse, et quod eius admensum erit, ad singula iugera certum pretium stipulatus erat: viginti inventa sunt. pro viginti deberi pecuniam respondit.
</p>


<p>
Dig. 18.1.40.3
</p>

<p>
Paulus  4 epit. alf. Dig. 
</p>

<p>
Fundi venditor frumenta manu sata receperat: in eo fundo ex stipula seges erat enata: quaesitum est, an pacto contineretur. respondit maxime referre, quid est actum: ceterum secundum verba non esse actum, quod ex stipula nasceretur, non magis quam si quid ex sacco saccarii cecidisset aut ex eo quod avibus ex aere cecidisset natum esset.
</p>


<p>
Dig. 18.1.40.4
</p>

<p>
Paulus  4 epit. alf. Dig. 
</p>

<p>
Cum fundum quis vendiderat et omnem fructum receperat, et arundinem caeduam et silvam in fructu esse respondit.
</p>


<p>
Dig. 18.1.40.5
</p>

<p>
Paulus  4 epit. alf. Dig. 
</p>

<p>
Dolia, quae in fundo domini essent, accessura dixit: etiam ea, quae servus qui fundum coluerat emisset peculiaria, emptori cessura respondit.
</p>


<p>
Dig. 18.1.40.6
</p>

<p>
Paulus  4 epit. alf. Dig. 
</p>

<p>
Rota quoque, per quam aqua traheretur, nihilo minus aedificii est quam situla.
</p>


<p>
Dig. 18.1.41pr.
</p>

<p>
Iulianus  3 ad urs. ferocem.
</p>

<p>
Cum ab eo, qui fundum alii obligatum habebat, quidam sic emptum rogasset, ut esset is sibi emptus, si eum liberasset, dummodo ante kalendas iulias liberaret, quaesitum est, an utiliter agere possit ex empto in hoc, ut venditor eum liberaret. respondit: videamus, quid inter ementem et vendentem actum sit. nam si id actum est, ut omni modo intra kalendas iulias venditor fundum liberaret, ex empto erit actio, ut liberet, nec sub condicione emptio facta intellegetur, veluti si hoc modo emptor interrogaverit: " erit mihi fundus emptus ita, ut eum intra kalendas iulias liberes", vel " ita ut eum intra kalendas a titio redimas". si vero sub condicione facta emptio est, non poterit agi, ut condicio impleatur.
</p>


<p>
Dig. 18.1.41.1
</p>

<p>
Iulianus  3 ad urs. ferocem.
</p>

<p>
Mensam argento coopertam mihi ignoranti pro solida vendidisti imprudens: nulla est emptio pecuniaque eo nomine data condicetur.
</p>


<p>
Dig. 18.1.42
</p>

<p>
Marcianus  1 inst.
</p>

<p>
Domini neque per se neque per procuratores suos possunt saltem criminosos servos vendere, ut cum bestiis pugnarent. et ita divi fratres rescripserunt.
</p>


<p>
Dig. 18.1.43pr.
</p>

<p>
Florus  8 inst.
</p>

<p>
Ea quae commendandi causa in venditionibus dicuntur, si palam appareant, venditorem non obligant, veluti si dicat servum speciosum, domum bene aedificatam: at si dixerit hominem litteratum vel artificem, praestare debet: nam hoc ipso pluris vendit.
</p>


<p>
Dig. 18.1.43.1
</p>

<p>
Florus  8 inst.
</p>

<p>
Quaedam etiam pollicitationes venditorem non obligant, si ita in promptu res sit, ut eam emptor non ignoraverit, veluti si quis hominem luminibus effossis emat et de sanitate stipuletur: nam de cetera parte corporis potius stipulatus videtur, quam de eo, in quo se ipse decipiebat.
</p>


<p>
Dig. 18.1.43.2
</p>

<p>
Florus  8 inst.
</p>

<p>
Dolum malum a se abesse praestare venditor debet, qui non tantum in eo est, qui fallendi causa obscure loquitur, sed etiam qui insidiose obscure dissimulat.
</p>


<p>
Dig. 18.1.44
</p>

<p>
Marcianus  3 reg.
</p>

<p>
Si duos quis servos emerit pariter uno pretio, quorum alter ante venditionem mortuus est, neque in vivo constat emptio.
</p>


<p>
Dig. 18.1.45
</p>

<p>
Marcianus  4 reg.
</p>

<p>
Labeo libro posteriorum scribit, si vestimenta interpola quis pro novis emerit, trebatio placere ita emptori praestandum quod interest, si ignorans interpola emerit. quam sententiam et pomponius probat, in qua et iulianus est, qui ait, si quidem ignorabat venditor, ipsius rei nomine teneri, si sciebat, etiam damni quod ex eo contingit: quemadmodum si vas aurichalcum pro auro vendidisset ignorans, tenetur, ut aurum quod vendidit praestet.
</p>


<p>
Dig. 18.1.46
</p>

<p>
Marcianus  l.S. de delator.
</p>

<p>
Non licet ex officio, quod administrat quis, emere quid vel per se vel per aliam personam: alioquin non tantum rem amittit, sed et in quadruplum convenitur secundum constitutionem severi et antonini: et hoc ad procuratorem quoque caesaris pertinet. sed hoc ita se habet, nisi specialiter quibusdam hoc concessum est.
</p>


<p>
Dig. 18.1.47
</p>

<p>
Ulpianus  29 ad sab.
</p>

<p>
Si aquae ductus debeatur praedio, et ius aquae transit ad emptorem, etiamsi nihil dictum sit, sicut et ipsae fistulae, per quas aqua ducitur,
</p>


<p>
Dig. 18.1.48
</p>

<p>
Paulus  5 ad sab.
</p>

<p>
Licet extra aedes sint:
</p>


<p>
Dig. 18.1.49
</p>

<p>
Ulpianus  29 ad sab.
</p>

<p>
Et quamquam ius aquae non sequatur, quod amissum est, attamen fistulae et canales dum sibi sequuntur, quasi pars aedium ad emptorem perveniunt. et ita pomponius libro decimo putat.
</p>


<p>
Dig. 18.1.50
</p>

<p>
Ulpianus  11 ad ed.
</p>

<p>
Labeo scribit, si mihi bibliothecam ita vendideris, si decuriones campani locum mihi vendidissent, in quo eam ponerem, et per me stet, quo minus id a campanis impetrem, non esse dubitandum, quin praescriptis verbis agi possit. ego etiam ex vendito agi posse puto quasi impleta condicione, cum per emptorem stet, quo minus impleatur.
</p>


<p>
Dig. 18.1.51
</p>

<p>
Paulus  21 ad ed.
</p>

<p>
Litora, quae fundo vendito coniuncta sunt, in modum non computantur, quia nullius sunt, sed iure gentium omnibus vacant: nec viae publicae aut loca religiosa vel sacra. itaque ut proficiant venditori, caveri solet, ut viae, item litora et loca publica in modum cedant.
</p>


<p>
Dig. 18.1.52
</p>

<p>
Paulus  54 ad ed.
</p>

<p>
Senatus censuit, ne quis domum villamve dirueret, quo plus sibi adquireretur neve quis negotiandi causa eorum quid emeret venderetve: poena in eum, qui adversus senatus consultum fecisset, constituta est, ut duplum eius quanti emisset in aerarium inferre cogeretur, in eum vero, qui vendidisset, ut irrita fieret venditio. plane si mihi pretium solveris, cum tu duplum aerario debeas, repetes a me: quod a mea parte irrita facta est venditio. nec solum huic senatus consulto locus erit, si quis suam villam vel domum, sed et si alienam vendiderit.
</p>


<p>
Dig. 18.1.53
</p>

<p>
Gaius  28 ad ed. provinc.
</p>

<p>
Ut res emptoris fiat, nihil interest, utrum solutum sit pretium an eo nomine fideiussor datus sit. quod autem de fideiussore diximus, plenius acceptum est, qualibet ratione si venditori de pretio satisfactum est, veluti expromissore aut pignore dato, proinde sit, ac si pretium solutum esset.
</p>


<p>
Dig. 18.1.54
</p>

<p>
Paulus  1 ad ed. aedil. curul.
</p>

<p>
Res bona fide vendita propter minimam causam inempta fieri non debet.
</p>


<p>
Dig. 18.1.55
</p>

<p>
Paulus  2 ad ed. aedil. curul.
</p>

<p>
Nuda et imaginaria venditio pro non facta est et ideo nec alienatio eius rei intellegitur.
</p>


<p>
Dig. 18.1.56
</p>

<p>
Paulus  50 ad ed.
</p>

<p>
Si quis sub hoc pacto vendiderit ancillam, ne prostituatur et, si contra factum esset, uti liceret ei abducere, etsi per plures emptores mancipium cucurrerit, ei qui primo vendit abducendi potestas fit.
</p>


<p>
Dig. 18.1.57pr.
</p>

<p>
Paulus  5 ad plaut.
</p>

<p>
Domum emi, cum eam et ego et venditor combustam ignoraremus. nerva sabinus cassius nihil venisse, quamvis area maneat, pecuniamque solutam condici posse aiunt. sed si pars domus maneret, neratius ait hac quaestione multum interesse, quanta pars domus incendio consumpta permaneat, ut, si quidem amplior domus pars exusta est, non compellatur emptor perficere emptionem, sed etiam quod forte solutum ab eo est repetet: sin vero vel dimidia pars vel minor quam dimidia exusta fuerit, tunc coartandus est emptor venditionem adimplere aestimatione viri boni arbitratu habita, ut, quod ex pretio propter incendium decrescere fuerit inventum, ab huius praestatione liberetur.
</p>


<p>
Dig. 18.1.57.1
</p>

<p>
Paulus  5 ad plaut.
</p>

<p>
Sin autem venditor quidem sciebat domum esse exustam, emptor autem ignorabat, nullam venditionem stare, si tota domus ante venditionem exusta sit: si vero quantacumque pars aedificii remaneat, et stare venditionem et venditorem emptori quod interest restituere.
</p>


<p>
Dig. 18.1.57.2
</p>

<p>
Paulus  5 ad plaut.
</p>

<p>
Simili quoque modo ex diverso tractari oportet, ubi emptor quidem sciebat, venditor autem ignorabat: et hic enim oportet et venditorem stare et omne pretium ab emptore venditori, si non depensum est, solvi vel si solutum sit, non repeti.
</p>


<p>
Dig. 18.1.57.3
</p>

<p>
Paulus  5 ad plaut.
</p>

<p>
Quod si uterque sciebat et emptor et venditor domum esse exustam totam vel ex parte, nihil actum fuisse dolo inter utramque partem compensando et iudicio, quod ex bona fide descendit, dolo ex utraque parte veniente stare non concedente.
</p>


<p>
Dig. 18.1.58
</p>

<p>
Papinianus  10 quaest.
</p>

<p>
Arboribus quoque vento deiectis vel absumptis igne dictum est emptionem fundi non videri esse contractam, si contemplatione illarum arborum, veluti oliveti, fundus comparabatur, sive sciente sive ignorante venditore: sive autem emptor sciebat vel ignorabat vel uterque eorum, haec optinent, quae in superioribus casibus pro aedibus dicta sunt.
</p>


<p>
Dig. 18.1.59
</p>

<p>
Celsus  8 Dig. 
</p>

<p>
Cum venderes fundum, non dixisti " ita ut optimus maximusque": verum est, quod quinto mucio placebat, non liberum, sed qualis esset, fundum praestari oportere. idem et in urbanis praediis dicendum est.
</p>


<p>
Dig. 18.1.60
</p>

<p>
Marcellus  6 Dig. 
</p>

<p>
Comprehensum erat lege venditionis dolia sexaginta emptori accessura: cum essent centum, in venditoris fore potestate responsum est quae vellet dare.
</p>


<p>
Dig. 18.1.61
</p>

<p>
Marcellus  20 Dig. 
</p>

<p>
Existimo posse me id quod meum est sub condicione emere, quia forte speratur meum esse desinere.
</p>


<p>
Dig. 18.1.62pr.
</p>

<p>
Modestinus  5 reg.
</p>

<p>
Qui officii causa in provincia agit vel militat, praedia comparare in eadem provincia non potest, praeterquam si paterna eius a fisco distrahantur.
</p>


<p>
Dig. 18.1.62.1
</p>

<p>
Modestinus  5 reg.
</p>

<p>
Qui nesciens loca sacra vel religiosa vel publica pro privatis comparavit, licet emptio non teneat, ex empto tamen adversus venditorem experietur, ut consequatur quod interfuit eius, ne deciperetur.
</p>


<p>
Dig. 18.1.62.2
</p>

<p>
Modestinus  5 reg.
</p>

<p>
Res in aversione empta, si non dolo venditoris factum sit, ad periculum emptoris pertinebit, etiamsi res adsignata non sit.
</p>


<p>
Dig. 18.1.63pr.
</p>

<p>
Iavolenus  7 ex cass.
</p>

<p>
Cum servo dominus rem vendere certae personae iusserit, si alii vendidisset, quam cui iussus erat, venditio non valet: idem iuris in libera persona est: cum perfici venditio non potuit in eius persona, cui dominus venire eam noluit.
</p>


<p>
Dig. 18.1.63.1
</p>

<p>
Iavolenus  7 ex cass.
</p>

<p>
Demonstratione fundi facta fines nominari supervacuum est: si nominentur, etiam ipsum venditorem nominare oportet, si forte alium agrum confinem possidet.
</p>


<p>
Dig. 18.1.64
</p>

<p>
Iavolenus  2 epist.
</p>

<p>
Fundus ille est mihi et titio emptus: quaero, utrum in partem an in totum venditio consistat an nihil actum sit. respondi personam titii supervacuo accipiendam puto ideoque totius fundi emptionem ad me pertinere.
</p>


<p>
Dig. 18.1.65
</p>

<p>
Iavolenus  11 epist.
</p>

<p>
Convenit mihi tecum, ut certum numerum tegularum mihi dares certo pretio quod ut faceres: utrum emptio sit an locatio? respondit, si ex meo fundo tegulas tibi factas ut darem convenit, emptionem puto esse, non conductionem: totiens enim conductio alicuius rei est, quotiens materia, in qua aliquid praestatur, in eodem statu eiusdem manet: quotiens vero et immutatur et alienatur, emptio magis quam locatio intellegi debet.
</p>


<p>
Dig. 18.1.66pr.
</p>

<p>
Pomponius  31 ad q. muc.
</p>

<p>
In vendendo fundo quaedam etiam si non dicantur, praestanda sunt, veluti ne fundus evincatur aut usus fructus eius, quaedam ita demum, si dicta sint, veluti viam iter actum aquae ductum praestatu iri: idem et in servitutibus urbanorum praediorum.
</p>


<p>
Dig. 18.1.66.1
</p>

<p>
Pomponius  31 ad q. muc.
</p>

<p>
Si cum servitus venditis praediis deberetur nec commemoraverit venditor, sed sciens esse reticuerit et ob id per ignorantiam rei emptor non utendo per statutum tempus eam servitutem amiserit, quidam recte putant venditorem teneri ex empto ob dolum.
</p>


<p>
Dig. 18.1.66.2
</p>

<p>
Pomponius  31 ad q. muc.
</p>

<p>
Quintus mucius scribit, qui scripsit " ruta caesa quaeque aedium fundive non sunt", bis idem scriptum: nam ruta caesa ea sunt quae neque aedium neque fundi sunt.
</p>


<p>
Dig. 18.1.67
</p>

<p>
Pomponius  39 ad q. muc.
</p>

<p>
Alienatio cum fit, cum sua causa dominium ad alium transferimus, quae esset futura, si apud nos ea res mansisset, idque toto iure civili ita se habet, praeterquam si aliquid nominatim sit constitutum.
</p>


<p>
Dig. 18.1.68pr.
</p>

<p>
Proculus  6 epist.
</p>

<p>
Si, cum fundum venderes, in lege dixisses, quod mercedis nomine a conductore exegisses, id emptori accessurum esse, existimo te in exigendo non solum bonam fidem, sed etiam diligentiam praestare debere, id est non solum ut a te dolus malus absit, sed etiam ut culpa.
</p>


<p>
Dig. 18.1.68.1
</p>

<p>
Proculus  6 epist.
</p>

<p>
Fere aliqui solent haec verba adicere: " dolus malus a venditore aberit", qui etiam si adiectum non est, abesse debet.
</p>


<p>
Dig. 18.1.68.2
</p>

<p>
Proculus  6 epist.
</p>

<p>
Nec videtur abesse, si per eum factum est aut fiet, quo minus fundum emptor possideat. erit ergo ex empto actio, non ut venditor vacuam possessionem tradat, cum multis modis accidere poterit, ne tradere possit, sed ut, si quid dolo malo fecit aut facit, dolus malus eius aestimaretur.
</p>


<p>
Dig. 18.1.69
</p>

<p>
Proculus  11 epist.
</p>

<p>
Rutilia polla emit lacum sabatenem angularium et circa eum lacum pedes decem: quaero, numquid et decem pedes, qui tunc accesserunt, sub aqua sint, quia lacus crevit, an proximi pedes decem ab aqua rutiliae pollae iuris sint. proculus respondit: ego existimo eatenus lacum, quem emit rutilia polla, venisse quatenus tunc fuit, et circa eum decem pedes qui tunc fuerunt, nec ob eam rem, quod lacus postea crevit, latius eum possidere debet quam emit.
</p>


<p>
Dig. 18.1.70
</p>

<p>
Licinius  8 reg.
</p>

<p>
Liberi hominis emptionem contrahi posse plerique existimaverunt, si modo inter ignorantes id fiat. quod idem placet etiam, si venditor sciat, emptor autem ignoret. quod si emptor sciens liberum esse emerit, nulla emptio contrahitur.
</p>


<p>
Dig. 18.1.71
</p>

<p>
Papirius  1 const.
</p>

<p>
Imperatores antoninus et verus augusti sextio vero in haec verba rescripserunt: " quibus mensuris aut pretiis negotiatores vina compararent, in contrahentium potestate esse: neque enim quisquam cogitur vendere, si aut pretium aut mensura displiceat, praesertim si nihil contra consuetudinem regionis fiat. "
</p>


<p>
Dig. 18.1.72pr.
</p>

<p>
Papinianus  10 quaest.
</p>

<p>
Pacta conventa, quae postea facta detrahunt aliquid emptioni, contineri contractui videntur: quae vero adiciunt, credimus non inesse. quod locum habet in his, quae adminicula sunt emptionis, veluti ne cautio duplae praestetur aut ut cum fideiussore cautio duplae praestetur. sed quo casu agente emptore non valet pactum, idem vires habebit iure exceptionis agente venditore. an idem dici possit aucto postea vel deminuto pretio, non immerito quaesitum est, quoniam emptionis substantia constitit ex pretio. paulus notat: si omnibus integris manentibus de augendo vel deminuendo pretio rursum convenit, recessum a priore contractu et nova emptio intercessisse videtur.
</p>


<p>
Dig. 18.1.72.1
</p>

<p>
Papinianus  10 quaest.
</p>

<p>
Papinianus: lege venditionis illa facta " si quid sacri aut religiosi aut publici est, eius nihil venit", si res non in usu publico, sed in patrimonio fisci erit, venditio eius valebit, nec venditori proderit exceptio, quae non habuit locum.
</p>


<p>
Dig. 18.1.73pr.
</p>

<p>
Papinianus  3 resp.
</p>

<p>
Aede sacra terrae motu diruta locus aedificii non est profanus et ideo venire non potest.
</p>


<p>
Dig. 18.1.73.1
</p>

<p>
Papinianus  3 resp.
</p>

<p>
Intra maceriam sepulchrorum hortis vel ceteris culturis loca pura servata, si nihil venditor nominatim excepit, ad emptorem pertinent.
</p>


<p>
Dig. 18.1.74
</p>

<p>
Papinianus  1 def.
</p>

<p>
Clavibus traditis ita mercium in horreis conditarum possessio tradita videtur, si claves apud horrea traditae sint: quo facto confestim emptor dominium et possessionem adipiscitur, etsi non aperuerit horrea: quod si venditoris merces non fuerunt, usucapio confestim inchoabitur.
</p>


<p>
Dig. 18.1.75
</p>

<p>
Hermogenianus  2 iuris epit.
</p>

<p>
Qui fundum vendidit, ut eum certa mercede conductum ipse habeat vel, si vendat, non alii, sed sibi distrahat vel simile aliquid paciscatur: ad complendum id, quod pepigerunt, ex vendito agere poterit.
</p>


<p>
Dig. 18.1.76pr.
</p>

<p>
Paulus  6 resp.
</p>

<p>
Dolia in horreis defossa si non sint nominatim in venditione excepta, horreorum venditioni cessisse videri.
</p>


<p>
Dig. 18.1.76.1
</p>

<p>
Paulus  6 resp.
</p>

<p>
Eum, qui in locum emptoris successit, isdem defensionibus uti posse, quibus venditor eius uti potuisset, sed et longae possessionis praescriptione, si utriusque possessio impleat tempora constitutionibus statuta.
</p>


<p>
Dig. 18.1.77
</p>

<p>
Iavolenus  4 ex post. lab.
</p>

<p>
In lege fundi vendundi lapidicinae in eo fundo ubique essent exceptae erant, et post multum temporis in eo fundo repertae erant lapidicinae. eas quoque venditoris esse tubero respondit: labeo referre quid actum sit: si non appareat, non videri eas lapidicinas esse exceptas: neminem enim nec vendere nec excipere quod non sit, et lapidicinas nullas esse, nisi quae apparent et caedantur: aliter interpretantibus totum fundum lapidicinarum fore, si forte toto eo sub terra esset lapis. hoc probo.
</p>


<p>
Dig. 18.1.78pr.
</p>

<p>
Labeo  4 post. a iav. epit.
</p>

<p>
Fistulas emptori accessuras in lege dictum erat: quaerebatur, an castellum, ex quo fistulis aqua duceretur, accederet. respondi apparere id actum esse, ut id quoque accederet, licet scriptura non continetur.
</p>


<p>
Dig. 18.1.78.1
</p>

<p>
Labeo  4 post. a iav. epit.
</p>

<p>
Fundum ab eo emisti, cuius filii postea tutelam administras, nec vacuam accepisti possessionem. dixi tradere te tibi possessionem hoc modo posse, ut pupillus et familia eius decedat de fundo, tunc demum tu ingrediaris possessionem.
</p>


<p>
Dig. 18.1.78.2
</p>

<p>
Labeo  4 post. a iav. epit.
</p>

<p>
Qui fundum ea lege emerat, ut soluta pecunia traderetur ei possessio, duobus heredibus relictis decessit: si unus omnem pecuniam solverit, partem familiae herciscundae iudicio servabit: nec, si partem solvat, ex empto cum venditore aget, quoniam ita contractum aes alienum dividi non potuit.
</p>


<p>
Dig. 18.1.78.3
</p>

<p>
Labeo  4 post. a iav. epit.
</p>

<p>
Frumenta quae in herbis erant cum vendidisses, dixisti te, si quid vi aut tempestate factum esset, praestaturum: ea frumenta nives corruperunt: si immoderatae fuerunt et contra consuetudinem tempestatis, agi tecum ex empto poterit.
</p>


<p>
Dig. 18.1.79
</p>

<p>
Iavolenus  5 ex post. lab.
</p>

<p>
Fundi partem dimidiam ea lege vendidisti, ut emptor alteram partem, quam retinebas, annis decem certa pecunia in annos singulos conductam habeat. labeo et trebatius negant posse ex vendito agi, ut id quod convenerit fiat. ego contra puto, si modo ideo vilius fundum vendidisti, ut haec tibi conductio praestaretur: nam hoc ipsum pretium fundi videretur, quod eo pacto venditus fuerat: eoque iure utimur.
</p>


<p>
Dig. 18.1.80pr.
</p>

<p>
Labeo  5 post. a iav. epit.
</p>

<p>
Cum manu sata in venditione fundi excipiuntur, non quae in perpetuo sata sunt excipi viderentur, sed quae singulis annis seri solent, ita ut fructus eorum tollatur: nam aliter interpretantibus vites et arbores omnes exceptae videbuntur.
</p>


<p>
Dig. 18.1.80.1
</p>

<p>
Labeo  5 post. a iav. epit.
</p>

<p>
Huius rei emptionem posse fieri dixi: " quae ex meis aedibus in tuas aedes proiecta sunt, ut ea mihi ita habere liceat", deque ea re ex empto agi.
</p>


<p>
Dig. 18.1.80.2
</p>

<p>
Labeo  5 post. a iav. epit.
</p>

<p>
Silva caedua in quinquennium venierat: quaerebatur, cum glans decidisset, utrius esset. scio servium respondisse, primum sequendum esse quod appareret actum esse: quod si in obscuro esset, quaecumque glans ex his arboribus quae caesae non essent cecidisset, venditoris esse, eam autem, quae in arboribus fuisset eo tempore cum haec caederentur, emptoris.
</p>


<p>
Dig. 18.1.80.3
</p>

<p>
Labeo  5 post. a iav. epit.
</p>

<p>
Nemo potest videri eam rem vendidisse, de cuius dominio id agitur, ne ad emptorem transeat, sed hoc aut locatio est aut aliud genus contractus.
</p>


<p>
Dig. 18.1.81pr.
</p>

<p>
Scaevola  7 Dig. 
</p>

<p>
Titius cum mutuos acciperet tot aureos sub usuris, dedit pignori sive hypothecae praedia et fideiussorem lucium, cui promisit intra triennium proximum se eum liberaturum: quod si id non fecerit die supra scripta et solverit debitum fideiussor creditori, iussit praedia empta esse, quae creditoribus obligaverat. quaero, cum non sit liberatus lucius fideiussor a titio, an, si solverit creditori, empta haberet supra scripta praedia. respondit, si non ut in causam obligationis, sed ut empta habeat, sub condicione emptio facta est et contractam esse obligationem.
</p>


<p>
Dig. 18.1.81.1
</p>

<p>
Scaevola  7 Dig. 
</p>

<p>
Lucius titius promisit de fundo suo centum milia modiorum frumenti annua praestare praediis gaii seii: postea lucius titius vendidit fundum additis verbis his: " quo iure quaque condicione ea praedia lucii titii hodie sunt, ita veneunt itaque habebuntur": quaero, an emptor gaio seio ad praestationem frumenti sit obnoxius. respondit emptorem gaio seio secundum ea quae proponerentur obligatum non esse.
</p>

<p class=shortborder></p>

<p>
<b>Dig. 18.2.0. De in diem addictione.</b>
</p>

<p>
Dig. 18.2.1
</p>

<p>
Paulus  5 ad sab.
</p>

<p>
In diem addictio ita fit: " ille fundus centum esto tibi emptus, nisi si quis intra kalendas ianuarias proximas meliorem condicionem fecerit, quo res a domino abeat. "
</p>


<p>
Dig. 18.2.2pr.
</p>

<p>
Ulpianus  28 ad sab.
</p>

<p>
Quotiens fundus in diem addicitur, utrum pura emptio est, sed sub condicione resolvitur, an vero condicionalis sit magis emptio, quaestionis est. et mihi videtur verius interesse, quid actum sit: nam si quidem hoc actum est, ut meliore allata condicione discedatur, erit pura emptio, quae sub condicione resolvitur: sin autem hoc actum est, ut perficiatur emptio, nisi melior condicio offeratur, erit emptio condicionalis.
</p>


<p>
Dig. 18.2.2.1
</p>

<p>
Ulpianus  28 ad sab.
</p>

<p>
Ubi igitur secundum quod distinximus pura venditio est, iulianus scribit hunc, cui res in diem addicta est, et usucapere posse et fructus et accessiones lucrari et periculum ad eum pertinere, si res interierit,
</p>


<p>
Dig. 18.2.3
</p>

<p>
Paulus  5 ad sab.
</p>

<p>
Quoniam post interitum rei iam nec adferri possit melior condicio.
</p>


<p>
Dig. 18.2.4pr.
</p>

<p>
Ulpianus  28 ad sab.
</p>

<p>
Ubi autem condicionalis venditio est, negat pomponius usucapere eum posse nec fructus ad eum pertinere.
</p>


<p>
Dig. 18.2.4.1
</p>

<p>
Ulpianus  28 ad sab.
</p>

<p>
Idem iulianus libro quinto decimo quaerit, si res in diem addicta interciderit vel ancilla decesserit, an partus vel fructus eius nomine adiectio admitti possit. et negat admittendam adiectionem, quia alterius rei quam eius quae distracta est non solet adiectio admitti.
</p>


<p>
Dig. 18.2.4.2
</p>

<p>
Ulpianus  28 ad sab.
</p>

<p>
Idem iulianus eodem libro scribit, si ex duobus servis viginti venditis et in diem addictis alter decesserit, deinde unius nomine qui superest emptor extiterit, qui supra viginti promitteret, an discedatur a priore contractu? et ait dissimilem esse hanc speciem partus specie et ideo hic discedi a priore emptione et ad secundam perveniri.
</p>


<p>
Dig. 18.2.4.3
</p>

<p>
Ulpianus  28 ad sab.
</p>

<p>
Sed et Marcellus libro quinto digestorum scribit pure vendito et in diem addicto fundo si melior condicio allata sit, rem pignori esse desinere, si emptor eum fundum pignori dedisset: ex quo colligitur, quod emptor medio tempore dominus est: alioquin nec pignus teneret.
</p>


<p>
Dig. 18.2.4.4
</p>

<p>
Ulpianus  28 ad sab.
</p>

<p>
Idem iulianus libro octagensimo octavo digestorum scripsit eum, qui emit fundum in diem, interdicto quod vi aut clam uti posse: nam hoc interdictum ei competit, cuius interest opus non esse factum. fundo autem, inquit, in diem addicto et commodum et incommodum omne ad emptorem pertinet, antequam venditio transferatur, et ideo, si quid tunc vi aut clam factum est, quamvis melior condicio allata fuerit, ipse utile interdictum habebit: sed eam actionem sicut fructus, inquit, quos percepit venditi iudicio praestaturum.
</p>


<p>
Dig. 18.2.4.5
</p>

<p>
Ulpianus  28 ad sab.
</p>

<p>
Cum igitur tunc recedatur ab emptione ( ubi pure contrahitur) vel tunc non impleatur ( ubi sub condicione fit) cum melior condicio sit allata: si falsus emptor subiectus sit, eleganter scribit sabinus priori rem esse emptam, quia non videtur melior condicio allata esse non existente vero emptore. sed et si existat alius emptor, meliorem tamen condicionem non adferat, aeque dicendum erit perinde haberi, ac si non existeret.
</p>


<p>
Dig. 18.2.4.6
</p>

<p>
Ulpianus  28 ad sab.
</p>

<p>
Melior autem condicio adferri videtur, si pretio sit additum. sed et si nihil pretio addatur, solutio tamen offeratur facilior pretii vel maturior, melior condicio adferri videtur. praeterea si locus oportunior solvendo pretio dicatur, aeque melior condicio allata videtur: et ita pomponius libro nono ex sabino scribit. idem ait, et si persona idoneor accedat ad emptionem, aeque videri meliorem condicionem allatam. proinde si quis accedat eiusdem pretii emptor, sed qui levioribus emat condicionibus vel qui satisdationem nullam exigat, melior condicio allata videbitur. ergo idem erit probandum et si viliore pretio emere sit paratus, ea tamen remittat, quae venditori gravia erant in priore emptione.
</p>


<p>
Dig. 18.2.5
</p>

<p>
Pomponius  9 ad sab.
</p>

<p>
Quidquid enim ad utilitatem venditoris pertinet, pro meliore condicione haberi debet.
</p>


<p>
Dig. 18.2.6pr.
</p>

<p>
Ulpianus  28 ad sab.
</p>

<p>
Item quod dictum est fructus interea captos emptorem priorem sequi, totiens verum est, quotiens nullus emptor existit, qui meliorem condicionem adferat, vel falsus exsistit: sin vero exstitit emptor posterior fructus refundere priorem debere constat, sed venditori. et ita iulianus libro quadragensimo octavo digestorum scripsit.
</p>


<p>
Dig. 18.2.6.1
</p>

<p>
Ulpianus  28 ad sab.
</p>

<p>
Si quis extiterit, qui meliorem condicionem adferat, deinde prior emptor adversus eum licitatus sit et penes eum emptum remanserit, dubitari poterit, utrum fructus ipse habeat, quasi nulla meliore condicione allata, an vero venditoris sint, licet eadem sit persona, quae meliorem condicionem attulit. quod ratio facere videtur: intererit tamen quid acti sit: et ita pomponius scribit.
</p>


<p>
Dig. 18.2.7
</p>

<p>
Paulus  5 ad sab.
</p>

<p>
Licet autem venditori meliore allata condicione addicere posteriori, nisi prior paratus sit plus adicere.
</p>


<p>
Dig. 18.2.8
</p>

<p>
Paulus  33 ad ed.
</p>

<p>
Necesse autem habebit venditor meliore condicione allata priorem emptorem certiorem facere, ut, si quid alius adicit, ipse quoque adicere possit.
</p>


<p>
Dig. 18.2.9
</p>

<p>
Ulpianus  28 ad sab.
</p>

<p>
Sabinus scribit licere venditori meliorem condicionem oblatam abicere sequique primam quasi meliorem, et ita utimur. quid tamen, si hoc erat nominatim actum, ut liceret resilire emptori meliore condicione allata? dicendum erit dissolutam priorem emptionem, etiamsi venditor sequentem non admittat.
</p>


<p>
Dig. 18.2.10
</p>

<p>
Iulianus  13 Dig. 
</p>

<p>
Sed si proponatur a creditore pignus in diem addictum, non potest videri bona fide negotium agi, nisi adiectio recipiatur. quid ergo est, si inops emptor et impediendae tantummodo venditionis causa intervenit? potest creditor sine periculo priori emptori addicere.
</p>


<p>
Dig. 18.2.11pr.
</p>

<p>
Ulpianus  28 ad sab.
</p>

<p>
Quod autem sabinus scribit fundum in diem addici non posse rursus, qui semel fuerat in diem addictus, ratione eiusmodi defendit, quia prioris, inquit, emptoris statim fit, scilicet quasi non videatur melior condicio allata, si non secure secundo emptori fundus addicitur, sed alia licitatio prospicitur. sed iulianus libro quinto decimo digestorum scripsit interesse multum, quid inter contrahentes actum sit, nec impedire quicquam vel hoc agi, ut saepius fundus collocetur, dum vel prima vel secunda vel tertia adiectione res a venditore discedat.
</p>


<p>
Dig. 18.2.11.1
</p>

<p>
Ulpianus  28 ad sab.
</p>

<p>
Item quod sabinus ait, si tribus vendentibus duo posteriori addixerint, unus non admiserit adiectionem, huius partem priori, duorum posteriori emptam, ita demum verum est, si variis pretiis partes suas distraxerunt,
</p>


<p>
Dig. 18.2.12
</p>

<p>
Pomponius  9 ad sab.
</p>

<p>
Etsi dispares partes vendentium fuerint.
</p>


<p>
Dig. 18.2.13pr.
</p>

<p>
Ulpianus  28 ad sab.
</p>

<p>
Quod si uno pretio vendiderint, dicendum est totam priori emptam manere, quemadmodum si quis mihi totum fundum ad diem addixisset, postea vero pretio adiecto dimidium alii addixerit. celsus quoque libro octavo digestorum refert mucium brutum labeonem quod sabinum existimare: ipse quoque celsus idem probat et adicit mirari se a nemine animadversum, quod si prior emptor ita contraxit, ut nisi totum, fundum emptum nollet habere, non habere eum eam partem emptam, quam unus ex sociis posteriori emptori addicere noluit.
</p>


<p>
Dig. 18.2.13.1
</p>

<p>
Ulpianus  28 ad sab.
</p>

<p>
Verum est autem vel unum ex venditoribus posse meliorem adferre condicionem: emere enim cum tota re etiam nostram partem possumus.
</p>


<p>
Dig. 18.2.14pr.
</p>

<p>
Paulus  5 ad sab.
</p>

<p>
Si venditor simulaverit meliorem allatam condicionem, cum minoris vel etiam tantidem alii venderet, utrique emptori in solidum erit obligatus.
</p>


<p>
Dig. 18.2.14.1
</p>

<p>
Paulus  5 ad sab.
</p>

<p>
Sed si emptor alium non idoneum subiecit eique fundus addictus est, non video, inquit, quemadmodum priori sit emptus, cum alia venditio et vera postea subsecuta sit. sed verum est venditorem deceptum ex vendito actionem habere cum priore emptore, quanti sua intersit id non esse factum, per quam actionem et fructus, quos prior emptor perceperit et quo deterior res culpa vel dolo malo eius facta sit, recipiet venditor. et ita labeoni et nervae placet.
</p>


<p>
Dig. 18.2.14.2
</p>

<p>
Paulus  5 ad sab.
</p>

<p>
Sed si neuter subiecit emptorem, maiore autem pretio addictum est praedium ei qui solvendo non est, abitum est a priore emptione, quia ea melior intellegitur quam venditor comprobavit, cui licuit non addicere.
</p>


<p>
Dig. 18.2.14.3
</p>

<p>
Paulus  5 ad sab.
</p>

<p>
Sed et si pupillus postea sine tutoris auctoritate emerit, consentiente venditore abibitur a priore emptione. idem et de servo alieno: aliter atque si servo suo vel filio, quem in potestate habet, vel domino rei per errorem id addixerit, quia non est emptio his casibus. quod si alieno servo, quem putaverit liberum esse, addixerit, contra se habebit et erit hic similis egenti.
</p>


<p>
Dig. 18.2.14.4
</p>

<p>
Paulus  5 ad sab.
</p>

<p>
Emptorem, qui meliorem condicionem attulerit, praeter corpus nihil sequitur quod venierit.
</p>


<p>
Dig. 18.2.14.5
</p>

<p>
Paulus  5 ad sab.
</p>

<p>
Non tamen ideo, si tantundem pretium alius det, hoc ipso, quod fructus eum non sequantur, qui secuturi essent priorem emptorem, melior condicio videtur allata, quia non id agitur inter emptorem et venditorem.
</p>


<p>
Dig. 18.2.15pr.
</p>

<p>
Pomponius  9 ad sab.
</p>

<p>
Si praedio in diem addicto ante diem venditor mortuus sit, sive post diem heres ei exsistat sive omnino non exsistat, priori praedium emptum est, quia melior condicio allata, quae domino placeat, intellegi non potest, cum is qui vendat non exsistat: quod si intra diem adiectionis heres existat, melior condicio ei adferri potest.
</p>


<p>
Dig. 18.2.15.1
</p>

<p>
Pomponius  9 ad sab.
</p>

<p>
Si fundus in diem addictus fuerit pluris, ut quaedam ei accedant, non quae accesserint priori emptori, si non minoris sint hae res, quam quo pluris postea fundus venierit, prior venditio valet, quasi melior condicio allata non sit: si minoris sint. idemque aestimandum est, si dies longior pretii solvendi data fuerit, ut quaeratur, quantum ex usura eius temporis capi potuerit.
</p>


<p>
Dig. 18.2.16
</p>

<p>
Ulpianus  32 ad ed.
</p>

<p>
Imperator severus rescripsit: " sicut fructus in diem addictae domus, cum melior condicio fuerit allata, venditori restitui necesse est, ita rursus quae prior emptor medio tempore necessario probaverit erogata, de reditu retineri vel, si non sufficiat, solvi aequum est". et credo sensisse principem de empti venditi actione.
</p>


<p>
Dig. 18.2.17
</p>

<p>
Iulianus  15 Dig. 
</p>

<p>
Cum duo servi duobus separatim denis in diem addicti sint et exstiterit qui pro utroque triginta det, refert, unius pretio decem an singulorum quina adiciat: secundum superiorem adiectionem is servus inemptus erit, cuius pretio adiectio facta fuerit, secundum posteriorem adiectionem uterque ad posteriorem emptorem pertinebit: quod si incertum sit, ad utrius pretium addiderit, a priore emptione non videtur esse discessum.
</p>


<p>
Dig. 18.2.18
</p>

<p>
Africanus  3 quaest.
</p>

<p>
Cum in diem duobus sociis fundus sit addictus, uno ex his pretium adiciente etiam pro ipsius parte a priore venditione discedi rectius existimatur.
</p>


<p>
Dig. 18.2.19
</p>

<p>
Iavolenus  2 ex plaut.
</p>

<p>
Fundo in diem addicto si postea pretium adiectum est et venditor alio fundo applicito eum ipsum fundi posteriori emptori addixit et id sine dolo malo fecit, priori emptori obligatus non erit: nam quamvis non id tantum, quod in diem addictum erat, sed aliud quoque cum eo venierit, tamen, si venditor dolo caret, prioris emptoris causa absoluta est: id enim solum intuendum est, an priori venditori bona fide facta sit adiectio.
</p>


<p>
Dig. 18.2.20
</p>

<p>
Papinianus  3 resp.
</p>

<p>
Prior emptor post meliorem condicionem oblatam ob pecuniam in exordio venditori de pretio solutam contra secundum emptorem citra delegationem iure stipulationis interpositam agere non potest.
</p>

<p class=shortborder></p>

<p>
<b>Dig. 18.3.0. De lege commissoria.</b>
</p>

<p>
Dig. 18.3.1
</p>

<p>
Ulpianus  28 ad sab.
</p>

<p>
Si fundus commissoria lege venierit, magis est, ut sub condicione resolvi emptio quam sub condicione contrahi videatur.
</p>


<p>
Dig. 18.3.2
</p>

<p>
Pomponius  35 ad sab.
</p>

<p>
Cum venditor fundi in lege ita caverit: " si ad diem pecunia soluta non sit, ut fundus inemptus sit", ita accipitur inemptus esse fundus, si venditor inemptum eum esse velit, quia id venditoris causa caveretur: nam si aliter acciperetur, exusta villa in potestate emptoris futurum, ut non dando pecuniam inemptum faceret fundum, qui eius periculo fuisset.
</p>


<p>
Dig. 18.3.3
</p>

<p>
Ulpianus  30 ad ed.
</p>

<p>
Nam legem commissoriam, quae in venditionibus adicitur, si volet venditor exercebit, non etiam invitus.
</p>


<p>
Dig. 18.3.4pr.
</p>

<p>
Ulpianus  32 ad ed.
</p>

<p>
Si fundus lege commissoria venierit, hoc est ut, nisi intra certum diem pretium sit exsolutum, inemptus fieret, videamus, quemadmodum venditor agat tam de fundo quam de his, quae ex fundo percepta sint, itemque si deterior fundus effectus sit facto emptoris. et quidem finita est emptio: sed iam decisa quaestio est ex vendito actionem competere, ut rescriptis imperatoris antonini et divi severi declaratur.
</p>


<p>
Dig. 18.3.4.1
</p>

<p>
Ulpianus  32 ad ed.
</p>

<p>
Sed quod ait neratius habet rationem, ut interdum fructus emptor lucretur, cum pretium quod numeravit perdidit: igitur sententia neratii tunc habet locum, quae est humana, quando emptor aliquam partem pretii dedit.
</p>


<p>
Dig. 18.3.4.2
</p>

<p>
Ulpianus  32 ad ed.
</p>

<p>
Eleganter papinianus libro tertio responsorum scribit, statim atque commissa lex est statuere venditorem debere, utrum commissoriam velit exercere an potius pretium petere, nec posse, si commissoriam elegit, postea variare.
</p>


<p>
Dig. 18.3.4.3
</p>

<p>
Ulpianus  32 ad ed.
</p>

<p>
In commissoriam etiam hoc solet convenire, ut, si venditor eundem fundum venderet, quanto minoris vendiderit, id a priore emptore exigat: erit itaque adversus eum ex vendito actio.
</p>


<p>
Dig. 18.3.4.4
</p>

<p>
Ulpianus  32 ad ed.
</p>

<p>
Marcellus libro vicensimo dubitat, commissoria utrum tunc locum habet, si interpellatus non solvat, an vero si non optulerit. et magis arbitror offerre eum debere, si vult se legis commissoriae potestate solvere: quod si non habet cui offerat, posse esse securum.
</p>


<p>
Dig. 18.3.5
</p>

<p>
Nerva  5 membr.
</p>

<p>
Lege fundo vendito dicta, ut, si intra certum tempus pretium solutum non sit, res inempta sit, de fructibus, quos interim emptor percepisset, hoc agi intellegendum est, ut emptor interim eos sibi suo quoque iure perciperet: sed si fundus revenisset, aristo existimabat venditori de his iudicium in emptorem dandum esse, quia nihil penes eum residere oporteret ex re, in qua fidem fefellisset.
</p>


<p>
Dig. 18.3.6pr.
</p>

<p>
Scaevola  2 resp.
</p>

<p>
De lege commissoria interrogatus ita respondit, si per emptorem factum sit, quo minus legi pareretur, et ea lege uti venditor velit, fundos inemptos fore et id, quod arrae vel alio nomine datum esset, apud venditorem remansurum.
</p>


<p>
Dig. 18.3.6.1
</p>

<p>
Scaevola  2 resp.
</p>

<p>
Idem respondit, si ex lege inempti sint fundi, nec id, quod accessurum dictum est, emptori deberi.
</p>


<p>
Dig. 18.3.6.2
</p>

<p>
Scaevola  2 resp.
</p>

<p>
Post diem lege commissoria comprehensum venditor partem reliquae pecuniae accepit. respondit, si post statutum diem reliquae pecuniae venditor legem dictam non exercuisset et partem reliqui debiti accepisset, videri recessum a commissoria.
</p>


<p>
Dig. 18.3.7
</p>

<p>
Hermogenianus  2 iuris epit.
</p>

<p>
Post diem commissoriae legi praestitutum si venditor pretium petat, legi commissoriae renuntiatum videtur, nec variare et ad hanc redire potest.
</p>


<p>
Dig. 18.3.8
</p>

<p>
Scaevola  7 Dig. 
</p>

<p>
Mulier fundos gaio seio vendidit et acceptis arrae nomine certis pecuniis statuta sunt tempora solutioni reliquae pecuniae: quibus si non paruisset emptor, pactus est, ut arram perderet et inemptae villae essent. die statuto emptor testatus est se pecuniam omnem reliquam paratum fuisse exsolvere ( et sacculum cum pecunia signatorum signis obsignavit), defuisse autem venditricem, posteriore autem die nomine fisci testato conventum emptorem, ne ante mulieri pecuniam exsolveret, quam fisco satisfaceret. quaesitum est, an fundi non sint in ea causa, ut a venditrice vindicari debeant ex conventione venditoris. respondit secundum ea quae proponerentur non commisisse in legem venditionis emptorem.
</p>

<p class=shortborder></p>

<p>
<b>Dig. 18.4.0. De hereditate vel actione vendita.</b>
</p>

<p>
Dig. 18.4.1
</p>

<p>
Pomponius  9 ad sab.
</p>

<p>
Si hereditas venierit eius, qui vivit aut nullus sit, nihil esse acti, quia in rerum natura non sit quod venierit.
</p>


<p>
Dig. 18.4.2pr.
</p>

<p>
Ulpianus  49 ad sab.
</p>

<p>
Venditor hereditatis satisdare de evictione non debet, cum id inter ementem et vendentem agatur, ut neque amplius neque minus iuris emptor habeat quam apud heredem futurum esset: plane de facto suo venditor satisdare cogendus est.
</p>


<p>
Dig. 18.4.2.1
</p>

<p>
Ulpianus  49 ad sab.
</p>

<p>
In hereditate vendita utrum ea quantitas spectatur, quae fuit mortis tempore, an ea, quae fuit cum aditur hereditas, an ea quae fuit cum hereditas venumdatur, videndum erit. et verius est hoc esse servandum quod actum est: plerumque autem hoc agi videtur, ut quod ex hereditate pervenit in id tempus quo venditio fit, id videatur venisse.
</p>


<p>
Dig. 18.4.2.2
</p>

<p>
Ulpianus  49 ad sab.
</p>

<p>
Illud potest quaeri, si etiam impuberi sit substitutus is qui vendidit hereditatem testatoris, an etiam id, quod ex impuberis hereditate ad eum qui vendidit hereditatem pervenit, ex empto actioni locum faciat. et magis est, ne veniat, quia alia hereditas est: licet enim unum testamentum sit, alia tamen atque alia hereditas est. plane si hoc actum sit, dicendum erit etiam impuberis hereditatem in venditionem venire, maxime si iam delata impuberis hereditate venierit hereditas.
</p>


<p>
Dig. 18.4.2.3
</p>

<p>
Ulpianus  49 ad sab.
</p>

<p>
Pervenisse ad venditorem hereditatis quomodo videatur, quaeritur. et ego puto, antequam quidem corpora rerum hereditariarum nactus venditor fuerit, hactenus videri ad eum pervenisse, quatenus mandare potest earum rerum persecutionem actionesque tribuere: enimvero ubi corpora nactus est vel debita exegit, plenius ad eum videri pervenisse. sed et si rerum venditarum ante hereditatem venditam pretia fuerit consecutus, palam est ad eum pretia rerum pervenisse. illud tenendum est cum effectu videri pervenisse, non prima ratione: idcirco quod legatorum nomine quis praestitit, non videtur ad eum pervenisse: sed et si quid aeris alieni est vel cuius alterius oneris hereditarii, pervenisse merito negabitur. sed et rerum ante venditionem donatarum pretia praestari aequitatis ratio exigit.
</p>


<p>
Dig. 18.4.2.4
</p>

<p>
Ulpianus  49 ad sab.
</p>

<p>
Non tantum autem quod ad venditorem hereditatis pervenit, sed et quod ad heredem eius ex hereditate pervenit, emptori restituendum est: et non solum quod iam pervenit, sed et quod quandoque pervenerit, restituendum est.
</p>


<p>
Dig. 18.4.2.5
</p>

<p>
Ulpianus  49 ad sab.
</p>

<p>
Sed et si quid dolo malo eorum factum est, quo minus ad eos perveniat, et hoc emptori praestandum est: fecisse autem dolo malo quo minus perveniat videtur, sive alienavit aliquid, vel etiam accepto quem liberavit vel id egit dolo malo, ne de hereditate adquireretur vel ne possessionem adipisceretur quam posset adipisci. sed et si non dolo malo, sed lata culpa admiserit aliquid, utique tenebitur: deperdita autem et deminuta sine dolo malo venditoris non praestabuntur.
</p>


<p>
Dig. 18.4.2.6
</p>

<p>
Ulpianus  49 ad sab.
</p>

<p>
Illud quaesitum est, an venditor hereditatis ob debitum a filio suo qui in potestate eius esset servove ei, cuius hereditatem vendidisset, praestare debeat emptori. et visum est, quidquid dumtaxat de peculio filii servive aut in suam rem versum inveniatur, praestare eum debere.
</p>


<p>
Dig. 18.4.2.7
</p>

<p>
Ulpianus  49 ad sab.
</p>

<p>
Solet quaeri, an et, si quid lucri occasione hereditatis venditor senserit, emptori restituere id debeat. et est apud iulianum haec quaestio tractata libro sexto digestorum et ait, quod non debitum ^ debitur^ exegerit, retinere heredem et quod non debitum solverit, non reputare: nam hoc servari, ut heres emptori non praestet quod non debitum exegerit, neque ab eo consequatur quod non debitum praestiterit. si autem condemnatus praestiterit, hoc solum heredi sufficit esse eum condemnatum sine dolo malo suo, etiamsi maxime creditor non fuerit is cui condemnatus est heres: quae sententia mihi placet.
</p>


<p>
Dig. 18.4.2.8
</p>

<p>
Ulpianus  49 ad sab.
</p>

<p>
Non solum autem hereditarias actiones, sed etiam eas obligationes quas ipse heres constituit dicendum erit praestari emptori debere: itaque et si fideiussorem acceperit ab hereditario debitore, ipsam actionem quam habet heres praestare emptori debebit: sed et si novaverit vel in iudicium deduxerit actionem, praestare debebit hanc ipsam actionem quam nactus est.
</p>


<p>
Dig. 18.4.2.9
</p>

<p>
Ulpianus  49 ad sab.
</p>

<p>
Sicuti lucrum omne ad emptorem hereditatis respicit, ita damnum quoque debet ad eundem respicere.
</p>


<p>
Dig. 18.4.2.10
</p>

<p>
Ulpianus  49 ad sab.
</p>

<p>
Denique si rem hereditariam heres vendiderit ac per hoc fuerit condemnatus, non habet contra emptorem actionem, quia non ideo condemnatur quod heres esset, sed quod vendiderit. sed si pretium rei distractae emptori hereditatis dedit, videamus, an locus sit ex vendito actioni: et putem esse.
</p>


<p>
Dig. 18.4.2.11
</p>

<p>
Ulpianus  49 ad sab.
</p>

<p>
Sive ipse venditor dederit aliquid pro hereditate sive procurator eius sive alius quis pro eo, dum negotium eius gerit, locus erit ex vendito actioni, dummodo aliquid absit venditori hereditatis: ceterum si nihil absit venditori, consequens erit dicere non competere ei actionem.
</p>


<p>
Dig. 18.4.2.12
</p>

<p>
Ulpianus  49 ad sab.
</p>

<p>
Apud iulianum scriptum est, si venditor hereditatis exceperit servum sine peculio et eius nomine cum eo fuerit actum de peculio et in rem verso, id dumtaxat eum consequi, quod praestiterit eius peculii nomine quod emptorem sequi debeat, aut quod in rem defuncti versum est: his enim casibus aes alienum emptoris solvit, ex ceteris causis suo nomine condemnetur.
</p>


<p>
Dig. 18.4.2.13
</p>

<p>
Ulpianus  49 ad sab.
</p>

<p>
Quid ergo si servum cum peculio exceperit venditor hereditatis conventusque de peculio praestitit? Marcellus libro sexto digestorum non repetere eum scripsit, si modo hoc actum est, ut, quod superfuisset ex peculio, hoc haberet: at si contra actum est, recte repetere eum posse ait: si vero nihil expressim inter eos convenit, sed tantummodo peculii mentio facta est, cessare ex vendito actionem constat.
</p>


<p>
Dig. 18.4.2.14
</p>

<p>
Ulpianus  49 ad sab.
</p>

<p>
Si venditor hereditatis aedes sibi exceperit, quarum nomine damni infecti promissum fuerat, interest quid acti sit: nam si ita excepit, ut damni quoque infecti stipulationis onus sustineret, nihil ab emptore consequeretur: si vero id actum erit, ut emptor hoc aes alienum exsolveret, ad illum onus stipulationis pertinebit: si non apparebit quid acti sit, verisimile erit id actum, ut eius quidem damni nomine, quod ante venditionem datum fuerit, onus ad emptorem, alterius temporis ad heredem pertineat.
</p>


<p>
Dig. 18.4.2.15
</p>

<p>
Ulpianus  49 ad sab.
</p>

<p>
Si titius maevi hereditatem seio vendiderit et a seio heres institutus eam hereditatem attio vendiderit, an ex priore venditione hereditatis cum attio agi possit? et ait iulianus: quod venditor hereditatis petere a quolibet extraneo herede potuisset, id ab hereditatis emptore consequatur: et certe si seio alius heres exstitisset, quidquid venditor maevianae hereditatis nomine praestitisset, id ex vendito actione consequi ab eo potuisset: nam et si duplam hominis a seio stipulatus fuissem et ei heres exstitissem eamque hereditatem titio vendidissem, evicto homine rem a titio servarem.
</p>


<p>
Dig. 18.4.2.16
</p>

<p>
Ulpianus  49 ad sab.
</p>

<p>
Si quid publici vectigalis nomine praestiterit venditor hereditatis, consequens erit dicere agnoscere emptorem et hoc debere: namque hereditaria onera etiam haec sunt. et si forte tributorum nomine aliquid dependat, idem erit dicendum.
</p>


<p>
Dig. 18.4.2.17
</p>

<p>
Ulpianus  49 ad sab.
</p>

<p>
Quod si funere facto heres vendidisset hereditatem, an impensam funeris ab emptore consequatur? et ait labeo emptorem impensam funeris praestare debere, quia et ea, inquit, impensa hereditaria esset: cuius sententiam et iavolenus putat veram et ego arbitror.
</p>


<p>
Dig. 18.4.2.18
</p>

<p>
Ulpianus  49 ad sab.
</p>

<p>
Cum quis debitori suo heres exstitit, confusione creditor esse desinit: sed si vendidit hereditatem, aequissimum videtur emptorem hereditatis vicem heredis optinere et idcirco teneri venditori hereditatis, sive cum moritur testator debuit ( quamvis post mortem debere desiit adita a venditore hereditate) sive quid in diem debeatur sive sub condicione et postea condicio exstitisset, ita tamen, si eius debiti adversus heredem actio esse poterat, ne forte etiam ex his causis, ex quibus cum herede actio non est, cum emptore agatur.
</p>


<p>
Dig. 18.4.2.19
</p>

<p>
Ulpianus  49 ad sab.
</p>

<p>
Et si servitutes amisit heres institutus adita hereditate, ex vendito poterit experiri adversus emptorem, ut servitutes ei restituantur.
</p>


<p>
Dig. 18.4.2.20
</p>

<p>
Ulpianus  49 ad sab.
</p>

<p>
Sed et si quid venditor nondum praestiterit, sed quoquo nomine obligatus sit propter hereditatem, nihilo minus agere potest cum emptore.
</p>


<p>
Dig. 18.4.3
</p>

<p>
Pomponius  27 ad sab.
</p>

<p>
Si venditor hereditatis exactam pecuniam sine dolo malo et culpa perdidisset, non placet eum emptori teneri.
</p>


<p>
Dig. 18.4.4
</p>

<p>
Ulpianus  32 ad ed.
</p>

<p>
Si nomen sit distractum, celsus libro nono digestorum scribit locupletem esse debitorem non debere praestare, debitorem autem esse praestare, nisi aliud convenit,
</p>


<p>
Dig. 18.4.5
</p>

<p>
Paulus  33 ad ed.
</p>

<p>
Et quidem sine exceptione quoque, nisi in contrarium actum sit. sed si certae summae debitor dictus sit, in eam summam tenetur venditor: si incertae et nihil debeat, quanti intersit emptoris.
</p>


<p>
Dig. 18.4.6
</p>

<p>
Paulus  5 quaest.
</p>

<p>
Emptori nominis etiam pignoris persecutio praestari debet eius quoque, quod postea venditor accepit: nam beneficium venditoris prodest emptori.
</p>


<p>
Dig. 18.4.7
</p>

<p>
Paulus  14 ad plaut.
</p>

<p>
Cum hereditatem aliquis vendidit, esse debet hereditas, ut sit emptio: nec enim alea emitur, ut in venatione et similibus, sed res: quae si non est, non contrahitur emptio et ideo pretium condicetur.
</p>


<p>
Dig. 18.4.8
</p>

<p>
Iavolenus  2 ex plaut.
</p>

<p>
Quod si nulla hereditas ad venditorem pertinuit, quantum emptori praestare debuit, ita distingui oportebit, ut, si est quidem aliqua hereditas, sed ad venditorem non pertinet, ipsa aestimetur, si nulla est, de qua actum videatur, pretium dumtaxat et si quid in eam rem impensum est emptor a venditore consequatur.
</p>


<p>
Dig. 18.4.9
</p>

<p>
Paulus  33 ad ed.
</p>

<p>
Et si quid emptoris interest.
</p>


<p>
Dig. 18.4.10
</p>

<p>
Iavolenus  2 ex plaut.
</p>

<p>
Quod si in venditione hereditatis id actum est, si quid iuris esset venditoris, venire nec postea quicquam praestitu iri: quamvis ad venditorem hereditas non pertinuerit, nihil tamen eo praestabitur, quia id actum esse manifestum est, ut quemadmodum emolumentum negotiationis, ita periculum ad emptorem pertineret.
</p>


<p>
Dig. 18.4.11
</p>

<p>
Ulpianus  32 ad ed.
</p>

<p>
Nam hoc modo admittitur esse venditionem " si qua sit hereditas, est tibi empta", et quasi spes hereditatis: ipsum enim incertum rei veneat, ut in retibus.
</p>


<p>
Dig. 18.4.12
</p>

<p>
Gaius  10 ad ed. provinc.
</p>

<p>
Hoc autem sic intellegendum est, nisi sciens ad se non pertinere ita vendiderit: nam tunc ex dolo tenebitur.
</p>


<p>
Dig. 18.4.13
</p>

<p>
Paulus  14 ad plaut.
</p>

<p>
Quod si sit hereditas et si non ita convenit, ut quidquid iuris haberet venditor emptor haberet, tunc heredem se esse praestare debet: illo vero adiecto liberatur venditor, si ad eum hereditas non pertineat.
</p>


<p>
Dig. 18.4.14pr.
</p>

<p>
Paulus  33 ad ed.
</p>

<p>
Qui filii familias nomina vendidit, actiones quoque quas cum patre habet praestare debet.
</p>


<p>
Dig. 18.4.14.1
</p>

<p>
Paulus  33 ad ed.
</p>

<p>
Si hereditas venierit, venditor res hereditarias tradere debet: quanta autem hereditas est, nihil interest,
</p>


<p>
Dig. 18.4.15
</p>

<p>
Gaius  10 ad ed. provinc.
</p>

<p>
Nisi de substantia eius adfirmaverit.
</p>


<p>
Dig. 18.4.16
</p>

<p>
Paulus  33 ad ed.
</p>

<p>
Si quasi heres vendideris hereditatem, cum tibi ex senatus consulto trebelliano restituta esset hereditas, quanti emptoris intersit teneberis.
</p>


<p>
Dig. 18.4.17
</p>

<p>
Ulpianus  43 ad ed.
</p>

<p>
Nomina eorum, qui sub condicione vel in diem debent, et emere et vendere solemus: ea enim res est, quae emi et venire potest.
</p>


<p>
Dig. 18.4.18
</p>

<p>
Iulianus  15 Dig. 
</p>

<p>
Si ex pluribus heredibus unus, antequam ceteri adirent hereditatem, pecuniam, quae sub poena debebatur a testatore, omnem solverit et hereditatem vendiderit nec a coheredibus suis propter egestatem eorum quicquam servare poterit, cum emptore hereditatis vel ex stipulatu vel ex vendito recte experietur: omnem enim pecuniam hereditario nomine datam eo manifestius est, quod in iudicio familiae herciscundae deducitur, per quod nihil amplius unusquisque a coheredibus suis consequi potest, quam quod tamquam heres impenderit.
</p>


<p>
Dig. 18.4.19
</p>

<p>
Iulianus  25 Dig. 
</p>

<p>
Multum interest, sub condicione aliqua obligatio veneat an, cum ipsa obligatio sub condicione sit, pure veneat. priore casu deficiente condicione nullam esse venditionem, posteriore statim venditionem consistere: nam si titius tibi decem sub condicione debeat et ego abs te nomen eius emam, confestim ex empto vendito agere potero, ut acceptum ei facias.
</p>


<p>
Dig. 18.4.20pr.
</p>

<p>
Africanus  7 quaest.
</p>

<p>
Si hereditatem mihi lucii titii vendideris ac post debitori eiusdem heres existas, actione ex empto teneberis.
</p>


<p>
Dig. 18.4.20.1
</p>

<p>
Africanus  7 quaest.
</p>

<p>
Quod simplicius etiam in illa propositione procedit, cum quis ipse creditori suo heres exstitit et hereditatem vendidit.
</p>


<p>
Dig. 18.4.21
</p>

<p>
Paulus  16 quaest.
</p>

<p>
Venditor ex hereditate interposita stipulatione rem hereditariam persecutus alii vendidit: quaeritur, quid ex stipulatione praestare debeat: nam bis utique non committitur stipulatio, ut et rem et pretium debeat. et quidem si, posteaquam rem vendidit heres, intercessit stipulatio, credimus pretium in stipulationem venisse: quod si antecessit stipulatio, deinde rem nactus est, tunc rem debebit. si ergo hominem vendiderit et is decesserit, an pretium eiusdem debeat? non enim deberet stichi promissor, si eum vendidisset, mortuo eo, si nulla mora processisset. sed ubi hereditatem vendidi et postea rem ex ea vendidi, potest videri, ut negotium eius agam quam hereditatis. sed hoc in re singulari non potest credi: nam si eundem hominem tibi vendidero et necdum tradito eo alii quoque vendidero pretiumque accepero, mortuo eo videamus ne nihil tibi debeam ex empto, quoniam moram in tradendo non feci ( pretium enim hominis venditi non ex re, sed propter negotiationem percipitur) et sic sit, quasi alii non vendidissem: tibi enim rem debebam, non actionem. at cum hereditas venit, tacite hoc agi videtur, ut, si quid tamquam heres feci, id praestem emptori, quasi illius negotium agam: quemadmodum fundi venditor fructus praestet bonae fidei ratione, quamvis, si neglexisset ut alienum, nihil ei imputare possit, nisi si culpa eius argueretur. quid si rem quam vendidi alio possidente petii et litis aestimationem accepi, utrum pretium illi debeo an rem? utique rem, non enim actiones ei, sed rem praestare debeo: et si vi deiectus vel propter furti actionem duplum abstulero, nihil hoc ad emptorem pertinebit. nam si sine culpa desiit detinere venditor, actiones suas praestare debebit, non rem, et sic aestimationem quoque: nam et aream tradere debet exusto aedificio.
</p>


<p>
Dig. 18.4.22
</p>

<p>
Scaevola  2 resp.
</p>

<p>
Hereditatis venditae pretium pro parte accepit reliquum emptore non solvente: quaesitum est, an corpora hereditaria pignoris nomine teneantur. respondi nihil proponi cur non teneantur.
</p>


<p>
Dig. 18.4.23pr.
</p>

<p>
Hermogenianus  2 iuris epit.
</p>

<p>
Venditor actionis, quam adversus principalem reum habet, omne ius, quod ex ea causa ei competit tam adversus ipsum reum quam adversus intercessores huius debiti, cedere debet, nisi aliud actum est.
</p>


<p>
Dig. 18.4.23.1
</p>

<p>
Hermogenianus  2 iuris epit.
</p>

<p>
Nominis venditor quidquid vel compensatione vel exactione fuerit consecutus, integrum emptori restituere compellatur.
</p>


<p>
Dig. 18.4.24
</p>

<p>
Labeo  4 post. a iav. epit.
</p>

<p>
Hereditatem cornelii vendidisti: deinde attius, cui a te herede cornelius legaverat, priusquam legatum ab emptore perciperet, te fecit heredem: recte puto ex vendito te acturum ut tibi praestetur, quia ideo eo minus hereditas venierit, ut id legatum praestaret emptor, nec quicquam intersit, utrum attio, qui te heredem fecerit, pecunia debita sit, an legatario.
</p>


<p>
Dig. 18.4.25
</p>

<p>
Labeo  2 pith.
</p>

<p>
Si excepto fundo hereditario veniit hereditas, deinde eius fundi nomine venditor aliquid adquisit ^ adquisiit^, debet id praestare emptori hereditatis. paulus: immo semper quaeritur in ea re, quid actum fuerit: si autem id non apparebit, praestare eam rem debebit emptori venditor, nam id ipsum ex ea hereditate ad eum pervenisse videbitur non secus ac si eum fundum in hereditate vendenda non excepisset.
</p>

<p class=shortborder></p>

<p>
<b>Dig. 18.5.0. De rescindenda venditione et quando licet ab emptione discedere.</b>
</p>

<p>
Dig. 18.5.1
</p>

<p>
Pomponius  15 ad sab.
</p>

<p>
Celsus filius putabat, si vendidisset mihi filius familias rem peculiarem, etiam, si conveniat ut abeatur ab ea venditione, inter patrem et filium et me convenire debere, ne, si cum patre solo pactus sim, filius non possit liberari et quaeratur, utrumne nihil agatur ex ea pactione an vero ego quidem liberer, filius maneat obligatus, sicuti, si pupillus sine tutoris auctoritate paciscatur, ipse quidem liberatur, non etiam qui cum eo pactus est. nam quod aristo dixit posse ita pacisci, ut unus maneat obligatus, non est verum, quia pro una parte contrahentium abiri pacto ab emptione non possit: et ideo si ab una parte renovatus sit contractus, dicitur non valere eiusmodi pactionem. sed dicendum est patre paciscente et liberato adversario filium quoque obiter liberari.
</p>


<p>
Dig. 18.5.2
</p>

<p>
Pomponius  24 ad sab.
</p>

<p>
Si quam rem a te emi, eandem rursus a te pluris minorisve emero, discessimus a priore emptione ( potest enim, dum res integra est, conventione nostra infecta fieri emptio) atque ita consistit posterior emptio, quasi nulla praecesserit. sed non poterimus eadem ratione uti post pretium solutum emptione repetita, cum post pretium solutum infectam emptionem facere non possumus.
</p>


<p>
Dig. 18.5.3
</p>

<p>
Paulus  33 ad ed.
</p>

<p>
Emptio et venditio sicut consensu contrahitur, ita contrario consensu resolvitur, antequam fuerit res secuta: ideoque quaesitum est, si emptor fideiussorem acceperit, vel venditor stipulatus fuerit, an nuda voluntate resolvatur obligatio. iulianus scripsit ex empto quidem agi non posse, quia bonae fidei iudicio exceptiones pacti insunt: an autem fideiussori utilis sit exceptio, videndum: et puto liberato reo et fideiussorem liberari. item venditorem ex stipulatu agentem exceptione summoveri oportet, idemque iuris esse, si emptor quoque rem in stipulationem deduxerit.
</p>


<p>
Dig. 18.5.4
</p>

<p>
Paulus  not. ad iul. 8 Dig. 
</p>

<p>
Si emptio contracta sit togae puta aut lancis, et pactus sit venditor, ne alterutrius emptio maneat, puto resolvi obligationem huius rei nomine dumtaxat.
</p>


<p>
Dig. 18.5.5pr.
</p>

<p>
Iulianus  15 Dig. 
</p>

<p>
Cum emptor venditori vel emptori venditor acceptum faciat, voluntas utriusque ostenditur id agentis, ut a negotio discedatur et perinde habeatur, ac si convenisset inter eos, ut neuter ab altero quicquam peteret, sed ut evidentius appareat, acceptilatio in hac causa non sua natura, sed potestate conventionis valet.
</p>


<p>
Dig. 18.5.5.1
</p>

<p>
Iulianus  15 Dig. 
</p>

<p>
Emptio nuda conventione dissolvitur, si res secuta non fuerit.
</p>


<p>
Dig. 18.5.5.2
</p>

<p>
Iulianus  15 Dig. 
</p>

<p>
Mortuo autem homine perinde habenda est vendito ac si traditus fuisset, utpote cum venditor liberetur et emptori homo pereat: quare nisi iusta conventio intervenerit, actiones ex empto et vendito manebunt.
</p>


<p>
Dig. 18.5.6
</p>

<p>
Paulus  2 ad ed.
</p>

<p>
Si convenit, ut res quae venit, si intra certum tempus displicuisset, redderetur, ex empto actio est, ut sabinus putat, aut proxima empti in factum datur.
</p>


<p>
Dig. 18.5.7pr.
</p>

<p>
Paulus  5 quaest.
</p>

<p>
Si id quod pure emi sub condicione rursus emam, nihil agitur posteriore emptione.
</p>


<p>
Dig. 18.5.7.1
</p>

<p>
Paulus  5 quaest.
</p>

<p>
Si pupilli persona intervenit, qui ante sine tutoris auctoritate, deinde tutore auctore emit, quamvis venditor iam ei obligatus fuit, tamen quia pupillus non tenebatur, renovata venditio efficit, ut invicem obligati sint: quod si ante tutoris auctoritas intervenerit, deinde sine tutore auctore emit, nihil actum est posteriore emptione. idem potest quaeri, si sine tutoris auctoritate pactus fuerit, ut discedatur ab emptione: an proinde sit, atque si ab initio sine tutoris auctoritate emisset, ut scilicet ipse non teneatur, sed agente eo retentiones competant. sed nec illud sine ratione dicetur, quoniam initio recte emptio sit contracta, vix bonae fidei convenire eo pacto stari, quod alteri captiosum sit, et maxime, si iusto errore sit deceptus.
</p>


<p>
Dig. 18.5.8
</p>

<p>
Scaevola  2 resp.
</p>

<p>
Titius seii procurator defuncto seio ab eo scriptus heres, cum ignoraret, fundum vendente servo hereditario, quasi procurator subscripsit: quaesitum est, an cognito eo, priusquam emptio perficeretur, a venditione discedere possit. respondit titium, si non ipse vendidit, non idcirco actionibus civilibus teneri, quod servo vendente subscripserat, sed servi nomine praetoria actione teneri.
</p>


<p>
Dig. 18.5.9
</p>

<p>
Scaevola  4 Dig. 
</p>

<p>
Fundus qui lucii titii erat ob vectigale rei publicae veniit: sed cum lucius titius debitor professus esset paratum se esse vectigal exsolvere solidum, cum minore venisset fundus, quam debita summa esset, praeses provinciae rescindit ^ rescidit^ venditionem eumque restitui iussit lucio titio: quaesitum est, an post sententiam praesidis, antequam restitueretur, in bonis lucii titii fundus emptus esset. respondit non prius, quam emptori pretium esset illatum vel, si pretium nondum esset ab emptore solutum, in vectigal satisfactum esset.
</p>


<p>
Dig. 18.5.10pr.
</p>

<p>
Scaevola  7 Dig. 
</p>

<p>
Seius a lucio titio emit fundum lege dicta, ut, si ad diem pecuniam non solvisset, res inempta fieret. seius parte pretii praesenti die soluta, defuncto venditore, filiis eius pupillaris aetatis et ipse tutor cum aliis datus, neque contutoribus pretium secundum legem numeravit nec rationibus tutelae rettulit: quaesitum est, an irrita emptio facta esset. respondit secundum ea quae proponerentur inemptam videri.
</p>


<p>
Dig. 18.5.10.1
</p>

<p>
Scaevola  7 Dig. 
</p>

<p>
Emptor praediorum cum suspicaretur numeriam et semproniam controversiam moturas, pactus est cum venditore, ut ex pretio aliqua summa apud se maneret, donec emptori fideiussor daretur a venditore: postea venditor eam legem inseruit, ut, si ex die pecunia omnis soluta non esset et venditor ea praedia venisse nollet, invendita essent: interea de adversariis alteram mulierem venditor superavit, cum altera transegit, ita ut sine ulla quaestione emptor praedia possideret: quaesitum est, cum neque fideiussor datus est nec omnis pecunia secundum legem suis diebus soluta sit, an praedia invendita sint. respondit, si convenisset, ut non prius pecunia solveretur quam fideiussor venditi causa daretur, nec id factum esset, cum per emptorem non staret quo minus fieret, non posse posteriorem legis partem exerceri.
</p>

<p class=shortborder></p>

<p>
<b>Dig. 18.6.0. De periculo et commodo rei venditae.</b>
</p>

<p>
Dig. 18.6.1pr.
</p>

<p>
Ulpianus  28 ad sab.
</p>

<p>
Si vinum venditum acuerit vel quid aliud vitii sustinuerit, emptoris erit damnum, quemadmodum si vinum esset effusum vel vasis contusis vel qua alia ex causa. sed si venditor se periculo subiecit, in id tempus periculum sustinebit, quoad se subiecit: quod si non designavit tempus, eatenus periculum sustinere debet, quoad degustetur vinum, videlicet quasi tunc plenissime veneat, cum fuerit degustatum. aut igitur convenit, quoad periculum vini sustineat, et eatenus sustinebit, aut non convenit et usque ad degustationem sustinebit. sed si nondum sunt degustata, signata tamen ab emptore vasa vel dolia, consequenter dicemus adhuc periculum esse venditoris, nisi si aliud convenit.
</p>


<p>
Dig. 18.6.1.1
</p>

<p>
Ulpianus  28 ad sab.
</p>

<p>
Sed et custodiam ad diem mensurae venditor praestare debet: priusquam enim admetiatur vinum, prope quasi nondum venit. post mensuram factam venditoris desinit esse periculum: et ante mensuram periculo liberatur, si non ad mensuram vendidit, sed forte amphoras vel etiam singula dolia.
</p>


<p>
Dig. 18.6.1.2
</p>

<p>
Ulpianus  28 ad sab.
</p>

<p>
Si dolium signatum sit ab emptore, trebatius ait traditum id videri: labeo contra, quod et verum est: magis enim ne summutetur, signari solere, quam ut traditum videatur.
</p>


<p>
Dig. 18.6.1.3
</p>

<p>
Ulpianus  28 ad sab.
</p>

<p>
Licet autem venditori vel effundere vinum, si diem ad metiendum praestituit nec intra diem admensum est: effundere autem non statim poterit, priusquam testando denuntiet emptori, ut aut tollat vinum aut sciat futurum, ut vinum effunderetur. si tamen, cum posset effundere, non effudit, laudandus est potius: ea propter mercedem quoque doliorum potest exigere, sed ita demum, si interfuit eius inania esse vasa in quibus vinum fuit ( veluti si locaturus ea fuisset) vel si necesse habuit alia conducere dolia. commodius est autem conduci vasa nec reddi vinum, nisi quanti conduxerit ab emptore reddatur, aut vendere vinum bona fide: id est quantum sine ipsius incommodo fieri potest operam dare, ut quam minime detrimento sit ea res emptori.
</p>


<p>
Dig. 18.6.1.4
</p>

<p>
Ulpianus  28 ad sab.
</p>

<p>
Si doliare vinum emeris nec de tradendo eo quicquam convenerit, id videri actum, ut ante evacuarentur quam ad vindemiam opera eorum futura sit necessaria: quod si non sint evacuata, faciendum, quod veteres putaverunt, per corbem venditorem mensuram facere et effundere: veteres enim hoc propter mensuram suaserunt, si, quanta mensura esset, non appareat, videlicet ut appareret, quantum emptori perierit.
</p>


<p>
Dig. 18.6.2pr.
</p>

<p>
Gaius  2 cott. rer.
</p>

<p>
Hoc ita verum est, si is est venditor, cui sine nova vindemia non sint ista vasa necessaria: si vero mercator est, qui emere vina et vendere solet, is dies spectandus est, quo ex commodo venditoris tolli possint.
</p>


<p>
Dig. 18.6.2.1
</p>

<p>
Gaius  2 cott. rer.
</p>

<p>
Custodiam autem ante admetiendi diem qualem praestare venditorem oporteat, utrum plenam, ut et diligentiam praestet, an vero dolum dumtaxat, videamus. et puto eam diligentiam venditorem exhibere debere, ut fatale damnum vel vis magna sit excusatum.
</p>


<p>
Dig. 18.6.3
</p>

<p>
Paulus  5 ad sab.
</p>

<p>
Custodiam autem venditor talem praestare debet, quam praestant hi quibus res commodata est, ut diligentiam praestet exactiorem, quam in suis rebus adhiberet.
</p>


<p>
Dig. 18.6.4pr.
</p>

<p>
Ulpianus  28 ad sab.
</p>

<p>
Si quis vina vendiderit et intra diem certum degustanda dixerit, deinde per venditorem steterit, quo minus degustarentur, utrum praeteritum dumtaxat periculum acoris et mucoris venditor praestare debet, an vero etiam die praeterito ( ut, si forte corrupta sint posteaquam dies degustandi praeteriit, periculum ad venditorem pertineat), an vero magis emptio sit soluta ( quasi sub condicione venierint, hoc est si ante diem illum fuissent degustata)? et intererit, quid actum sit: ego autem arbitror, si hoc in occulto sit, debere dici emptionem manere, periculum autem ad venditorem respicere etiam ultra diem degustando praefinitum, quia per ipsum factum est.
</p>


<p>
Dig. 18.6.4.1
</p>

<p>
Ulpianus  28 ad sab.
</p>

<p>
Si aversione vinum venit, custodia tantum praestanda est. ex hoc apparet, si non ita vinum venit, ut degustaretur, neque acorem neque mucorem venditorem praestare debere, sed omne periculum ad emptorem pertinere: difficile autem est, ut quisquam sic emat, ut ne degustet. quare si dies degustationi adiectus non erit, quandoque degustare emptor poterit et quoad degustaverit, periculum acoris et mucoris ad venditorem pertinebit: dies enim degustationi praestitutus meliorem condicionem emptoris facit.
</p>


<p>
Dig. 18.6.4.2
</p>

<p>
Ulpianus  28 ad sab.
</p>

<p>
Vino autem per aversionem vendito finis custodiae est avehendi tempus. quod ita erit accipiendum, si adiectum tempus est: ceterum si non sit adiectum, videndum, ne infinitam custodiam non debeat venditor. et est verius secundum ea quae supra ostendimus, aut interesse, quid de tempore actum sit, aut denuntiare ei, ut tollat vinum: certe antequam ad vindemiam fuerint dolia necessaria, debet avehi vinum.
</p>


<p>
Dig. 18.6.5
</p>

<p>
Paulus  5 ad sab.
</p>

<p>
Si per emptorem steterit, quo minus ad diem vinum tolleret, postea, nisi quod dolo malo venditoris interceptum esset, non debet ab eo praestari. si verbi gratia amphorae centum ex eo vino, quod in cella esset, venierint, si admensum est, donec admetiatur, omne periculum venditoris est, nisi id per emptorem fiat.
</p>


<p>
Dig. 18.6.6
</p>

<p>
Pomponius  9 ad sab.
</p>

<p>
Si vina emerim exceptis acidis et mucidis et mihi expediat acida quoque accipere, proculus ait, quamvis id emptoris causa exceptum sit, tamen acida et mucida non venisse: nam quae invitus emptor accipere non cogeretur, iniquum esse non permitti venditori vel alii ea vendere.
</p>


<p>
Dig. 18.6.7pr.
</p>

<p>
Paulus  5 ad sab.
</p>

<p>
Id, quod post emptionem fundo accessit per alluvionem vel perit, ad emptoris commodum incommodumque pertinet: nam et si totus ager post emptionem flumine occupatus esset, periculum esset emptoris: sic igitur et commodum eius esse debet.
</p>


<p>
Dig. 18.6.7.1
</p>

<p>
Paulus  5 ad sab.
</p>

<p>
Quod venditur, in modum agri cedere debet, nisi si id actum est, ne cederet. at quod non venit, in modum cedendum, si id ipsum actum est, ut cederet, veluti viae publicae, limites, luci qui fundum tangunt: cum vero neutrum dictum est, cedere non debet, et ideo nominatim caveri solet, ut luci, viae publicae, quae in fundo sint, totae in modum cedant.
</p>


<p>
Dig. 18.6.8pr.
</p>

<p>
Paulus  33 ad ed.
</p>

<p>
Necessario sciendum est, quando perfecta sit emptio: tunc enim sciemus, cuius periculum sit: nam perfecta emptione periculum ad emptorem respiciet. et si id quod venierit appareat quid quale quantum sit, sit et pretium, et pure venit, perfecta est emptio: quod si sub condicione res venierit, si quidem defecerit condicio, nulla est emptio, sicuti nec stipulatio: quod si exstiterit, proculus et octavenus emptoris esse periculum aiunt: idem pomponius libro nono probat. quod si pendente condicione emptor vel venditor decesserit, constat, si exstiterit condicio, heredes quoque obligatos esse quasi iam contracta emptione in praeteritum. quod si pendente condicione res tradita sit, emptor non poterit eam usucapere pro emptore. et quod pretii solutum est repetetur et fructus medii temporis venditoris sunt ( sicuti stipulationes et legata condicionalia peremuntur), si pendente condicione res exstincta fuerit: sane si exstet res, licet deterior effecta, potest dici esse damnum emptoris.
</p>


<p>
Dig. 18.6.8.1
</p>

<p>
Paulus  33 ad ed.
</p>

<p>
Si ita venierit: " est ille servus emptus, sive navis ex asia venerit sive non venerit", iulianus putat statim perfectam esse venditionem, quoniam certum sit eam contractam.
</p>


<p>
Dig. 18.6.8.2
</p>

<p>
Paulus  33 ad ed.
</p>

<p>
Cum usum fructum mihi vendis, interest, utrum ius utendi fruendi, quod solum tuum sit, vendas, an vero in ipsum corpus, quod tuum sit, usum fructum mihi vendas: nam priore casu etiamsi statim morieris, nihil mihi heres tuus debebit, heredi autem meo debebitur, si tu vivis: posteriore casu heredi meo nihil debebitur, heres tuus debebit.
</p>


<p>
Dig. 18.6.9
</p>

<p>
Gaius  10 ad ed. provinc.
</p>

<p>
Si post inspectum praedium, antequam emptio contraheretur, arbores vento deiectae sunt, an hae quoque emptori tradi debeant, quaeritur: et responsum est non deberi, quia eas non emerit, cum ante, quam fundum emerit, desierint fundi esse. sed si ignoravit emptor deiectas esse arbores, venditor autem scit nec admonuit, quanti emptoris interfuerit rem aestimandam esse, si modo venit.
</p>


<p>
Dig. 18.6.10
</p>

<p>
Ulpianus  8 disp.
</p>

<p>
Si in venditione condicionali hoc ipsum convenisset, ut res periculo emptoris servaretur, puto pactum valere.
</p>


<p>
Dig. 18.6.11
</p>

<p>
Scaevola  not. in iul. 7 Dig. 
</p>

<p>
Fundi nomine emptor agere non potest, cum, priusquam mensura fieret, inundatione aquarum aut chasmate aliove quo casu pars fundi interierit.
</p>


<p>
Dig. 18.6.12
</p>

<p>
Alfenus  2 Dig. 
</p>

<p>
Si vendita insula combusta esset, cum incendium sine culpa fieri non possit, quid iuris sit? respondit, quia sine patris familias culpa fieri potest neque, si servorum neglegentia factum esset, continuo dominus in culpa erit, quam ob rem si venditor eam diligentiam adhibuisset in insula custodienda, quam debent homines frugi et diligentes praestare, si quid accidisset, nihil ad eum pertinebit.
</p>


<p>
Dig. 18.6.13
</p>

<p>
Paulus  3 epit. alf.
</p>

<p>
Lectos emptos aedilis, cum in via publica positi essent, concidit: si traditi essent emptori aut per eum stetisset quo minus traderentur, emptoris periculum esse placet.
</p>


<p>
Dig. 18.6.14
</p>

<p>
Iulianus  3 ad urs. ferocem.
</p>

<p>
Eumque cum aedili, si id non iure fecisset, habiturum actionem legis aquiliae: aut certe cum venditore ex empto agendum esse, ut is actiones suas, quas cum aedile habuisset, ei praestaret.
</p>


<p>
Dig. 18.6.15pr.
</p>

<p>
Paulus  3 epit. alf.
</p>

<p>
Quod si neque traditi essent neque emptor in mora fuisset quo minus traderentur, venditoris periculum erit.
</p>


<p>
Dig. 18.6.15.1
</p>

<p>
Paulus  3 epit. alf.
</p>

<p>
Materia empta si furto perisset, postquam tradita esset, emptoris esse periculo respondit, si minus, venditoris: videri autem trabes traditas, quas emptor signasset.
</p>


<p>
Dig. 18.6.16
</p>

<p>
Gaius  2 cott. rer.
</p>

<p>
Si vina quae in doliis erunt venierint eaque, antequam ab emptore tollerentur, sua natura corrupta fuerint, si quidem de bonitate eorum adfirmavit venditor, tenebitur emptori: quod si nihil adfirmavit, emptoris erit periculum, quia sive non degustavit sive degustando male probavit, de se queri debet. plane si, cum intellegeret venditor non duraturam bonitatem eorum usque ad in eum diem quo tolli deberent, non admonuit emptorem, tenebitur ei, quanti eius interesset admonitum fuisse.
</p>


<p>
Dig. 18.6.17
</p>

<p>
Iavolenus  7 ex cass.
</p>

<p>
Servi emptor si eum conductum rogavit, donec pretium solveret, nihil per eum servum adquirere poterit, quoniam non videtur traditus is, cuius possessio per locationem retinetur a venditore. periculum eius servi ad emptorem pertinet, quod tamen sine dolo venditoris intervenerit.
</p>


<p>
Dig. 18.6.18
</p>

<p>
Pomponius  31 ad q. muc.
</p>

<p>
Illud sciendum est, cum moram emptor adhibere coepit, iam non culpam, sed dolum malum tantum praestandum a venditore. quod si per venditorem et emptorem mora fuerit, labeo quidem scribit emptori potius nocere quam venditori moram adhibitam, sed videndum est, ne posterior mora damnosa ei sit. quid enim si interpellavero venditorem et non dederit id quod emeram, deinde postea offerente illo ego non acceperim? sane hoc casu nocere mihi deberet. sed si per emptorem mora fuisset, deinde, cum omnia in integro essent, venditor moram adhibuerit, cum posset se exsolvere, aequum est posteriorem moram venditori nocere.
</p>


<p>
Dig. 18.6.19pr.
</p>

<p>
Papinianus  3 resp.
</p>

<p>
Habitationum oneribus morte libertorum finitis emptor domus ob eam causam venditori non tenebitur, si nihil aliud convenit, quam ut habitationes secundum defuncti voluntatem super pretium libertis praestarentur.
</p>


<p>
Dig. 18.6.19.1
</p>

<p>
Papinianus  3 resp.
</p>

<p>
Ante pretium solutum dominii quaestione mota pretium emptor solvere non cogetur, nisi fideiussores idonei a venditore eius evictionis offerantur.
</p>


<p>
Dig. 18.6.20
</p>

<p>
Hermogenianus  2 iuris epit.
</p>

<p>
Venditori si emptor in pretio solvendo moram fecerit, usuras dumtaxat praestabit, non omne omnino, quod venditor mora non facta consequi potuit, veluti si negotiator fuit et pretio soluto ex mercibus plus quam ex usuris quaerere potuit.
</p>

<p class=shortborder></p>

<p>
<b>Dig. 18.7.0. De servis exportandis: vel si ita mancipium venierit ut manumittatur vel contra.</b>
</p>

<p>
Dig. 18.7.1
</p>

<p>
Ulpianus  32 ad ed.
</p>

<p>
Si fuerit distractus servus, ne aliquo loci moretur, qui vendidit in ea condicione est, ut possit legem remittere, ipse romae retinere. quod et papinianus libro tertio respondit: propter domini enim, inquit, securitatem custoditur lex, ne periculum subeat.
</p>


<p>
Dig. 18.7.2
</p>

<p>
Marcianus  2 publ.
</p>

<p>
Exportandus si venierit ab italia, in provincia morari potest, nisi specialiter prohibitum fuerit.
</p>


<p>
Dig. 18.7.3
</p>

<p>
Paulus  50 ad ed.
</p>

<p>
Si quis hac lege veniit, ut intra certum tempus manumittatur: si non sit manumissus, liber fit, si tamen is qui vendidit in eadem voluntate perseveret: heredis voluntatem non esse exquirendam.
</p>


<p>
Dig. 18.7.4
</p>

<p>
Marcellus  24 Dig. 
</p>

<p>
Si minor viginti annis servum tibi in hoc vendiderit et tradiderit, ut eum manumitteres, nullius momenti est traditio, quamquam ea mente tradiderit, ut, cum viginti annos ipse explesset, manumitteres: non enim multum facit, quod distulit libertatis praestationem: lex quippe consilio eius quasi parum firmo restitit.
</p>


<p>
Dig. 18.7.5
</p>

<p>
Papinianus  10 quaest.
</p>

<p>
Cui pacto venditoris pomerio cuiuslibet civitatis interdictum est, urbe etiam interdictum esse videtur. quod quidem alias cum principum mandatis praeciperetur, etiam naturalem habet intellectum, ne scilicet qui careret minoribus, fruatur maioribus.
</p>


<p>
Dig. 18.7.6pr.
</p>

<p>
Papinianus  27 quaest.
</p>

<p>
Si venditor ab emptore caverit, ne serva manumitteretur neve prostituatur, et aliquo facto contra quam fuerat exceptum evincatur aut libera iudicetur, et ex stipulatu poena petatur, doli exceptionem quidam obstaturam putant, sabinus non obstaturam. sed ratio faciet, ut iure non teneat stipulatio, si ne manumitteretur exceptum est: nam incredibile est de actu manumittentis ac non potius de effectu beneficii cogitatum. ceterum si ne prostituatur exceptum est, nulla ratio occurrit, cur poena peti et exigi non debeat, cum et ancillam contumelia adfecerit et venditoris affectionem, forte simul et verecundiam laeserit: etenim alias remota quoque stipulatione placuit ex vendito esse actionem, si quid emptor contra quam lege venditionis cautum est fecisset aut non fecisset.
</p>


<p>
Dig. 18.7.6.1
</p>

<p>
Papinianus  27 quaest.
</p>

<p>
Nobis aliquando placebat non alias ex vendito propter poenam homini irrogatam agi posse, quam si pecuniae ratione venditoris interesset, veluti quod poenam promisisset: ceterum viro bono non convenire credere venditoris interesse, quod animo saevientis satisfactum non fuisset. sed in contrarium me vocat sabini sententia, qui utiliter agi ideo arbitratus est, quoniam hoc minoris homo venisse videatur.
</p>


<p>
Dig. 18.7.7
</p>

<p>
Papinianus  10 quaest.
</p>

<p>
Servus ea lege veniit, ne in italia esset: quod si aliter factum esset, convenit citra stipulationem, ut poenam praestaret emptor. vix est, ut eo nomine vindictae ratione venditor agere possit, acturus utiliter, si non servata lege in poenam quam alii promisit inciderit. huic consequens erit, ut hactenus agere possit, quatenus alii praestare cogitur: quidquid enim excedit, poena, non rei persecutio est. quod si, ne poenae causa exportaretur, convenit, etiam affectionis ratione recte agetur. nec videntur haec inter se contraria esse, cum beneficio adfici hominem intersit hominis: enimvero poenae non irrogatae indignatio solam duritiam continet.
</p>


<p>
Dig. 18.7.8
</p>

<p>
Papinianus  27 quaest.
</p>

<p>
Quaesitum est, si quis proprium servum vendidisset et ut manumitteretur intra certum tempus, praecepisset ac postea mutasset voluntatem et emptor nihilo minus manumisisset, an aliquam eo nomine actionem haberet. dixi ex vendito actionem manumisso servo vel mutata venditoris voluntate evanuisse.
</p>


<p>
Dig. 18.7.9
</p>

<p>
Paulus  5 quaest.
</p>

<p>
Titius servum vendidit ea lege, ut, si romae moratus esset, manus inicere liceret: emptor alii eadem lege vendidit: servus fugit a secundo emptore et romae moratur: quaero, an sit manus iniectio et cui. respondi: in fugitivo non est dubitandum nihil contra legem factum videri, quia nec domino auferre se potest nec qui in fuga est ibi moratur. quod si ex voluntate secundo emptoris contra legem moratus sit, potior habendus est qui auctor fuit legis, et posterior magis admonendi emptoris et liberandi se eandem legem repetierit nec poterit aliquo modo auferre legem sui venditoris cuius condicio exstitit: nam et si poenam promisisset, tenetur, licet ipse quoque stipulatus esset: sed in poena promissa duae actiones sunt, manus autem iniectio in servum competit. quod si prior ita vendidit, ut prostituta libera esset, posterior, ut manus inicere liceret, potior est libertas quam manus iniectio. plane si prior lex manus habeat iniectionem, posterior libertatem, favorabilius dicetur liberam fore, quoniam utraque condicio pro mancipio additur et sicut manus iniectio, ita libertas eximit eam iniuriam.
</p>


<p>
Dig. 18.7.10
</p>

<p>
Scaevola  7 Dig. 
</p>

<p>
Cum venderet pamphilam et stichum, venditioni inseruit pactum conventum, uti ne eadem mancipia pamphila et stichus, quos minorato pretio vendidit, alterius servitutem quam seii paterentur post mortemque eius in libertate morarentur: quaesitum est, an haec mancipia, de quibus inter emptorem et venditorem convenit, post mortem emptoris iure ipso liberata sint. respondit secundum constitutionem divi hadriani super hoc prolatam pamphilam et stichum, de quibus quaereretur, si manumissi non sint, liberos non esse. claudius: divus marcus ex lege dicta libertatis in vendendo quamvis non manumissos fore liberos in semenstribus constituit, licet in mortis tempus emptoris distulit venditor libertatem.
</p>

<p class=shortborder></p>

<p>
<b>Dig. 18.1.0. De contrahenda emptione et de pactis inter emptorem et venditorem compositis et quae res venire non possunt.</b>
</p>

<p>
Dig. 18.1.1pr.
</p>

<p>
Paulus  33 ad ed.
</p>

<p>
Origo emendi vendendique a permutationibus coepit. olim enim non ita erat nummus neque aliud merx, aliud pretium vocabatur, sed unusquisque secundum necessitatem temporum ac rerum utilibus inutilia permutabat, quando plerumque evenit, ut quod alteri superest alteri desit. sed quia non semper nec facile concurrebat, ut, cum tu haberes quod ego desiderarem, invicem haberem quod tu accipere velles, electa materia est, cuius publica ac perpetua aestimatio difficultatibus permutationum aequalitate quantitatis subveniret. eaque materia forma publica percussa usum dominiumque non tam ex substantia praebet quam ex quantitate nec ultra merx utrumque, sed alterum pretium vocatur.
</p>


<p>
Dig. 18.1.1.1
</p>

<p>
Paulus  33 ad ed.
</p>

<p>
Sed an sine nummis venditio dici hodieque possit, dubitatur, veluti si ego togam dedi, ut tunicam acciperem. sabinus et cassius esse emptionem et venditionem putant: nerva et proculus permutationem, non emptionem hoc esse. sabinus homero teste utitur, qui exercitum graecorum aere ferro hominibusque vinum emere refert, illis versibus:  enven ar' oinizonto karykomowntes axaioi alloi men xalkw, alloi d' aivwni sidyrw, alloi de hrinois, alloi d' autysi boessi, alloi d' andrapodessin. sed hi versus permutationem significare videntur, non emptionem, sicuti illi:  env' aute glaukw kronidys frenas eceleto zeus, hos pros tudeidyn diomydea teuxe ameiben.  magis autem pro hac sententia illud diceretur, quod alias idem poeta dicit:  priato kteatessin heoisin.  sed verior est nervae et proculi sententia: nam ut aliud est vendere, aliud emere, alius emptor, alius venditor, sic aliud est pretium, aliud merx: quod in permutatione discerni non potest, uter emptor, uter venditor sit.
</p>


<p>
Dig. 18.1.1.2
</p>

<p>
Paulus  33 ad ed.
</p>

<p>
Est autem emptio iuris gentium, et ideo consensu peragitur et inter absentes contrahi potest et per nuntium et per litteras.
</p>


<p>
Dig. 18.1.2pr.
</p>

<p>
Ulpianus  1 ad sab.
</p>

<p>
Inter patrem et filium contrahi emptio non potest, sed de rebus castrensibus potest.
</p>


<p>
Dig. 18.1.2.1
</p>

<p>
Ulpianus  1 ad sab.
</p>

<p>
Sine pretio nulla venditio est: non autem pretii numeratio, sed conventio perficit sine scriptis habitam emptionem.
</p>


<p>
Dig. 18.1.3
</p>

<p>
Ulpianus  28 ad sab.
</p>

<p>
Si res ita distracta sit, ut si displicuisset inempta esset, constat non esse sub condicione distractam, sed resolvi emptionem sub condicione.
</p>


<p>
Dig. 18.1.4
</p>

<p>
Pomponius  9 ad sab.
</p>

<p>
Et liberi hominis et loci sacri et religiosi, qui haberi non potest, emptio intellegitur, si ab ignorante emitur,
</p>


<p>
Dig. 18.1.5
</p>

<p>
Paulus  5 ad sab.
</p>

<p>
Quia difficile dinosci potest liber homo a servo.
</p>


<p>
Dig. 18.1.6pr.
</p>

<p>
Pomponius  9 ad sab.
</p>

<p>
Sed celsus filius ait hominem liberum scientem te emere non posse nec cuiuscumque rei si scias alienationem esse: ut sacra et religiosa loca aut quorum commercium non sit, ut publica, quae non in pecunia populi, sed in publico usu habeatur, ut est campus martius.
</p>


<p>
Dig. 18.1.6.1
</p>

<p>
Pomponius  9 ad sab.
</p>

<p>
Si fundus annua bima trima die ea lege venisset, ut, si in diem statutum pecunia soluta non esset, fundus inemptus foret et ut, si interim emptor fundum coluerit fructusque ex eo perceperit, inempto eo facto restituerentur et ut, quanti minoris postea alii venisset, ut id emptor venditori praestaret: ad diem pecunia non soluta placet venditori ex vendito eo nomine actionem esse. nec conturbari debemus, quod inempto fundo facto dicatur actionem ex vendito futuram esse: in emptis enim et venditis potius id quod actum, quam id quod dictum sit sequendum est, et cum lege id dictum sit, apparet hoc dumtaxat actum esse, ne venditor emptori pecunia ad diem non soluta obligatus esset, non ut omnis obligatio empti et venditi utrique solveretur.
</p>


<p>
Dig. 18.1.6.2
</p>

<p>
Pomponius  9 ad sab.
</p>

<p>
Condicio, quae initio contractus dicta est, postea alia pactione immutari potest, sicuti etiam abiri a tota emptione potest, si nondum impleta sunt, quae utrimque praestari debuerunt.
</p>


<p>
Dig. 18.1.7pr.
</p>

<p>
Ulpianus  28 ad sab.
</p>

<p>
Haec venditio servi " si rationes domini computasset arbitrio" condicionalis est: condicionales autem venditiones tunc perficiuntur, cum impleta fuerit condicio. sed utrum haec est venditionis condicio, si ipse dominus putasset suo arbitrio, an vero si arbitrio viri boni? nam si arbitrium domini accipiamus, venditio nulla est, quemadmodum si quis ita vendiderit, si voluerit, vel stipulanti sic spondeat " si voluero, decem dabo": neque enim debet in arbitrium rei conferri, an sit obstrictus. placuit itaque veteribus magis in viri boni arbitrium id collatum videri quam in domini. si igitur rationes potuit accipere nec accepit, vel accepit, fingit autem se non accepisse, impleta condicio emptionis est et ex empto venditor conveniri potest.
</p>


<p>
Dig. 18.1.7.1
</p>

<p>
Ulpianus  28 ad sab.
</p>

<p>
Huiusmodi emptio " quanti tu eum emisti", " quantum pretii in arca habeo", valet: nec enim incertum est pretium tam evidenti venditione: magis enim ignoratur, quanti emptus sit, quam in rei veritate incertum est.
</p>


<p>
Dig. 18.1.7.2
</p>

<p>
Ulpianus  28 ad sab.
</p>

<p>
Si quis ita emerit: " est mihi fundus emptus centum et quanto pluris eum vendidero", valet venditio et statim impletur: habet enim certum pretium centum, augebitur autem pretium, si pluris emptor fundum vendiderit.
</p>


<p>
Dig. 18.1.8pr.
</p>

<p>
Pomponius  9 ad sab.
</p>

<p>
Nec emptio nec venditio sine re quae veneat potest intellegi. et tamen fructus et partus futuri recte ementur, ut, cum editus esset partus, iam tunc, cum contractum esset negotium, venditio facta intellegatur: sed si id egerit venditor, ne nascatur aut fiant, ex empto agi posse.
</p>


<p>
Dig. 18.1.8.1
</p>

<p>
Pomponius  9 ad sab.
</p>

<p>
Aliquando tamen et sine re venditio intellegitur, veluti cum quasi alea emitur. quod fit, cum captum piscium vel avium vel missilium emitur: emptio enim contrahitur etiam si nihil inciderit, quia spei emptio est: et quod missilium nomine eo casu captum est si evictum fuerit, nulla eo nomine ex empto obligatio contrahitur, quia id actum intellegitur.
</p>


<p>
Dig. 18.1.9pr.
</p>

<p>
Ulpianus  28 ad sab.
</p>

<p>
In venditionibus et emptionibus consensum debere intercedere palam est: ceterum sive in ipsa emptione dissentient sive in pretio sive in quo alio, emptio imperfecta est. si igitur ego me fundum emere putarem cornelianum, tu mihi te vendere sempronianum putasti, quia in corpore dissensimus, emptio nulla est. idem est, si ego me stichum, tu pamphilum absentem vendere putasti: nam cum in corpore dissentiatur, apparet nullam esse emptionem.
</p>


<p>
Dig. 18.1.9.1
</p>

<p>
Ulpianus  28 ad sab.
</p>

<p>
Plane si in nomine dissentiamus, verum de corpore constet, nulla dubitatio est, quin valeat emptio et venditio: nihil enim facit error nominis, cum de corpore constat.
</p>


<p>
Dig. 18.1.9.2
</p>

<p>
Ulpianus  28 ad sab.
</p>

<p>
Inde quaeritur, si in ipso corpore non erratur, sed in substantia error sit, ut puta si acetum pro vino veneat, aes pro auro vel plumbum pro argento vel quid aliud argento simile, an emptio et venditio sit. Marcellus scripsit libro sexto digestorum emptionem esse et venditionem, quia in corpus consensum est, etsi in materia sit erratum. ego in vino quidem consentio, quia eadem prope  ousia est, si modo vinum acuit: ceterum si vinum non acuit, sed ab initio acetum fuit, ut embamma, aliud pro alio venisse videtur. in ceteris autem nullam esse venditionem puto, quotiens in materia erratur.
</p>


<p>
Dig. 18.1.10
</p>

<p>
Paulus  5 ad sab.
</p>

<p>
Aliter atque si aurum quidem fuerit, deterius autem quam emptor existimaret: tunc enim emptio valet.
</p>


<p>
Dig. 18.1.11pr.
</p>

<p>
Ulpianus  28 ad sab.
</p>

<p>
Alioquin quid dicemus, si caecus emptor fuit vel si in materia erratur vel in minus perito discernendarum materiarum? in corpus eos consensisse dicemus? et quemadmodum consensit, qui non vidit?
</p>


<p>
Dig. 18.1.11.1
</p>

<p>
Ulpianus  28 ad sab.
</p>

<p>
Quod si ego me virginem emere putarem, cum esset iam mulier, emptio valebit: in sexu enim non est erratum. ceterum si ego mulierem venderem, tu puerum emere existimasti, quia in sexu error est, nulla emptio, nulla venditio est.
</p>


<p>
Dig. 18.1.12
</p>

<p>
Pomponius  31 ad q. muc.
</p>

<p>
In huiusmodi autem quaestionibus personae ementium et vendentium spectari debent, non eorum, quibus adquiritur ex eo contractu actio: nam si servus meus vel filius qui in mea potestate est me praesente suo nomine emat, non est quaerendum, quid ego existimem, sed quid ille qui contrahit.
</p>


<p>
Dig. 18.1.13
</p>

<p>
Pomponius  9 ad sab.
</p>

<p>
Sed si servo meo vel ei cui mandavero vendas sciens fugitivum illo ignorante, me sciente, non teneri te ex empto verum est.
</p>


<p>
Dig. 18.1.14
</p>

<p>
Ulpianus  28 ad sab.
</p>

<p>
Quid tamen dicemus, si in materia et qualitate ambo errarent? ut puta si et ego me vendere aurum putarem et tu emere, cum aes esset? ut puta coheredes viriolam, quae aurea dicebatur, pretio exquisito uni heredi vendidissent eaque inventa esset magna ex parte aenea? venditionem esse constat ideo, quia auri aliquid habuit. nam si inauratum aliquid sit, licet ego aureum putem, valet venditio: si autem aes pro auro veneat, non valet.
</p>


<p>
Dig. 18.1.15pr.
</p>

<p>
Paulus  5 ad sab.
</p>

<p>
Et si consensum fuerit in corpus, id tamen in rerum natura ante venditionem esse desierit, nulla emptio est.
</p>


<p>
Dig. 18.1.15.1
</p>

<p>
Paulus  5 ad sab.
</p>

<p>
Ignorantia emptori prodest, quae non in supinum hominem cadit.
</p>


<p>
Dig. 18.1.15.2
</p>

<p>
Paulus  5 ad sab.
</p>

<p>
Si rem meam mihi ignoranti vendideris et iussu meo alii tradideris, non putat pomponius dominium meum transire, quoniam non hoc mihi propositum fuit, sed quasi tuum dominium ad eum transire: et ideo etiam si donaturus mihi rem meam iussu meo alii tradas, idem dicendum erit.
</p>


<p>
Dig. 18.1.16pr.
</p>

<p>
Pomponius  9 ad sab.
</p>

<p>
Suae rei emptio non valet, sive sciens sive ignorans emi: sed si ignorans emi, quod solvero repetere potero, quia nulla obligatio fuit.
</p>


<p>
Dig. 18.1.16.1
</p>

<p>
Pomponius  9 ad sab.
</p>

<p>
Nec tamen emptioni obstat, si in ea re usus fructus dumtaxat ementis sit:
</p>


<p>
Dig. 18.1.17
</p>

<p>
Paulus  33 ad ed.
</p>

<p>
Officio tamen iudicis pretium minuetur.
</p>


<p>
Dig. 18.1.18pr.
</p>

<p>
Pomponius  9 ad sab.
</p>

<p>
Sed si communis ea res emptori cum alio sit, dici debet scisso pretio pro portione pro parte emptionem valere, pro parte non valere.
</p>


<p>
Dig. 18.1.18.1
</p>

<p>
Pomponius  9 ad sab.
</p>

<p>
Si servus domini iussu in demonstrandis finibus agri venditi vel errore vel dolo plus demonstaverit, id tamen demonstratum accipi oportet, quod dominus senserit: et idem alfenus scripsit de vacua possessione per servum tradita.
</p>


<p>
Dig. 18.1.19
</p>

<p>
Pomponius  31 ad q. muc.
</p>

<p>
Quod vendidi non aliter fit accipientis, quam si aut pretium nobis solutum sit aut satis eo nomine factum vel etiam fidem habuerimus emptori sine ulla satisfactione.
</p>


<p>
Dig. 18.1.20
</p>

<p>
Pomponius  9 ad sab.
</p>

<p>
Sabinus respondit, si quam rem nobis fieri velimus etiam, veluti statuam vel vas aliquod seu vestem, ut nihil aliud quam pecuniam daremus, emptionem videri, nec posse ullam locationem esse, ubi corpus ipsum non detur ab eo cui id fieret: aliter atque si aream darem, ubi insulam aedificares, quoniam tunc a me substantia proficiscitur.
</p>


<p>
Dig. 18.1.21
</p>

<p>
Paulus  5 ad sab.
</p>

<p>
Labeo scripsit obscuritatem pacti nocere potius debere venditori qui id dixerit quam emptori, quia potuit re integra apertius dicere.
</p>


<p>
Dig. 18.1.22
</p>

<p>
Ulpianus  28 ad sab.
</p>

<p>
Hanc legem venditionis " si quid sacri vel religiosi est, eius venit nihil" supervacuam non esse, sed ad modica loca pertinere. ceterum si omne religiosum vel sacrum vel publicum venierit, nullam esse emptionem,
</p>


<p>
Dig. 18.1.23
</p>

<p>
Paulus  5 ad sab.
</p>

<p>
( et quod solverit eo nomine, emptor condicere potest)
</p>


<p>
Dig. 18.1.24
</p>

<p>
Ulpianus  28 ad sab.
</p>

<p>
In modicis autem ex empto esse actionem, quia non specialiter locus sacer vel religiosus venit, sed emptioni maioris partis accessit.
</p>


<p>
Dig. 18.1.25pr.
</p>

<p>
Ulpianus  34 ad sab.
</p>

<p>
Si ita distrahatur " illa aut illa res", utram eliget venditor, haec erit empta.
</p>


<p>
Dig. 18.1.25.1
</p>

<p>
Ulpianus  34 ad sab.
</p>

<p>
Qui vendidit necesse non habet fundum emptoris facere, ut cogitur qui fundum stipulanti spopondit.
</p>


<p>
Dig. 18.1.26
</p>

<p>
Pomponius  17 ad sab.
</p>

<p>
Si sciens emam ab eo cui bonis interdictum sit vel cui tempus ad deliberandum de hereditate ita datum sit, ut ei deminuendi potestas non sit, dominus non ero: dissimiliter atque si a debitore sciens creditorem fraudari emero.
</p>


<p>
Dig. 18.1.27
</p>

<p>
Paulus  8 ad sab.
</p>

<p>
Qui a quolibet rem emit, quam putat ipsius esse, bona fide emit: at qui sine tutoris auctoritate a pupillo emit, vel falso tutore auctore, quem scit tutorem non esse, non videtur bona fide emere, ut et sabinus scripsit.
</p>


<p>
Dig. 18.1.28
</p>

<p>
Ulpianus  41 ad sab.
</p>

<p>
Rem alienam distrahere quem posse nulla dubitatio est: nam emptio est et venditio: sed res emptori auferri potest.
</p>


<p>
Dig. 18.1.29
</p>

<p>
Ulpianus  43 ad sab.
</p>

<p>
Quotiens servus venit, non cum peculio distrahitur: et ideo sive non sit exceptum, sive exceptum sit, ne cum peculio veneat, non cum peculio distractus videtur. unde si qua res fuerit peculiaris a servo subrepta, condici potest videlicet quasi furtiva: hoc ita, si res ad emptorem pervenit.
</p>


<p>
Dig. 18.1.30
</p>

<p>
Ulpianus  32 ad ed.
</p>

<p>
Sed ad exhibendum agi posse nihilo minus et ex vendito puto.
</p>


<p>
Dig. 18.1.31
</p>

<p>
Pomponius  22 ad sab.
</p>

<p>
Sed et si quid postea accessit peculio, reddendum est venditori, veluti partus et quod ex operis vicarii perceptum est.
</p>


<p>
Dig. 18.1.32
</p>

<p>
Ulpianus  44 ad sab.
</p>

<p>
Qui tabernas argentarias vel ceteras quae in solo publico sunt vendit, non solum, sed ius vendit, cum istae tabernae publicae sunt, quarum usus ad privatos pertinet.
</p>


<p>
Dig. 18.1.33
</p>

<p>
Pomponius  33 ad sab.
</p>

<p>
Cum in lege venditionis ita sit scriptum: " flumina stillicidia uti nunc sunt, ut ita sint", nec additur, quae flumina vel stillicidia, primum spectari oportet, quid acti sit: si non id appareat, tunc id accipitur quod venditori nocet: ambigua enim oratio est.
</p>


<p>
Dig. 18.1.34pr.
</p>

<p>
Paulus  33 ad ed.
</p>

<p>
Si in emptione fundi dictum sit accedere stichum servum neque intellegatur, quis ex pluribus accesserit, cum de alio emptor, de alio venditor senserit, nihilo minus fundi venditionem valere constat: sed labeo ait eum stichum deberi quem venditor intellexerit. nec refert, quanti sit accessio, sive plus in ea sit quam in ipsa re cui accedat an minus: plerasque enim res aliquando propter accessiones emimus, sicuti cum domus propter marmora et statuas et tabulas pictas ematur.
</p>


<p>
Dig. 18.1.34.1
</p>

<p>
Paulus  33 ad ed.
</p>

<p>
Omnium rerum, quas quis habere vel possidere vel persequi potest, venditio recte fit: quas vero natura vel gentium ius vel mores civitatis commercio exuerunt, earum nulla venditio est.
</p>


<p>
Dig. 18.1.34.2
</p>

<p>
Paulus  33 ad ed.
</p>

<p>
Liberum hominem scientes emere non possumus. sed nec talis emptio aut stipulatio admittenda est: " cum servus erit", quamvis dixerimus futuras res emi posse: nec enim fas est eiusmodi casus exspectare.
</p>


<p>
Dig. 18.1.34.3
</p>

<p>
Paulus  33 ad ed.
</p>

<p>
Item si et emptor et venditor scit furtivum esse quod venit, a neutra parte obligatio contrahitur: si emptor solus scit, non obligabitur venditor nec tamen ex vendito quicquam consequitur, nisi ultro quod convenerit praestet: quod si venditor scit, emptor ignoravit, utrinque obligatio contrahitur, et ita pomponius quoque scribit.
</p>


<p>
Dig. 18.1.34.4
</p>

<p>
Paulus  33 ad ed.
</p>

<p>
Rei suae emptio tunc valet, cum ab initio id agatur, ut possessionem emat, quam forte venditor habuit, et in iudicio possessionis potior esset.
</p>


<p>
Dig. 18.1.34.5
</p>

<p>
Paulus  33 ad ed.
</p>

<p>
Alia causa est degustandi, alia metiendi: gustus enim ad hoc proficit, ut improbare liceat, mensura vero non eo proficit, ut aut plus aut minus veneat, sed ut appareat, quantum ematur.
</p>


<p>
Dig. 18.1.34.6
</p>

<p>
Paulus  33 ad ed.
</p>

<p>
Si emptio ita facta fuerit: " est mihi emptus stichus aut pamphilus", in potestate est venditoris, quem velit dare, sicut in stipulationibus, sed uno mortuo qui superest dandus est: et ideo prioris periculum ad venditorem, posterioris ad emptorem respicit. sed et si pariter decesserunt, pretium debebitur: unus enim utique periculo emptoris vixit. idem dicendum est etiam, si emptoris fuit arbitrium quem vellet habere, si modo hoc solum arbitrio eius commissum sit, ut quem voluisset emptum haberet, non et illud, an emptum haberet.
</p>


<p>
Dig. 18.1.34.7
</p>

<p>
Paulus  33 ad ed.
</p>

<p>
Tutor rem pupilli emere non potest: idemque porrigendum est ad similia, id est ad curatores procuratores et qui negotia aliena gerunt.
</p>


<p>
Dig. 18.1.35pr.
</p>

<p>
Gaius  10 ad ed. provinc.
</p>

<p>
Quod saepe arrae nomine pro emptione datur, non eo pertinet, quasi sine arra conventio nihil proficiat, sed ut evidentius probari possit convenisse de pretio.
</p>


<p>
Dig. 18.1.35.1
</p>

<p>
Gaius  10 ad ed. provinc.
</p>

<p>
Illud constat imperfectum esse negotium, cum emere volenti sic venditor dicit: " quanti velis, quanti aequum putaveris, quanti aestimaveris, habebis emptum".
</p>


<p>
Dig. 18.1.35.2
</p>

<p>
Gaius  10 ad ed. provinc.
</p>

<p>
Veneni mali quidam putant non contrahi emptionem, quia nec societas aut mandatum flagitiosae rei ullas vires habet: quae sententia potest sane vera videri de his quae nullo modo adiectione alterius materiae usu nobis esse possunt: de his vero quae mixta aliis materiis adeo nocendi naturam deponunt, ut ex his antidoti et alia quaedam salubria medicamenta conficiantur, aliud dici potest.
</p>


<p>
Dig. 18.1.35.3
</p>

<p>
Gaius  10 ad ed. provinc.
</p>

<p>
Si quis amico peregre eunti mandaverit, ut fugitivum suum quaerat et si invenerit vendat, nec ipse contra senatus consultum committit, quia non vendidit, neque amicus eius, quia praesentem vendit: emptor quoque, qui praesentem emit, recte negotium gerere intellegitur.
</p>


<p>
Dig. 18.1.35.4
</p>

<p>
Gaius  10 ad ed. provinc.
</p>

<p>
Si res vendita per furtum perierit, prius animadvertendum erit, quid inter eos de custodia rei convenerat: si nihil appareat convenisse, talis custodia desideranda est a venditore, qualem bonus pater familias suis rebus adhibet: quam si praestiterit et tamen rem perdidit, securus esse debet, ut tamen scilicet vindicationem rei et condictionem exhibeat emptori. unde videbimus in personam eius, qui alienam rem vendiderit: cum is nullam vindicationem aut condictionem habere possit, ob id ipsum damnandus est, quia, si suam rem vendidisset, potuisset eas actiones ad emptorem transferre.
</p>


<p>
Dig. 18.1.35.5
</p>

<p>
Gaius  10 ad ed. provinc.
</p>

<p>
In his quae pondere numero mensurave constant, veluti frumento vino oleo argento, modo ea servantur quae in ceteris, ut simul atque de pretio convenerit, videatur perfecta venditio, modo ut, etiamsi de pretio convenerit, non tamen aliter videatur perfecta venditio, quam si admensa adpensa adnumeratave sint. nam si omne vinum vel oleum vel frumentum vel argentum quantumcumque esset uno pretio venierit, idem iuris est quod in ceteris rebus. quod si vinum ita venierit, ut in singulas amphoras, item oleum, ut in singulos metretas, item frumentum, ut in singulos modios, item argentum, ut in singulas libras certum pretium diceretur, quaeritur, quando videatur emptio perfici. quod similiter scilicet quaeritur et de his quae numero constant, si pro numero corporum pretium fuerit statutum. sabinus et cassius tunc perfici emptionem existimant, cum adnumerata admensa adpensave sint, quia venditio quasi sub hac condicione videtur fieri, ut in singulos metretas aut in singulos modios quos quasve admensus eris, aut in singulas libras quas adpenderis, aut in singula corpora quae adnumeraveris.
</p>


<p>
Dig. 18.1.35.6
</p>

<p>
Gaius  10 ad ed. provinc.
</p>

<p>
Ergo et si grex venierit, si quidem universaliter uno pretio, perfecta videtur, postquam de pretio convenerit: si vero in singula corpora certo pretio, eadem erunt, quae proxime tractavimus.
</p>


<p>
Dig. 18.1.35.7
</p>

<p>
Gaius  10 ad ed. provinc.
</p>

<p>
Sed et si ex doleario pars vini venierit, veluti metretae centum, verissimum est ( quod et constare videtur) antequam admetiatur, omne periculum ad venditorem pertinere: nec interest, unum pretium omnium centum metretarum in semel dictum sit an in singulos eos.
</p>


<p>
Dig. 18.1.35.8
</p>

<p>
Gaius  10 ad ed. provinc.
</p>

<p>
Si quis in vendendo praedio confinem celaverit, quem emptor si audisset, empturus non esset, teneri venditorem.
</p>


<p>
Dig. 18.1.36
</p>

<p>
Ulpianus  43 ad ed.
</p>

<p>
Cum in venditione quis pretium rei ponit donationis causa non exacturus, non videtur vendere.
</p>


<p>
Dig. 18.1.37
</p>

<p>
Ulpianus  3 disp.
</p>

<p>
Si quis fundum iure hereditario sibi delatum ita vendidisset: " erit tibi emptus tanti, quanti a testatore emptus est", mox inveniatur non emptus, sed donatus testatori, videtur quasi sine pretio facta venditio, ideoque similis erit sub condicione factae venditioni, quae nulla est, si condicio defecerit.
</p>


<p>
Dig. 18.1.38
</p>

<p>
Ulpianus  7 disp.
</p>

<p>
Si quis donationis causa minoris vendat, venditio valet: totiens enim dicimus in totum venditionem non valere, quotiens universa venditio donationis causa facta est: quotiens vero viliore pretio res donationis causa distrahitur, dubium non est venditionem valere. hoc inter ceteros: inter virum vero et uxorem donationis causa venditio facta pretio viliore nullius momenti est.
</p>


<p>
Dig. 18.1.39pr.
</p>

<p>
Iulianus  15 Dig. 
</p>

<p>
Si debitor rem pigneratam a creditore redemerit, quasi suae rei emptor actione ex vendito non tenetur et omnia in integro sunt creditori.
</p>


<p>
Dig. 18.1.39.1
</p>

<p>
Iulianus  15 Dig. 
</p>

<p>
Verisimile est eum, qui fructum olivae pendentis vendidisset et stipulatus est decem pondo olei quod natum esset, pretium constituisse ex eo quod natum esset usque ad decem pondo olei: idcirco solis quinque collectis non amplius emptor petere potest quam quinque pondo olei, quae collecta essent, a plerisque responsum est.
</p>


<p>
Dig. 18.1.40pr.
</p>

<p>
Paulus  4 epit. alf. Dig. 
</p>

<p>
Qui fundum vendebat, in lege ita dixerat, ut emptor in diebus triginta proximis fundum metiretur et de modo renuntiaret, et si ante eam diem non renuntiasset, ut venditoris fides soluta esset: emptor intra diem mensurae quo minorem modum esse credidit renuntiavit et pecuniam pro eo accepit: postea eum fundum vendidit et cum ipse emptori suo admetiretur, multo minorem modum agri quam putaverat invenit: quaerebat, an id quod minor is esset consequi a suo venditore posset. respondit interesse, quemadmodum lex diceretur: nam si ita dictum esset, ut emptor diebus triginta proximis fundum metiatur et domino renuntiet, quanto modus agri minor sit, quo post diem trigensimum renuntiasset, nihil ei profuturum: sed si ita pactum esset, ut emptor in diebus proximis fundum metiatur et de modo agri renuntiet, etsi in diebus triginta renuntiasset minorem modum agri esse, quamvis multis post annis posse eum quo minor is modus agri fuisset repetere.
</p>


<p>
Dig. 18.1.40.1
</p>

<p>
Paulus  4 epit. alf. Dig. 
</p>

<p>
In lege fundi aquam accessuram dixit: quaerebatur, an etiam iter aquae accessisset. respondit sibi videri id actum esse, et ideo iter quoque venditorem tradere oportere.
</p>


<p>
Dig. 18.1.40.2
</p>

<p>
Paulus  4 epit. alf. Dig. 
</p>

<p>
Qui agrum vendebat, dixit fundi iugera decem et octo esse, et quod eius admensum erit, ad singula iugera certum pretium stipulatus erat: viginti inventa sunt. pro viginti deberi pecuniam respondit.
</p>


<p>
Dig. 18.1.40.3
</p>

<p>
Paulus  4 epit. alf. Dig. 
</p>

<p>
Fundi venditor frumenta manu sata receperat: in eo fundo ex stipula seges erat enata: quaesitum est, an pacto contineretur. respondit maxime referre, quid est actum: ceterum secundum verba non esse actum, quod ex stipula nasceretur, non magis quam si quid ex sacco saccarii cecidisset aut ex eo quod avibus ex aere cecidisset natum esset.
</p>


<p>
Dig. 18.1.40.4
</p>

<p>
Paulus  4 epit. alf. Dig. 
</p>

<p>
Cum fundum quis vendiderat et omnem fructum receperat, et arundinem caeduam et silvam in fructu esse respondit.
</p>


<p>
Dig. 18.1.40.5
</p>

<p>
Paulus  4 epit. alf. Dig. 
</p>

<p>
Dolia, quae in fundo domini essent, accessura dixit: etiam ea, quae servus qui fundum coluerat emisset peculiaria, emptori cessura respondit.
</p>


<p>
Dig. 18.1.40.6
</p>

<p>
Paulus  4 epit. alf. Dig. 
</p>

<p>
Rota quoque, per quam aqua traheretur, nihilo minus aedificii est quam situla.
</p>


<p>
Dig. 18.1.41pr.
</p>

<p>
Iulianus  3 ad urs. ferocem.
</p>

<p>
Cum ab eo, qui fundum alii obligatum habebat, quidam sic emptum rogasset, ut esset is sibi emptus, si eum liberasset, dummodo ante kalendas iulias liberaret, quaesitum est, an utiliter agere possit ex empto in hoc, ut venditor eum liberaret. respondit: videamus, quid inter ementem et vendentem actum sit. nam si id actum est, ut omni modo intra kalendas iulias venditor fundum liberaret, ex empto erit actio, ut liberet, nec sub condicione emptio facta intellegetur, veluti si hoc modo emptor interrogaverit: " erit mihi fundus emptus ita, ut eum intra kalendas iulias liberes", vel " ita ut eum intra kalendas a titio redimas". si vero sub condicione facta emptio est, non poterit agi, ut condicio impleatur.
</p>


<p>
Dig. 18.1.41.1
</p>

<p>
Iulianus  3 ad urs. ferocem.
</p>

<p>
Mensam argento coopertam mihi ignoranti pro solida vendidisti imprudens: nulla est emptio pecuniaque eo nomine data condicetur.
</p>


<p>
Dig. 18.1.42
</p>

<p>
Marcianus  1 inst.
</p>

<p>
Domini neque per se neque per procuratores suos possunt saltem criminosos servos vendere, ut cum bestiis pugnarent. et ita divi fratres rescripserunt.
</p>


<p>
Dig. 18.1.43pr.
</p>

<p>
Florus  8 inst.
</p>

<p>
Ea quae commendandi causa in venditionibus dicuntur, si palam appareant, venditorem non obligant, veluti si dicat servum speciosum, domum bene aedificatam: at si dixerit hominem litteratum vel artificem, praestare debet: nam hoc ipso pluris vendit.
</p>


<p>
Dig. 18.1.43.1
</p>

<p>
Florus  8 inst.
</p>

<p>
Quaedam etiam pollicitationes venditorem non obligant, si ita in promptu res sit, ut eam emptor non ignoraverit, veluti si quis hominem luminibus effossis emat et de sanitate stipuletur: nam de cetera parte corporis potius stipulatus videtur, quam de eo, in quo se ipse decipiebat.
</p>


<p>
Dig. 18.1.43.2
</p>

<p>
Florus  8 inst.
</p>

<p>
Dolum malum a se abesse praestare venditor debet, qui non tantum in eo est, qui fallendi causa obscure loquitur, sed etiam qui insidiose obscure dissimulat.
</p>


<p>
Dig. 18.1.44
</p>

<p>
Marcianus  3 reg.
</p>

<p>
Si duos quis servos emerit pariter uno pretio, quorum alter ante venditionem mortuus est, neque in vivo constat emptio.
</p>


<p>
Dig. 18.1.45
</p>

<p>
Marcianus  4 reg.
</p>

<p>
Labeo libro posteriorum scribit, si vestimenta interpola quis pro novis emerit, trebatio placere ita emptori praestandum quod interest, si ignorans interpola emerit. quam sententiam et pomponius probat, in qua et iulianus est, qui ait, si quidem ignorabat venditor, ipsius rei nomine teneri, si sciebat, etiam damni quod ex eo contingit: quemadmodum si vas aurichalcum pro auro vendidisset ignorans, tenetur, ut aurum quod vendidit praestet.
</p>


<p>
Dig. 18.1.46
</p>

<p>
Marcianus  l.S. de delator.
</p>

<p>
Non licet ex officio, quod administrat quis, emere quid vel per se vel per aliam personam: alioquin non tantum rem amittit, sed et in quadruplum convenitur secundum constitutionem severi et antonini: et hoc ad procuratorem quoque caesaris pertinet. sed hoc ita se habet, nisi specialiter quibusdam hoc concessum est.
</p>


<p>
Dig. 18.1.47
</p>

<p>
Ulpianus  29 ad sab.
</p>

<p>
Si aquae ductus debeatur praedio, et ius aquae transit ad emptorem, etiamsi nihil dictum sit, sicut et ipsae fistulae, per quas aqua ducitur,
</p>


<p>
Dig. 18.1.48
</p>

<p>
Paulus  5 ad sab.
</p>

<p>
Licet extra aedes sint:
</p>


<p>
Dig. 18.1.49
</p>

<p>
Ulpianus  29 ad sab.
</p>

<p>
Et quamquam ius aquae non sequatur, quod amissum est, attamen fistulae et canales dum sibi sequuntur, quasi pars aedium ad emptorem perveniunt. et ita pomponius libro decimo putat.
</p>


<p>
Dig. 18.1.50
</p>

<p>
Ulpianus  11 ad ed.
</p>

<p>
Labeo scribit, si mihi bibliothecam ita vendideris, si decuriones campani locum mihi vendidissent, in quo eam ponerem, et per me stet, quo minus id a campanis impetrem, non esse dubitandum, quin praescriptis verbis agi possit. ego etiam ex vendito agi posse puto quasi impleta condicione, cum per emptorem stet, quo minus impleatur.
</p>


<p>
Dig. 18.1.51
</p>

<p>
Paulus  21 ad ed.
</p>

<p>
Litora, quae fundo vendito coniuncta sunt, in modum non computantur, quia nullius sunt, sed iure gentium omnibus vacant: nec viae publicae aut loca religiosa vel sacra. itaque ut proficiant venditori, caveri solet, ut viae, item litora et loca publica in modum cedant.
</p>


<p>
Dig. 18.1.52
</p>

<p>
Paulus  54 ad ed.
</p>

<p>
Senatus censuit, ne quis domum villamve dirueret, quo plus sibi adquireretur neve quis negotiandi causa eorum quid emeret venderetve: poena in eum, qui adversus senatus consultum fecisset, constituta est, ut duplum eius quanti emisset in aerarium inferre cogeretur, in eum vero, qui vendidisset, ut irrita fieret venditio. plane si mihi pretium solveris, cum tu duplum aerario debeas, repetes a me: quod a mea parte irrita facta est venditio. nec solum huic senatus consulto locus erit, si quis suam villam vel domum, sed et si alienam vendiderit.
</p>


<p>
Dig. 18.1.53
</p>

<p>
Gaius  28 ad ed. provinc.
</p>

<p>
Ut res emptoris fiat, nihil interest, utrum solutum sit pretium an eo nomine fideiussor datus sit. quod autem de fideiussore diximus, plenius acceptum est, qualibet ratione si venditori de pretio satisfactum est, veluti expromissore aut pignore dato, proinde sit, ac si pretium solutum esset.
</p>


<p>
Dig. 18.1.54
</p>

<p>
Paulus  1 ad ed. aedil. curul.
</p>

<p>
Res bona fide vendita propter minimam causam inempta fieri non debet.
</p>


<p>
Dig. 18.1.55
</p>

<p>
Paulus  2 ad ed. aedil. curul.
</p>

<p>
Nuda et imaginaria venditio pro non facta est et ideo nec alienatio eius rei intellegitur.
</p>


<p>
Dig. 18.1.56
</p>

<p>
Paulus  50 ad ed.
</p>

<p>
Si quis sub hoc pacto vendiderit ancillam, ne prostituatur et, si contra factum esset, uti liceret ei abducere, etsi per plures emptores mancipium cucurrerit, ei qui primo vendit abducendi potestas fit.
</p>


<p>
Dig. 18.1.57pr.
</p>

<p>
Paulus  5 ad plaut.
</p>

<p>
Domum emi, cum eam et ego et venditor combustam ignoraremus. nerva sabinus cassius nihil venisse, quamvis area maneat, pecuniamque solutam condici posse aiunt. sed si pars domus maneret, neratius ait hac quaestione multum interesse, quanta pars domus incendio consumpta permaneat, ut, si quidem amplior domus pars exusta est, non compellatur emptor perficere emptionem, sed etiam quod forte solutum ab eo est repetet: sin vero vel dimidia pars vel minor quam dimidia exusta fuerit, tunc coartandus est emptor venditionem adimplere aestimatione viri boni arbitratu habita, ut, quod ex pretio propter incendium decrescere fuerit inventum, ab huius praestatione liberetur.
</p>


<p>
Dig. 18.1.57.1
</p>

<p>
Paulus  5 ad plaut.
</p>

<p>
Sin autem venditor quidem sciebat domum esse exustam, emptor autem ignorabat, nullam venditionem stare, si tota domus ante venditionem exusta sit: si vero quantacumque pars aedificii remaneat, et stare venditionem et venditorem emptori quod interest restituere.
</p>


<p>
Dig. 18.1.57.2
</p>

<p>
Paulus  5 ad plaut.
</p>

<p>
Simili quoque modo ex diverso tractari oportet, ubi emptor quidem sciebat, venditor autem ignorabat: et hic enim oportet et venditorem stare et omne pretium ab emptore venditori, si non depensum est, solvi vel si solutum sit, non repeti.
</p>


<p>
Dig. 18.1.57.3
</p>

<p>
Paulus  5 ad plaut.
</p>

<p>
Quod si uterque sciebat et emptor et venditor domum esse exustam totam vel ex parte, nihil actum fuisse dolo inter utramque partem compensando et iudicio, quod ex bona fide descendit, dolo ex utraque parte veniente stare non concedente.
</p>


<p>
Dig. 18.1.58
</p>

<p>
Papinianus  10 quaest.
</p>

<p>
Arboribus quoque vento deiectis vel absumptis igne dictum est emptionem fundi non videri esse contractam, si contemplatione illarum arborum, veluti oliveti, fundus comparabatur, sive sciente sive ignorante venditore: sive autem emptor sciebat vel ignorabat vel uterque eorum, haec optinent, quae in superioribus casibus pro aedibus dicta sunt.
</p>


<p>
Dig. 18.1.59
</p>

<p>
Celsus  8 Dig. 
</p>

<p>
Cum venderes fundum, non dixisti " ita ut optimus maximusque": verum est, quod quinto mucio placebat, non liberum, sed qualis esset, fundum praestari oportere. idem et in urbanis praediis dicendum est.
</p>


<p>
Dig. 18.1.60
</p>

<p>
Marcellus  6 Dig. 
</p>

<p>
Comprehensum erat lege venditionis dolia sexaginta emptori accessura: cum essent centum, in venditoris fore potestate responsum est quae vellet dare.
</p>


<p>
Dig. 18.1.61
</p>

<p>
Marcellus  20 Dig. 
</p>

<p>
Existimo posse me id quod meum est sub condicione emere, quia forte speratur meum esse desinere.
</p>


<p>
Dig. 18.1.62pr.
</p>

<p>
Modestinus  5 reg.
</p>

<p>
Qui officii causa in provincia agit vel militat, praedia comparare in eadem provincia non potest, praeterquam si paterna eius a fisco distrahantur.
</p>


<p>
Dig. 18.1.62.1
</p>

<p>
Modestinus  5 reg.
</p>

<p>
Qui nesciens loca sacra vel religiosa vel publica pro privatis comparavit, licet emptio non teneat, ex empto tamen adversus venditorem experietur, ut consequatur quod interfuit eius, ne deciperetur.
</p>


<p>
Dig. 18.1.62.2
</p>

<p>
Modestinus  5 reg.
</p>

<p>
Res in aversione empta, si non dolo venditoris factum sit, ad periculum emptoris pertinebit, etiamsi res adsignata non sit.
</p>


<p>
Dig. 18.1.63pr.
</p>

<p>
Iavolenus  7 ex cass.
</p>

<p>
Cum servo dominus rem vendere certae personae iusserit, si alii vendidisset, quam cui iussus erat, venditio non valet: idem iuris in libera persona est: cum perfici venditio non potuit in eius persona, cui dominus venire eam noluit.
</p>


<p>
Dig. 18.1.63.1
</p>

<p>
Iavolenus  7 ex cass.
</p>

<p>
Demonstratione fundi facta fines nominari supervacuum est: si nominentur, etiam ipsum venditorem nominare oportet, si forte alium agrum confinem possidet.
</p>


<p>
Dig. 18.1.64
</p>

<p>
Iavolenus  2 epist.
</p>

<p>
Fundus ille est mihi et titio emptus: quaero, utrum in partem an in totum venditio consistat an nihil actum sit. respondi personam titii supervacuo accipiendam puto ideoque totius fundi emptionem ad me pertinere.
</p>


<p>
Dig. 18.1.65
</p>

<p>
Iavolenus  11 epist.
</p>

<p>
Convenit mihi tecum, ut certum numerum tegularum mihi dares certo pretio quod ut faceres: utrum emptio sit an locatio? respondit, si ex meo fundo tegulas tibi factas ut darem convenit, emptionem puto esse, non conductionem: totiens enim conductio alicuius rei est, quotiens materia, in qua aliquid praestatur, in eodem statu eiusdem manet: quotiens vero et immutatur et alienatur, emptio magis quam locatio intellegi debet.
</p>


<p>
Dig. 18.1.66pr.
</p>

<p>
Pomponius  31 ad q. muc.
</p>

<p>
In vendendo fundo quaedam etiam si non dicantur, praestanda sunt, veluti ne fundus evincatur aut usus fructus eius, quaedam ita demum, si dicta sint, veluti viam iter actum aquae ductum praestatu iri: idem et in servitutibus urbanorum praediorum.
</p>


<p>
Dig. 18.1.66.1
</p>

<p>
Pomponius  31 ad q. muc.
</p>

<p>
Si cum servitus venditis praediis deberetur nec commemoraverit venditor, sed sciens esse reticuerit et ob id per ignorantiam rei emptor non utendo per statutum tempus eam servitutem amiserit, quidam recte putant venditorem teneri ex empto ob dolum.
</p>


<p>
Dig. 18.1.66.2
</p>

<p>
Pomponius  31 ad q. muc.
</p>

<p>
Quintus mucius scribit, qui scripsit " ruta caesa quaeque aedium fundive non sunt", bis idem scriptum: nam ruta caesa ea sunt quae neque aedium neque fundi sunt.
</p>


<p>
Dig. 18.1.67
</p>

<p>
Pomponius  39 ad q. muc.
</p>

<p>
Alienatio cum fit, cum sua causa dominium ad alium transferimus, quae esset futura, si apud nos ea res mansisset, idque toto iure civili ita se habet, praeterquam si aliquid nominatim sit constitutum.
</p>


<p>
Dig. 18.1.68pr.
</p>

<p>
Proculus  6 epist.
</p>

<p>
Si, cum fundum venderes, in lege dixisses, quod mercedis nomine a conductore exegisses, id emptori accessurum esse, existimo te in exigendo non solum bonam fidem, sed etiam diligentiam praestare debere, id est non solum ut a te dolus malus absit, sed etiam ut culpa.
</p>


<p>
Dig. 18.1.68.1
</p>

<p>
Proculus  6 epist.
</p>

<p>
Fere aliqui solent haec verba adicere: " dolus malus a venditore aberit", qui etiam si adiectum non est, abesse debet.
</p>


<p>
Dig. 18.1.68.2
</p>

<p>
Proculus  6 epist.
</p>

<p>
Nec videtur abesse, si per eum factum est aut fiet, quo minus fundum emptor possideat. erit ergo ex empto actio, non ut venditor vacuam possessionem tradat, cum multis modis accidere poterit, ne tradere possit, sed ut, si quid dolo malo fecit aut facit, dolus malus eius aestimaretur.
</p>


<p>
Dig. 18.1.69
</p>

<p>
Proculus  11 epist.
</p>

<p>
Rutilia polla emit lacum sabatenem angularium et circa eum lacum pedes decem: quaero, numquid et decem pedes, qui tunc accesserunt, sub aqua sint, quia lacus crevit, an proximi pedes decem ab aqua rutiliae pollae iuris sint. proculus respondit: ego existimo eatenus lacum, quem emit rutilia polla, venisse quatenus tunc fuit, et circa eum decem pedes qui tunc fuerunt, nec ob eam rem, quod lacus postea crevit, latius eum possidere debet quam emit.
</p>


<p>
Dig. 18.1.70
</p>

<p>
Licinius  8 reg.
</p>

<p>
Liberi hominis emptionem contrahi posse plerique existimaverunt, si modo inter ignorantes id fiat. quod idem placet etiam, si venditor sciat, emptor autem ignoret. quod si emptor sciens liberum esse emerit, nulla emptio contrahitur.
</p>


<p>
Dig. 18.1.71
</p>

<p>
Papirius  1 const.
</p>

<p>
Imperatores antoninus et verus augusti sextio vero in haec verba rescripserunt: " quibus mensuris aut pretiis negotiatores vina compararent, in contrahentium potestate esse: neque enim quisquam cogitur vendere, si aut pretium aut mensura displiceat, praesertim si nihil contra consuetudinem regionis fiat. "
</p>


<p>
Dig. 18.1.72pr.
</p>

<p>
Papinianus  10 quaest.
</p>

<p>
Pacta conventa, quae postea facta detrahunt aliquid emptioni, contineri contractui videntur: quae vero adiciunt, credimus non inesse. quod locum habet in his, quae adminicula sunt emptionis, veluti ne cautio duplae praestetur aut ut cum fideiussore cautio duplae praestetur. sed quo casu agente emptore non valet pactum, idem vires habebit iure exceptionis agente venditore. an idem dici possit aucto postea vel deminuto pretio, non immerito quaesitum est, quoniam emptionis substantia constitit ex pretio. paulus notat: si omnibus integris manentibus de augendo vel deminuendo pretio rursum convenit, recessum a priore contractu et nova emptio intercessisse videtur.
</p>


<p>
Dig. 18.1.72.1
</p>

<p>
Papinianus  10 quaest.
</p>

<p>
Papinianus: lege venditionis illa facta " si quid sacri aut religiosi aut publici est, eius nihil venit", si res non in usu publico, sed in patrimonio fisci erit, venditio eius valebit, nec venditori proderit exceptio, quae non habuit locum.
</p>


<p>
Dig. 18.1.73pr.
</p>

<p>
Papinianus  3 resp.
</p>

<p>
Aede sacra terrae motu diruta locus aedificii non est profanus et ideo venire non potest.
</p>


<p>
Dig. 18.1.73.1
</p>

<p>
Papinianus  3 resp.
</p>

<p>
Intra maceriam sepulchrorum hortis vel ceteris culturis loca pura servata, si nihil venditor nominatim excepit, ad emptorem pertinent.
</p>


<p>
Dig. 18.1.74
</p>

<p>
Papinianus  1 def.
</p>

<p>
Clavibus traditis ita mercium in horreis conditarum possessio tradita videtur, si claves apud horrea traditae sint: quo facto confestim emptor dominium et possessionem adipiscitur, etsi non aperuerit horrea: quod si venditoris merces non fuerunt, usucapio confestim inchoabitur.
</p>


<p>
Dig. 18.1.75
</p>

<p>
Hermogenianus  2 iuris epit.
</p>

<p>
Qui fundum vendidit, ut eum certa mercede conductum ipse habeat vel, si vendat, non alii, sed sibi distrahat vel simile aliquid paciscatur: ad complendum id, quod pepigerunt, ex vendito agere poterit.
</p>


<p>
Dig. 18.1.76pr.
</p>

<p>
Paulus  6 resp.
</p>

<p>
Dolia in horreis defossa si non sint nominatim in venditione excepta, horreorum venditioni cessisse videri.
</p>


<p>
Dig. 18.1.76.1
</p>

<p>
Paulus  6 resp.
</p>

<p>
Eum, qui in locum emptoris successit, isdem defensionibus uti posse, quibus venditor eius uti potuisset, sed et longae possessionis praescriptione, si utriusque possessio impleat tempora constitutionibus statuta.
</p>


<p>
Dig. 18.1.77
</p>

<p>
Iavolenus  4 ex post. lab.
</p>

<p>
In lege fundi vendundi lapidicinae in eo fundo ubique essent exceptae erant, et post multum temporis in eo fundo repertae erant lapidicinae. eas quoque venditoris esse tubero respondit: labeo referre quid actum sit: si non appareat, non videri eas lapidicinas esse exceptas: neminem enim nec vendere nec excipere quod non sit, et lapidicinas nullas esse, nisi quae apparent et caedantur: aliter interpretantibus totum fundum lapidicinarum fore, si forte toto eo sub terra esset lapis. hoc probo.
</p>


<p>
Dig. 18.1.78pr.
</p>

<p>
Labeo  4 post. a iav. epit.
</p>

<p>
Fistulas emptori accessuras in lege dictum erat: quaerebatur, an castellum, ex quo fistulis aqua duceretur, accederet. respondi apparere id actum esse, ut id quoque accederet, licet scriptura non continetur.
</p>


<p>
Dig. 18.1.78.1
</p>

<p>
Labeo  4 post. a iav. epit.
</p>

<p>
Fundum ab eo emisti, cuius filii postea tutelam administras, nec vacuam accepisti possessionem. dixi tradere te tibi possessionem hoc modo posse, ut pupillus et familia eius decedat de fundo, tunc demum tu ingrediaris possessionem.
</p>


<p>
Dig. 18.1.78.2
</p>

<p>
Labeo  4 post. a iav. epit.
</p>

<p>
Qui fundum ea lege emerat, ut soluta pecunia traderetur ei possessio, duobus heredibus relictis decessit: si unus omnem pecuniam solverit, partem familiae herciscundae iudicio servabit: nec, si partem solvat, ex empto cum venditore aget, quoniam ita contractum aes alienum dividi non potuit.
</p>


<p>
Dig. 18.1.78.3
</p>

<p>
Labeo  4 post. a iav. epit.
</p>

<p>
Frumenta quae in herbis erant cum vendidisses, dixisti te, si quid vi aut tempestate factum esset, praestaturum: ea frumenta nives corruperunt: si immoderatae fuerunt et contra consuetudinem tempestatis, agi tecum ex empto poterit.
</p>


<p>
Dig. 18.1.79
</p>

<p>
Iavolenus  5 ex post. lab.
</p>

<p>
Fundi partem dimidiam ea lege vendidisti, ut emptor alteram partem, quam retinebas, annis decem certa pecunia in annos singulos conductam habeat. labeo et trebatius negant posse ex vendito agi, ut id quod convenerit fiat. ego contra puto, si modo ideo vilius fundum vendidisti, ut haec tibi conductio praestaretur: nam hoc ipsum pretium fundi videretur, quod eo pacto venditus fuerat: eoque iure utimur.
</p>


<p>
Dig. 18.1.80pr.
</p>

<p>
Labeo  5 post. a iav. epit.
</p>

<p>
Cum manu sata in venditione fundi excipiuntur, non quae in perpetuo sata sunt excipi viderentur, sed quae singulis annis seri solent, ita ut fructus eorum tollatur: nam aliter interpretantibus vites et arbores omnes exceptae videbuntur.
</p>


<p>
Dig. 18.1.80.1
</p>

<p>
Labeo  5 post. a iav. epit.
</p>

<p>
Huius rei emptionem posse fieri dixi: " quae ex meis aedibus in tuas aedes proiecta sunt, ut ea mihi ita habere liceat", deque ea re ex empto agi.
</p>


<p>
Dig. 18.1.80.2
</p>

<p>
Labeo  5 post. a iav. epit.
</p>

<p>
Silva caedua in quinquennium venierat: quaerebatur, cum glans decidisset, utrius esset. scio servium respondisse, primum sequendum esse quod appareret actum esse: quod si in obscuro esset, quaecumque glans ex his arboribus quae caesae non essent cecidisset, venditoris esse, eam autem, quae in arboribus fuisset eo tempore cum haec caederentur, emptoris.
</p>


<p>
Dig. 18.1.80.3
</p>

<p>
Labeo  5 post. a iav. epit.
</p>

<p>
Nemo potest videri eam rem vendidisse, de cuius dominio id agitur, ne ad emptorem transeat, sed hoc aut locatio est aut aliud genus contractus.
</p>


<p>
Dig. 18.1.81pr.
</p>

<p>
Scaevola  7 Dig. 
</p>

<p>
Titius cum mutuos acciperet tot aureos sub usuris, dedit pignori sive hypothecae praedia et fideiussorem lucium, cui promisit intra triennium proximum se eum liberaturum: quod si id non fecerit die supra scripta et solverit debitum fideiussor creditori, iussit praedia empta esse, quae creditoribus obligaverat. quaero, cum non sit liberatus lucius fideiussor a titio, an, si solverit creditori, empta haberet supra scripta praedia. respondit, si non ut in causam obligationis, sed ut empta habeat, sub condicione emptio facta est et contractam esse obligationem.
</p>


<p>
Dig. 18.1.81.1
</p>

<p>
Scaevola  7 Dig. 
</p>

<p>
Lucius titius promisit de fundo suo centum milia modiorum frumenti annua praestare praediis gaii seii: postea lucius titius vendidit fundum additis verbis his: " quo iure quaque condicione ea praedia lucii titii hodie sunt, ita veneunt itaque habebuntur": quaero, an emptor gaio seio ad praestationem frumenti sit obnoxius. respondit emptorem gaio seio secundum ea quae proponerentur obligatum non esse.
</p>

<p class=shortborder></p>

<p>
<b>Dig. 18.2.0. De in diem addictione.</b>
</p>

<p>
Dig. 18.2.1
</p>

<p>
Paulus  5 ad sab.
</p>

<p>
In diem addictio ita fit: " ille fundus centum esto tibi emptus, nisi si quis intra kalendas ianuarias proximas meliorem condicionem fecerit, quo res a domino abeat. "
</p>


<p>
Dig. 18.2.2pr.
</p>

<p>
Ulpianus  28 ad sab.
</p>

<p>
Quotiens fundus in diem addicitur, utrum pura emptio est, sed sub condicione resolvitur, an vero condicionalis sit magis emptio, quaestionis est. et mihi videtur verius interesse, quid actum sit: nam si quidem hoc actum est, ut meliore allata condicione discedatur, erit pura emptio, quae sub condicione resolvitur: sin autem hoc actum est, ut perficiatur emptio, nisi melior condicio offeratur, erit emptio condicionalis.
</p>


<p>
Dig. 18.2.2.1
</p>

<p>
Ulpianus  28 ad sab.
</p>

<p>
Ubi igitur secundum quod distinximus pura venditio est, iulianus scribit hunc, cui res in diem addicta est, et usucapere posse et fructus et accessiones lucrari et periculum ad eum pertinere, si res interierit,
</p>


<p>
Dig. 18.2.3
</p>

<p>
Paulus  5 ad sab.
</p>

<p>
Quoniam post interitum rei iam nec adferri possit melior condicio.
</p>


<p>
Dig. 18.2.4pr.
</p>

<p>
Ulpianus  28 ad sab.
</p>

<p>
Ubi autem condicionalis venditio est, negat pomponius usucapere eum posse nec fructus ad eum pertinere.
</p>


<p>
Dig. 18.2.4.1
</p>

<p>
Ulpianus  28 ad sab.
</p>

<p>
Idem iulianus libro quinto decimo quaerit, si res in diem addicta interciderit vel ancilla decesserit, an partus vel fructus eius nomine adiectio admitti possit. et negat admittendam adiectionem, quia alterius rei quam eius quae distracta est non solet adiectio admitti.
</p>


<p>
Dig. 18.2.4.2
</p>

<p>
Ulpianus  28 ad sab.
</p>

<p>
Idem iulianus eodem libro scribit, si ex duobus servis viginti venditis et in diem addictis alter decesserit, deinde unius nomine qui superest emptor extiterit, qui supra viginti promitteret, an discedatur a priore contractu? et ait dissimilem esse hanc speciem partus specie et ideo hic discedi a priore emptione et ad secundam perveniri.
</p>


<p>
Dig. 18.2.4.3
</p>

<p>
Ulpianus  28 ad sab.
</p>

<p>
Sed et Marcellus libro quinto digestorum scribit pure vendito et in diem addicto fundo si melior condicio allata sit, rem pignori esse desinere, si emptor eum fundum pignori dedisset: ex quo colligitur, quod emptor medio tempore dominus est: alioquin nec pignus teneret.
</p>


<p>
Dig. 18.2.4.4
</p>

<p>
Ulpianus  28 ad sab.
</p>

<p>
Idem iulianus libro octagensimo octavo digestorum scripsit eum, qui emit fundum in diem, interdicto quod vi aut clam uti posse: nam hoc interdictum ei competit, cuius interest opus non esse factum. fundo autem, inquit, in diem addicto et commodum et incommodum omne ad emptorem pertinet, antequam venditio transferatur, et ideo, si quid tunc vi aut clam factum est, quamvis melior condicio allata fuerit, ipse utile interdictum habebit: sed eam actionem sicut fructus, inquit, quos percepit venditi iudicio praestaturum.
</p>


<p>
Dig. 18.2.4.5
</p>

<p>
Ulpianus  28 ad sab.
</p>

<p>
Cum igitur tunc recedatur ab emptione ( ubi pure contrahitur) vel tunc non impleatur ( ubi sub condicione fit) cum melior condicio sit allata: si falsus emptor subiectus sit, eleganter scribit sabinus priori rem esse emptam, quia non videtur melior condicio allata esse non existente vero emptore. sed et si existat alius emptor, meliorem tamen condicionem non adferat, aeque dicendum erit perinde haberi, ac si non existeret.
</p>


<p>
Dig. 18.2.4.6
</p>

<p>
Ulpianus  28 ad sab.
</p>

<p>
Melior autem condicio adferri videtur, si pretio sit additum. sed et si nihil pretio addatur, solutio tamen offeratur facilior pretii vel maturior, melior condicio adferri videtur. praeterea si locus oportunior solvendo pretio dicatur, aeque melior condicio allata videtur: et ita pomponius libro nono ex sabino scribit. idem ait, et si persona idoneor accedat ad emptionem, aeque videri meliorem condicionem allatam. proinde si quis accedat eiusdem pretii emptor, sed qui levioribus emat condicionibus vel qui satisdationem nullam exigat, melior condicio allata videbitur. ergo idem erit probandum et si viliore pretio emere sit paratus, ea tamen remittat, quae venditori gravia erant in priore emptione.
</p>


<p>
Dig. 18.2.5
</p>

<p>
Pomponius  9 ad sab.
</p>

<p>
Quidquid enim ad utilitatem venditoris pertinet, pro meliore condicione haberi debet.
</p>


<p>
Dig. 18.2.6pr.
</p>

<p>
Ulpianus  28 ad sab.
</p>

<p>
Item quod dictum est fructus interea captos emptorem priorem sequi, totiens verum est, quotiens nullus emptor existit, qui meliorem condicionem adferat, vel falsus exsistit: sin vero exstitit emptor posterior fructus refundere priorem debere constat, sed venditori. et ita iulianus libro quadragensimo octavo digestorum scripsit.
</p>


<p>
Dig. 18.2.6.1
</p>

<p>
Ulpianus  28 ad sab.
</p>

<p>
Si quis extiterit, qui meliorem condicionem adferat, deinde prior emptor adversus eum licitatus sit et penes eum emptum remanserit, dubitari poterit, utrum fructus ipse habeat, quasi nulla meliore condicione allata, an vero venditoris sint, licet eadem sit persona, quae meliorem condicionem attulit. quod ratio facere videtur: intererit tamen quid acti sit: et ita pomponius scribit.
</p>


<p>
Dig. 18.2.7
</p>

<p>
Paulus  5 ad sab.
</p>

<p>
Licet autem venditori meliore allata condicione addicere posteriori, nisi prior paratus sit plus adicere.
</p>


<p>
Dig. 18.2.8
</p>

<p>
Paulus  33 ad ed.
</p>

<p>
Necesse autem habebit venditor meliore condicione allata priorem emptorem certiorem facere, ut, si quid alius adicit, ipse quoque adicere possit.
</p>


<p>
Dig. 18.2.9
</p>

<p>
Ulpianus  28 ad sab.
</p>

<p>
Sabinus scribit licere venditori meliorem condicionem oblatam abicere sequique primam quasi meliorem, et ita utimur. quid tamen, si hoc erat nominatim actum, ut liceret resilire emptori meliore condicione allata? dicendum erit dissolutam priorem emptionem, etiamsi venditor sequentem non admittat.
</p>


<p>
Dig. 18.2.10
</p>

<p>
Iulianus  13 Dig. 
</p>

<p>
Sed si proponatur a creditore pignus in diem addictum, non potest videri bona fide negotium agi, nisi adiectio recipiatur. quid ergo est, si inops emptor et impediendae tantummodo venditionis causa intervenit? potest creditor sine periculo priori emptori addicere.
</p>


<p>
Dig. 18.2.11pr.
</p>

<p>
Ulpianus  28 ad sab.
</p>

<p>
Quod autem sabinus scribit fundum in diem addici non posse rursus, qui semel fuerat in diem addictus, ratione eiusmodi defendit, quia prioris, inquit, emptoris statim fit, scilicet quasi non videatur melior condicio allata, si non secure secundo emptori fundus addicitur, sed alia licitatio prospicitur. sed iulianus libro quinto decimo digestorum scripsit interesse multum, quid inter contrahentes actum sit, nec impedire quicquam vel hoc agi, ut saepius fundus collocetur, dum vel prima vel secunda vel tertia adiectione res a venditore discedat.
</p>


<p>
Dig. 18.2.11.1
</p>

<p>
Ulpianus  28 ad sab.
</p>

<p>
Item quod sabinus ait, si tribus vendentibus duo posteriori addixerint, unus non admiserit adiectionem, huius partem priori, duorum posteriori emptam, ita demum verum est, si variis pretiis partes suas distraxerunt,
</p>


<p>
Dig. 18.2.12
</p>

<p>
Pomponius  9 ad sab.
</p>

<p>
Etsi dispares partes vendentium fuerint.
</p>


<p>
Dig. 18.2.13pr.
</p>

<p>
Ulpianus  28 ad sab.
</p>

<p>
Quod si uno pretio vendiderint, dicendum est totam priori emptam manere, quemadmodum si quis mihi totum fundum ad diem addixisset, postea vero pretio adiecto dimidium alii addixerit. celsus quoque libro octavo digestorum refert mucium brutum labeonem quod sabinum existimare: ipse quoque celsus idem probat et adicit mirari se a nemine animadversum, quod si prior emptor ita contraxit, ut nisi totum, fundum emptum nollet habere, non habere eum eam partem emptam, quam unus ex sociis posteriori emptori addicere noluit.
</p>


<p>
Dig. 18.2.13.1
</p>

<p>
Ulpianus  28 ad sab.
</p>

<p>
Verum est autem vel unum ex venditoribus posse meliorem adferre condicionem: emere enim cum tota re etiam nostram partem possumus.
</p>


<p>
Dig. 18.2.14pr.
</p>

<p>
Paulus  5 ad sab.
</p>

<p>
Si venditor simulaverit meliorem allatam condicionem, cum minoris vel etiam tantidem alii venderet, utrique emptori in solidum erit obligatus.
</p>


<p>
Dig. 18.2.14.1
</p>

<p>
Paulus  5 ad sab.
</p>

<p>
Sed si emptor alium non idoneum subiecit eique fundus addictus est, non video, inquit, quemadmodum priori sit emptus, cum alia venditio et vera postea subsecuta sit. sed verum est venditorem deceptum ex vendito actionem habere cum priore emptore, quanti sua intersit id non esse factum, per quam actionem et fructus, quos prior emptor perceperit et quo deterior res culpa vel dolo malo eius facta sit, recipiet venditor. et ita labeoni et nervae placet.
</p>


<p>
Dig. 18.2.14.2
</p>

<p>
Paulus  5 ad sab.
</p>

<p>
Sed si neuter subiecit emptorem, maiore autem pretio addictum est praedium ei qui solvendo non est, abitum est a priore emptione, quia ea melior intellegitur quam venditor comprobavit, cui licuit non addicere.
</p>


<p>
Dig. 18.2.14.3
</p>

<p>
Paulus  5 ad sab.
</p>

<p>
Sed et si pupillus postea sine tutoris auctoritate emerit, consentiente venditore abibitur a priore emptione. idem et de servo alieno: aliter atque si servo suo vel filio, quem in potestate habet, vel domino rei per errorem id addixerit, quia non est emptio his casibus. quod si alieno servo, quem putaverit liberum esse, addixerit, contra se habebit et erit hic similis egenti.
</p>


<p>
Dig. 18.2.14.4
</p>

<p>
Paulus  5 ad sab.
</p>

<p>
Emptorem, qui meliorem condicionem attulerit, praeter corpus nihil sequitur quod venierit.
</p>


<p>
Dig. 18.2.14.5
</p>

<p>
Paulus  5 ad sab.
</p>

<p>
Non tamen ideo, si tantundem pretium alius det, hoc ipso, quod fructus eum non sequantur, qui secuturi essent priorem emptorem, melior condicio videtur allata, quia non id agitur inter emptorem et venditorem.
</p>


<p>
Dig. 18.2.15pr.
</p>

<p>
Pomponius  9 ad sab.
</p>

<p>
Si praedio in diem addicto ante diem venditor mortuus sit, sive post diem heres ei exsistat sive omnino non exsistat, priori praedium emptum est, quia melior condicio allata, quae domino placeat, intellegi non potest, cum is qui vendat non exsistat: quod si intra diem adiectionis heres existat, melior condicio ei adferri potest.
</p>


<p>
Dig. 18.2.15.1
</p>

<p>
Pomponius  9 ad sab.
</p>

<p>
Si fundus in diem addictus fuerit pluris, ut quaedam ei accedant, non quae accesserint priori emptori, si non minoris sint hae res, quam quo pluris postea fundus venierit, prior venditio valet, quasi melior condicio allata non sit: si minoris sint. idemque aestimandum est, si dies longior pretii solvendi data fuerit, ut quaeratur, quantum ex usura eius temporis capi potuerit.
</p>


<p>
Dig. 18.2.16
</p>

<p>
Ulpianus  32 ad ed.
</p>

<p>
Imperator severus rescripsit: " sicut fructus in diem addictae domus, cum melior condicio fuerit allata, venditori restitui necesse est, ita rursus quae prior emptor medio tempore necessario probaverit erogata, de reditu retineri vel, si non sufficiat, solvi aequum est". et credo sensisse principem de empti venditi actione.
</p>


<p>
Dig. 18.2.17
</p>

<p>
Iulianus  15 Dig. 
</p>

<p>
Cum duo servi duobus separatim denis in diem addicti sint et exstiterit qui pro utroque triginta det, refert, unius pretio decem an singulorum quina adiciat: secundum superiorem adiectionem is servus inemptus erit, cuius pretio adiectio facta fuerit, secundum posteriorem adiectionem uterque ad posteriorem emptorem pertinebit: quod si incertum sit, ad utrius pretium addiderit, a priore emptione non videtur esse discessum.
</p>


<p>
Dig. 18.2.18
</p>

<p>
Africanus  3 quaest.
</p>

<p>
Cum in diem duobus sociis fundus sit addictus, uno ex his pretium adiciente etiam pro ipsius parte a priore venditione discedi rectius existimatur.
</p>


<p>
Dig. 18.2.19
</p>

<p>
Iavolenus  2 ex plaut.
</p>

<p>
Fundo in diem addicto si postea pretium adiectum est et venditor alio fundo applicito eum ipsum fundi posteriori emptori addixit et id sine dolo malo fecit, priori emptori obligatus non erit: nam quamvis non id tantum, quod in diem addictum erat, sed aliud quoque cum eo venierit, tamen, si venditor dolo caret, prioris emptoris causa absoluta est: id enim solum intuendum est, an priori venditori bona fide facta sit adiectio.
</p>


<p>
Dig. 18.2.20
</p>

<p>
Papinianus  3 resp.
</p>

<p>
Prior emptor post meliorem condicionem oblatam ob pecuniam in exordio venditori de pretio solutam contra secundum emptorem citra delegationem iure stipulationis interpositam agere non potest.
</p>

<p class=shortborder></p>

<p>
<b>Dig. 18.3.0. De lege commissoria.</b>
</p>

<p>
Dig. 18.3.1
</p>

<p>
Ulpianus  28 ad sab.
</p>

<p>
Si fundus commissoria lege venierit, magis est, ut sub condicione resolvi emptio quam sub condicione contrahi videatur.
</p>


<p>
Dig. 18.3.2
</p>

<p>
Pomponius  35 ad sab.
</p>

<p>
Cum venditor fundi in lege ita caverit: " si ad diem pecunia soluta non sit, ut fundus inemptus sit", ita accipitur inemptus esse fundus, si venditor inemptum eum esse velit, quia id venditoris causa caveretur: nam si aliter acciperetur, exusta villa in potestate emptoris futurum, ut non dando pecuniam inemptum faceret fundum, qui eius periculo fuisset.
</p>


<p>
Dig. 18.3.3
</p>

<p>
Ulpianus  30 ad ed.
</p>

<p>
Nam legem commissoriam, quae in venditionibus adicitur, si volet venditor exercebit, non etiam invitus.
</p>


<p>
Dig. 18.3.4pr.
</p>

<p>
Ulpianus  32 ad ed.
</p>

<p>
Si fundus lege commissoria venierit, hoc est ut, nisi intra certum diem pretium sit exsolutum, inemptus fieret, videamus, quemadmodum venditor agat tam de fundo quam de his, quae ex fundo percepta sint, itemque si deterior fundus effectus sit facto emptoris. et quidem finita est emptio: sed iam decisa quaestio est ex vendito actionem competere, ut rescriptis imperatoris antonini et divi severi declaratur.
</p>


<p>
Dig. 18.3.4.1
</p>

<p>
Ulpianus  32 ad ed.
</p>

<p>
Sed quod ait neratius habet rationem, ut interdum fructus emptor lucretur, cum pretium quod numeravit perdidit: igitur sententia neratii tunc habet locum, quae est humana, quando emptor aliquam partem pretii dedit.
</p>


<p>
Dig. 18.3.4.2
</p>

<p>
Ulpianus  32 ad ed.
</p>

<p>
Eleganter papinianus libro tertio responsorum scribit, statim atque commissa lex est statuere venditorem debere, utrum commissoriam velit exercere an potius pretium petere, nec posse, si commissoriam elegit, postea variare.
</p>


<p>
Dig. 18.3.4.3
</p>

<p>
Ulpianus  32 ad ed.
</p>

<p>
In commissoriam etiam hoc solet convenire, ut, si venditor eundem fundum venderet, quanto minoris vendiderit, id a priore emptore exigat: erit itaque adversus eum ex vendito actio.
</p>


<p>
Dig. 18.3.4.4
</p>

<p>
Ulpianus  32 ad ed.
</p>

<p>
Marcellus libro vicensimo dubitat, commissoria utrum tunc locum habet, si interpellatus non solvat, an vero si non optulerit. et magis arbitror offerre eum debere, si vult se legis commissoriae potestate solvere: quod si non habet cui offerat, posse esse securum.
</p>


<p>
Dig. 18.3.5
</p>

<p>
Nerva  5 membr.
</p>

<p>
Lege fundo vendito dicta, ut, si intra certum tempus pretium solutum non sit, res inempta sit, de fructibus, quos interim emptor percepisset, hoc agi intellegendum est, ut emptor interim eos sibi suo quoque iure perciperet: sed si fundus revenisset, aristo existimabat venditori de his iudicium in emptorem dandum esse, quia nihil penes eum residere oporteret ex re, in qua fidem fefellisset.
</p>


<p>
Dig. 18.3.6pr.
</p>

<p>
Scaevola  2 resp.
</p>

<p>
De lege commissoria interrogatus ita respondit, si per emptorem factum sit, quo minus legi pareretur, et ea lege uti venditor velit, fundos inemptos fore et id, quod arrae vel alio nomine datum esset, apud venditorem remansurum.
</p>


<p>
Dig. 18.3.6.1
</p>

<p>
Scaevola  2 resp.
</p>

<p>
Idem respondit, si ex lege inempti sint fundi, nec id, quod accessurum dictum est, emptori deberi.
</p>


<p>
Dig. 18.3.6.2
</p>

<p>
Scaevola  2 resp.
</p>

<p>
Post diem lege commissoria comprehensum venditor partem reliquae pecuniae accepit. respondit, si post statutum diem reliquae pecuniae venditor legem dictam non exercuisset et partem reliqui debiti accepisset, videri recessum a commissoria.
</p>


<p>
Dig. 18.3.7
</p>

<p>
Hermogenianus  2 iuris epit.
</p>

<p>
Post diem commissoriae legi praestitutum si venditor pretium petat, legi commissoriae renuntiatum videtur, nec variare et ad hanc redire potest.
</p>


<p>
Dig. 18.3.8
</p>

<p>
Scaevola  7 Dig. 
</p>

<p>
Mulier fundos gaio seio vendidit et acceptis arrae nomine certis pecuniis statuta sunt tempora solutioni reliquae pecuniae: quibus si non paruisset emptor, pactus est, ut arram perderet et inemptae villae essent. die statuto emptor testatus est se pecuniam omnem reliquam paratum fuisse exsolvere ( et sacculum cum pecunia signatorum signis obsignavit), defuisse autem venditricem, posteriore autem die nomine fisci testato conventum emptorem, ne ante mulieri pecuniam exsolveret, quam fisco satisfaceret. quaesitum est, an fundi non sint in ea causa, ut a venditrice vindicari debeant ex conventione venditoris. respondit secundum ea quae proponerentur non commisisse in legem venditionis emptorem.
</p>

<p class=shortborder></p>

<p>
<b>Dig. 18.4.0. De hereditate vel actione vendita.</b>
</p>

<p>
Dig. 18.4.1
</p>

<p>
Pomponius  9 ad sab.
</p>

<p>
Si hereditas venierit eius, qui vivit aut nullus sit, nihil esse acti, quia in rerum natura non sit quod venierit.
</p>


<p>
Dig. 18.4.2pr.
</p>

<p>
Ulpianus  49 ad sab.
</p>

<p>
Venditor hereditatis satisdare de evictione non debet, cum id inter ementem et vendentem agatur, ut neque amplius neque minus iuris emptor habeat quam apud heredem futurum esset: plane de facto suo venditor satisdare cogendus est.
</p>


<p>
Dig. 18.4.2.1
</p>

<p>
Ulpianus  49 ad sab.
</p>

<p>
In hereditate vendita utrum ea quantitas spectatur, quae fuit mortis tempore, an ea, quae fuit cum aditur hereditas, an ea quae fuit cum hereditas venumdatur, videndum erit. et verius est hoc esse servandum quod actum est: plerumque autem hoc agi videtur, ut quod ex hereditate pervenit in id tempus quo venditio fit, id videatur venisse.
</p>


<p>
Dig. 18.4.2.2
</p>

<p>
Ulpianus  49 ad sab.
</p>

<p>
Illud potest quaeri, si etiam impuberi sit substitutus is qui vendidit hereditatem testatoris, an etiam id, quod ex impuberis hereditate ad eum qui vendidit hereditatem pervenit, ex empto actioni locum faciat. et magis est, ne veniat, quia alia hereditas est: licet enim unum testamentum sit, alia tamen atque alia hereditas est. plane si hoc actum sit, dicendum erit etiam impuberis hereditatem in venditionem venire, maxime si iam delata impuberis hereditate venierit hereditas.
</p>


<p>
Dig. 18.4.2.3
</p>

<p>
Ulpianus  49 ad sab.
</p>

<p>
Pervenisse ad venditorem hereditatis quomodo videatur, quaeritur. et ego puto, antequam quidem corpora rerum hereditariarum nactus venditor fuerit, hactenus videri ad eum pervenisse, quatenus mandare potest earum rerum persecutionem actionesque tribuere: enimvero ubi corpora nactus est vel debita exegit, plenius ad eum videri pervenisse. sed et si rerum venditarum ante hereditatem venditam pretia fuerit consecutus, palam est ad eum pretia rerum pervenisse. illud tenendum est cum effectu videri pervenisse, non prima ratione: idcirco quod legatorum nomine quis praestitit, non videtur ad eum pervenisse: sed et si quid aeris alieni est vel cuius alterius oneris hereditarii, pervenisse merito negabitur. sed et rerum ante venditionem donatarum pretia praestari aequitatis ratio exigit.
</p>


<p>
Dig. 18.4.2.4
</p>

<p>
Ulpianus  49 ad sab.
</p>

<p>
Non tantum autem quod ad venditorem hereditatis pervenit, sed et quod ad heredem eius ex hereditate pervenit, emptori restituendum est: et non solum quod iam pervenit, sed et quod quandoque pervenerit, restituendum est.
</p>


<p>
Dig. 18.4.2.5
</p>

<p>
Ulpianus  49 ad sab.
</p>

<p>
Sed et si quid dolo malo eorum factum est, quo minus ad eos perveniat, et hoc emptori praestandum est: fecisse autem dolo malo quo minus perveniat videtur, sive alienavit aliquid, vel etiam accepto quem liberavit vel id egit dolo malo, ne de hereditate adquireretur vel ne possessionem adipisceretur quam posset adipisci. sed et si non dolo malo, sed lata culpa admiserit aliquid, utique tenebitur: deperdita autem et deminuta sine dolo malo venditoris non praestabuntur.
</p>


<p>
Dig. 18.4.2.6
</p>

<p>
Ulpianus  49 ad sab.
</p>

<p>
Illud quaesitum est, an venditor hereditatis ob debitum a filio suo qui in potestate eius esset servove ei, cuius hereditatem vendidisset, praestare debeat emptori. et visum est, quidquid dumtaxat de peculio filii servive aut in suam rem versum inveniatur, praestare eum debere.
</p>


<p>
Dig. 18.4.2.7
</p>

<p>
Ulpianus  49 ad sab.
</p>

<p>
Solet quaeri, an et, si quid lucri occasione hereditatis venditor senserit, emptori restituere id debeat. et est apud iulianum haec quaestio tractata libro sexto digestorum et ait, quod non debitum ^ debitur^ exegerit, retinere heredem et quod non debitum solverit, non reputare: nam hoc servari, ut heres emptori non praestet quod non debitum exegerit, neque ab eo consequatur quod non debitum praestiterit. si autem condemnatus praestiterit, hoc solum heredi sufficit esse eum condemnatum sine dolo malo suo, etiamsi maxime creditor non fuerit is cui condemnatus est heres: quae sententia mihi placet.
</p>


<p>
Dig. 18.4.2.8
</p>

<p>
Ulpianus  49 ad sab.
</p>

<p>
Non solum autem hereditarias actiones, sed etiam eas obligationes quas ipse heres constituit dicendum erit praestari emptori debere: itaque et si fideiussorem acceperit ab hereditario debitore, ipsam actionem quam habet heres praestare emptori debebit: sed et si novaverit vel in iudicium deduxerit actionem, praestare debebit hanc ipsam actionem quam nactus est.
</p>


<p>
Dig. 18.4.2.9
</p>

<p>
Ulpianus  49 ad sab.
</p>

<p>
Sicuti lucrum omne ad emptorem hereditatis respicit, ita damnum quoque debet ad eundem respicere.
</p>


<p>
Dig. 18.4.2.10
</p>

<p>
Ulpianus  49 ad sab.
</p>

<p>
Denique si rem hereditariam heres vendiderit ac per hoc fuerit condemnatus, non habet contra emptorem actionem, quia non ideo condemnatur quod heres esset, sed quod vendiderit. sed si pretium rei distractae emptori hereditatis dedit, videamus, an locus sit ex vendito actioni: et putem esse.
</p>


<p>
Dig. 18.4.2.11
</p>

<p>
Ulpianus  49 ad sab.
</p>

<p>
Sive ipse venditor dederit aliquid pro hereditate sive procurator eius sive alius quis pro eo, dum negotium eius gerit, locus erit ex vendito actioni, dummodo aliquid absit venditori hereditatis: ceterum si nihil absit venditori, consequens erit dicere non competere ei actionem.
</p>


<p>
Dig. 18.4.2.12
</p>

<p>
Ulpianus  49 ad sab.
</p>

<p>
Apud iulianum scriptum est, si venditor hereditatis exceperit servum sine peculio et eius nomine cum eo fuerit actum de peculio et in rem verso, id dumtaxat eum consequi, quod praestiterit eius peculii nomine quod emptorem sequi debeat, aut quod in rem defuncti versum est: his enim casibus aes alienum emptoris solvit, ex ceteris causis suo nomine condemnetur.
</p>


<p>
Dig. 18.4.2.13
</p>

<p>
Ulpianus  49 ad sab.
</p>

<p>
Quid ergo si servum cum peculio exceperit venditor hereditatis conventusque de peculio praestitit? Marcellus libro sexto digestorum non repetere eum scripsit, si modo hoc actum est, ut, quod superfuisset ex peculio, hoc haberet: at si contra actum est, recte repetere eum posse ait: si vero nihil expressim inter eos convenit, sed tantummodo peculii mentio facta est, cessare ex vendito actionem constat.
</p>


<p>
Dig. 18.4.2.14
</p>

<p>
Ulpianus  49 ad sab.
</p>

<p>
Si venditor hereditatis aedes sibi exceperit, quarum nomine damni infecti promissum fuerat, interest quid acti sit: nam si ita excepit, ut damni quoque infecti stipulationis onus sustineret, nihil ab emptore consequeretur: si vero id actum erit, ut emptor hoc aes alienum exsolveret, ad illum onus stipulationis pertinebit: si non apparebit quid acti sit, verisimile erit id actum, ut eius quidem damni nomine, quod ante venditionem datum fuerit, onus ad emptorem, alterius temporis ad heredem pertineat.
</p>


<p>
Dig. 18.4.2.15
</p>

<p>
Ulpianus  49 ad sab.
</p>

<p>
Si titius maevi hereditatem seio vendiderit et a seio heres institutus eam hereditatem attio vendiderit, an ex priore venditione hereditatis cum attio agi possit? et ait iulianus: quod venditor hereditatis petere a quolibet extraneo herede potuisset, id ab hereditatis emptore consequatur: et certe si seio alius heres exstitisset, quidquid venditor maevianae hereditatis nomine praestitisset, id ex vendito actione consequi ab eo potuisset: nam et si duplam hominis a seio stipulatus fuissem et ei heres exstitissem eamque hereditatem titio vendidissem, evicto homine rem a titio servarem.
</p>


<p>
Dig. 18.4.2.16
</p>

<p>
Ulpianus  49 ad sab.
</p>

<p>
Si quid publici vectigalis nomine praestiterit venditor hereditatis, consequens erit dicere agnoscere emptorem et hoc debere: namque hereditaria onera etiam haec sunt. et si forte tributorum nomine aliquid dependat, idem erit dicendum.
</p>


<p>
Dig. 18.4.2.17
</p>

<p>
Ulpianus  49 ad sab.
</p>

<p>
Quod si funere facto heres vendidisset hereditatem, an impensam funeris ab emptore consequatur? et ait labeo emptorem impensam funeris praestare debere, quia et ea, inquit, impensa hereditaria esset: cuius sententiam et iavolenus putat veram et ego arbitror.
</p>


<p>
Dig. 18.4.2.18
</p>

<p>
Ulpianus  49 ad sab.
</p>

<p>
Cum quis debitori suo heres exstitit, confusione creditor esse desinit: sed si vendidit hereditatem, aequissimum videtur emptorem hereditatis vicem heredis optinere et idcirco teneri venditori hereditatis, sive cum moritur testator debuit ( quamvis post mortem debere desiit adita a venditore hereditate) sive quid in diem debeatur sive sub condicione et postea condicio exstitisset, ita tamen, si eius debiti adversus heredem actio esse poterat, ne forte etiam ex his causis, ex quibus cum herede actio non est, cum emptore agatur.
</p>


<p>
Dig. 18.4.2.19
</p>

<p>
Ulpianus  49 ad sab.
</p>

<p>
Et si servitutes amisit heres institutus adita hereditate, ex vendito poterit experiri adversus emptorem, ut servitutes ei restituantur.
</p>


<p>
Dig. 18.4.2.20
</p>

<p>
Ulpianus  49 ad sab.
</p>

<p>
Sed et si quid venditor nondum praestiterit, sed quoquo nomine obligatus sit propter hereditatem, nihilo minus agere potest cum emptore.
</p>


<p>
Dig. 18.4.3
</p>

<p>
Pomponius  27 ad sab.
</p>

<p>
Si venditor hereditatis exactam pecuniam sine dolo malo et culpa perdidisset, non placet eum emptori teneri.
</p>


<p>
Dig. 18.4.4
</p>

<p>
Ulpianus  32 ad ed.
</p>

<p>
Si nomen sit distractum, celsus libro nono digestorum scribit locupletem esse debitorem non debere praestare, debitorem autem esse praestare, nisi aliud convenit,
</p>


<p>
Dig. 18.4.5
</p>

<p>
Paulus  33 ad ed.
</p>

<p>
Et quidem sine exceptione quoque, nisi in contrarium actum sit. sed si certae summae debitor dictus sit, in eam summam tenetur venditor: si incertae et nihil debeat, quanti intersit emptoris.
</p>


<p>
Dig. 18.4.6
</p>

<p>
Paulus  5 quaest.
</p>

<p>
Emptori nominis etiam pignoris persecutio praestari debet eius quoque, quod postea venditor accepit: nam beneficium venditoris prodest emptori.
</p>


<p>
Dig. 18.4.7
</p>

<p>
Paulus  14 ad plaut.
</p>

<p>
Cum hereditatem aliquis vendidit, esse debet hereditas, ut sit emptio: nec enim alea emitur, ut in venatione et similibus, sed res: quae si non est, non contrahitur emptio et ideo pretium condicetur.
</p>


<p>
Dig. 18.4.8
</p>

<p>
Iavolenus  2 ex plaut.
</p>

<p>
Quod si nulla hereditas ad venditorem pertinuit, quantum emptori praestare debuit, ita distingui oportebit, ut, si est quidem aliqua hereditas, sed ad venditorem non pertinet, ipsa aestimetur, si nulla est, de qua actum videatur, pretium dumtaxat et si quid in eam rem impensum est emptor a venditore consequatur.
</p>


<p>
Dig. 18.4.9
</p>

<p>
Paulus  33 ad ed.
</p>

<p>
Et si quid emptoris interest.
</p>


<p>
Dig. 18.4.10
</p>

<p>
Iavolenus  2 ex plaut.
</p>

<p>
Quod si in venditione hereditatis id actum est, si quid iuris esset venditoris, venire nec postea quicquam praestitu iri: quamvis ad venditorem hereditas non pertinuerit, nihil tamen eo praestabitur, quia id actum esse manifestum est, ut quemadmodum emolumentum negotiationis, ita periculum ad emptorem pertineret.
</p>


<p>
Dig. 18.4.11
</p>

<p>
Ulpianus  32 ad ed.
</p>

<p>
Nam hoc modo admittitur esse venditionem " si qua sit hereditas, est tibi empta", et quasi spes hereditatis: ipsum enim incertum rei veneat, ut in retibus.
</p>


<p>
Dig. 18.4.12
</p>

<p>
Gaius  10 ad ed. provinc.
</p>

<p>
Hoc autem sic intellegendum est, nisi sciens ad se non pertinere ita vendiderit: nam tunc ex dolo tenebitur.
</p>


<p>
Dig. 18.4.13
</p>

<p>
Paulus  14 ad plaut.
</p>

<p>
Quod si sit hereditas et si non ita convenit, ut quidquid iuris haberet venditor emptor haberet, tunc heredem se esse praestare debet: illo vero adiecto liberatur venditor, si ad eum hereditas non pertineat.
</p>


<p>
Dig. 18.4.14pr.
</p>

<p>
Paulus  33 ad ed.
</p>

<p>
Qui filii familias nomina vendidit, actiones quoque quas cum patre habet praestare debet.
</p>


<p>
Dig. 18.4.14.1
</p>

<p>
Paulus  33 ad ed.
</p>

<p>
Si hereditas venierit, venditor res hereditarias tradere debet: quanta autem hereditas est, nihil interest,
</p>


<p>
Dig. 18.4.15
</p>

<p>
Gaius  10 ad ed. provinc.
</p>

<p>
Nisi de substantia eius adfirmaverit.
</p>


<p>
Dig. 18.4.16
</p>

<p>
Paulus  33 ad ed.
</p>

<p>
Si quasi heres vendideris hereditatem, cum tibi ex senatus consulto trebelliano restituta esset hereditas, quanti emptoris intersit teneberis.
</p>


<p>
Dig. 18.4.17
</p>

<p>
Ulpianus  43 ad ed.
</p>

<p>
Nomina eorum, qui sub condicione vel in diem debent, et emere et vendere solemus: ea enim res est, quae emi et venire potest.
</p>


<p>
Dig. 18.4.18
</p>

<p>
Iulianus  15 Dig. 
</p>

<p>
Si ex pluribus heredibus unus, antequam ceteri adirent hereditatem, pecuniam, quae sub poena debebatur a testatore, omnem solverit et hereditatem vendiderit nec a coheredibus suis propter egestatem eorum quicquam servare poterit, cum emptore hereditatis vel ex stipulatu vel ex vendito recte experietur: omnem enim pecuniam hereditario nomine datam eo manifestius est, quod in iudicio familiae herciscundae deducitur, per quod nihil amplius unusquisque a coheredibus suis consequi potest, quam quod tamquam heres impenderit.
</p>


<p>
Dig. 18.4.19
</p>

<p>
Iulianus  25 Dig. 
</p>

<p>
Multum interest, sub condicione aliqua obligatio veneat an, cum ipsa obligatio sub condicione sit, pure veneat. priore casu deficiente condicione nullam esse venditionem, posteriore statim venditionem consistere: nam si titius tibi decem sub condicione debeat et ego abs te nomen eius emam, confestim ex empto vendito agere potero, ut acceptum ei facias.
</p>


<p>
Dig. 18.4.20pr.
</p>

<p>
Africanus  7 quaest.
</p>

<p>
Si hereditatem mihi lucii titii vendideris ac post debitori eiusdem heres existas, actione ex empto teneberis.
</p>


<p>
Dig. 18.4.20.1
</p>

<p>
Africanus  7 quaest.
</p>

<p>
Quod simplicius etiam in illa propositione procedit, cum quis ipse creditori suo heres exstitit et hereditatem vendidit.
</p>


<p>
Dig. 18.4.21
</p>

<p>
Paulus  16 quaest.
</p>

<p>
Venditor ex hereditate interposita stipulatione rem hereditariam persecutus alii vendidit: quaeritur, quid ex stipulatione praestare debeat: nam bis utique non committitur stipulatio, ut et rem et pretium debeat. et quidem si, posteaquam rem vendidit heres, intercessit stipulatio, credimus pretium in stipulationem venisse: quod si antecessit stipulatio, deinde rem nactus est, tunc rem debebit. si ergo hominem vendiderit et is decesserit, an pretium eiusdem debeat? non enim deberet stichi promissor, si eum vendidisset, mortuo eo, si nulla mora processisset. sed ubi hereditatem vendidi et postea rem ex ea vendidi, potest videri, ut negotium eius agam quam hereditatis. sed hoc in re singulari non potest credi: nam si eundem hominem tibi vendidero et necdum tradito eo alii quoque vendidero pretiumque accepero, mortuo eo videamus ne nihil tibi debeam ex empto, quoniam moram in tradendo non feci ( pretium enim hominis venditi non ex re, sed propter negotiationem percipitur) et sic sit, quasi alii non vendidissem: tibi enim rem debebam, non actionem. at cum hereditas venit, tacite hoc agi videtur, ut, si quid tamquam heres feci, id praestem emptori, quasi illius negotium agam: quemadmodum fundi venditor fructus praestet bonae fidei ratione, quamvis, si neglexisset ut alienum, nihil ei imputare possit, nisi si culpa eius argueretur. quid si rem quam vendidi alio possidente petii et litis aestimationem accepi, utrum pretium illi debeo an rem? utique rem, non enim actiones ei, sed rem praestare debeo: et si vi deiectus vel propter furti actionem duplum abstulero, nihil hoc ad emptorem pertinebit. nam si sine culpa desiit detinere venditor, actiones suas praestare debebit, non rem, et sic aestimationem quoque: nam et aream tradere debet exusto aedificio.
</p>


<p>
Dig. 18.4.22
</p>

<p>
Scaevola  2 resp.
</p>

<p>
Hereditatis venditae pretium pro parte accepit reliquum emptore non solvente: quaesitum est, an corpora hereditaria pignoris nomine teneantur. respondi nihil proponi cur non teneantur.
</p>


<p>
Dig. 18.4.23pr.
</p>

<p>
Hermogenianus  2 iuris epit.
</p>

<p>
Venditor actionis, quam adversus principalem reum habet, omne ius, quod ex ea causa ei competit tam adversus ipsum reum quam adversus intercessores huius debiti, cedere debet, nisi aliud actum est.
</p>


<p>
Dig. 18.4.23.1
</p>

<p>
Hermogenianus  2 iuris epit.
</p>

<p>
Nominis venditor quidquid vel compensatione vel exactione fuerit consecutus, integrum emptori restituere compellatur.
</p>


<p>
Dig. 18.4.24
</p>

<p>
Labeo  4 post. a iav. epit.
</p>

<p>
Hereditatem cornelii vendidisti: deinde attius, cui a te herede cornelius legaverat, priusquam legatum ab emptore perciperet, te fecit heredem: recte puto ex vendito te acturum ut tibi praestetur, quia ideo eo minus hereditas venierit, ut id legatum praestaret emptor, nec quicquam intersit, utrum attio, qui te heredem fecerit, pecunia debita sit, an legatario.
</p>


<p>
Dig. 18.4.25
</p>

<p>
Labeo  2 pith.
</p>

<p>
Si excepto fundo hereditario veniit hereditas, deinde eius fundi nomine venditor aliquid adquisit ^ adquisiit^, debet id praestare emptori hereditatis. paulus: immo semper quaeritur in ea re, quid actum fuerit: si autem id non apparebit, praestare eam rem debebit emptori venditor, nam id ipsum ex ea hereditate ad eum pervenisse videbitur non secus ac si eum fundum in hereditate vendenda non excepisset.
</p>

<p class=shortborder></p>

<p>
<b>Dig. 18.5.0. De rescindenda venditione et quando licet ab emptione discedere.</b>
</p>

<p>
Dig. 18.5.1
</p>

<p>
Pomponius  15 ad sab.
</p>

<p>
Celsus filius putabat, si vendidisset mihi filius familias rem peculiarem, etiam, si conveniat ut abeatur ab ea venditione, inter patrem et filium et me convenire debere, ne, si cum patre solo pactus sim, filius non possit liberari et quaeratur, utrumne nihil agatur ex ea pactione an vero ego quidem liberer, filius maneat obligatus, sicuti, si pupillus sine tutoris auctoritate paciscatur, ipse quidem liberatur, non etiam qui cum eo pactus est. nam quod aristo dixit posse ita pacisci, ut unus maneat obligatus, non est verum, quia pro una parte contrahentium abiri pacto ab emptione non possit: et ideo si ab una parte renovatus sit contractus, dicitur non valere eiusmodi pactionem. sed dicendum est patre paciscente et liberato adversario filium quoque obiter liberari.
</p>


<p>
Dig. 18.5.2
</p>

<p>
Pomponius  24 ad sab.
</p>

<p>
Si quam rem a te emi, eandem rursus a te pluris minorisve emero, discessimus a priore emptione ( potest enim, dum res integra est, conventione nostra infecta fieri emptio) atque ita consistit posterior emptio, quasi nulla praecesserit. sed non poterimus eadem ratione uti post pretium solutum emptione repetita, cum post pretium solutum infectam emptionem facere non possumus.
</p>


<p>
Dig. 18.5.3
</p>

<p>
Paulus  33 ad ed.
</p>

<p>
Emptio et venditio sicut consensu contrahitur, ita contrario consensu resolvitur, antequam fuerit res secuta: ideoque quaesitum est, si emptor fideiussorem acceperit, vel venditor stipulatus fuerit, an nuda voluntate resolvatur obligatio. iulianus scripsit ex empto quidem agi non posse, quia bonae fidei iudicio exceptiones pacti insunt: an autem fideiussori utilis sit exceptio, videndum: et puto liberato reo et fideiussorem liberari. item venditorem ex stipulatu agentem exceptione summoveri oportet, idemque iuris esse, si emptor quoque rem in stipulationem deduxerit.
</p>


<p>
Dig. 18.5.4
</p>

<p>
Paulus  not. ad iul. 8 Dig. 
</p>

<p>
Si emptio contracta sit togae puta aut lancis, et pactus sit venditor, ne alterutrius emptio maneat, puto resolvi obligationem huius rei nomine dumtaxat.
</p>


<p>
Dig. 18.5.5pr.
</p>

<p>
Iulianus  15 Dig. 
</p>

<p>
Cum emptor venditori vel emptori venditor acceptum faciat, voluntas utriusque ostenditur id agentis, ut a negotio discedatur et perinde habeatur, ac si convenisset inter eos, ut neuter ab altero quicquam peteret, sed ut evidentius appareat, acceptilatio in hac causa non sua natura, sed potestate conventionis valet.
</p>


<p>
Dig. 18.5.5.1
</p>

<p>
Iulianus  15 Dig. 
</p>

<p>
Emptio nuda conventione dissolvitur, si res secuta non fuerit.
</p>


<p>
Dig. 18.5.5.2
</p>

<p>
Iulianus  15 Dig. 
</p>

<p>
Mortuo autem homine perinde habenda est vendito ac si traditus fuisset, utpote cum venditor liberetur et emptori homo pereat: quare nisi iusta conventio intervenerit, actiones ex empto et vendito manebunt.
</p>


<p>
Dig. 18.5.6
</p>

<p>
Paulus  2 ad ed.
</p>

<p>
Si convenit, ut res quae venit, si intra certum tempus displicuisset, redderetur, ex empto actio est, ut sabinus putat, aut proxima empti in factum datur.
</p>


<p>
Dig. 18.5.7pr.
</p>

<p>
Paulus  5 quaest.
</p>

<p>
Si id quod pure emi sub condicione rursus emam, nihil agitur posteriore emptione.
</p>


<p>
Dig. 18.5.7.1
</p>

<p>
Paulus  5 quaest.
</p>

<p>
Si pupilli persona intervenit, qui ante sine tutoris auctoritate, deinde tutore auctore emit, quamvis venditor iam ei obligatus fuit, tamen quia pupillus non tenebatur, renovata venditio efficit, ut invicem obligati sint: quod si ante tutoris auctoritas intervenerit, deinde sine tutore auctore emit, nihil actum est posteriore emptione. idem potest quaeri, si sine tutoris auctoritate pactus fuerit, ut discedatur ab emptione: an proinde sit, atque si ab initio sine tutoris auctoritate emisset, ut scilicet ipse non teneatur, sed agente eo retentiones competant. sed nec illud sine ratione dicetur, quoniam initio recte emptio sit contracta, vix bonae fidei convenire eo pacto stari, quod alteri captiosum sit, et maxime, si iusto errore sit deceptus.
</p>


<p>
Dig. 18.5.8
</p>

<p>
Scaevola  2 resp.
</p>

<p>
Titius seii procurator defuncto seio ab eo scriptus heres, cum ignoraret, fundum vendente servo hereditario, quasi procurator subscripsit: quaesitum est, an cognito eo, priusquam emptio perficeretur, a venditione discedere possit. respondit titium, si non ipse vendidit, non idcirco actionibus civilibus teneri, quod servo vendente subscripserat, sed servi nomine praetoria actione teneri.
</p>


<p>
Dig. 18.5.9
</p>

<p>
Scaevola  4 Dig. 
</p>

<p>
Fundus qui lucii titii erat ob vectigale rei publicae veniit: sed cum lucius titius debitor professus esset paratum se esse vectigal exsolvere solidum, cum minore venisset fundus, quam debita summa esset, praeses provinciae rescindit ^ rescidit^ venditionem eumque restitui iussit lucio titio: quaesitum est, an post sententiam praesidis, antequam restitueretur, in bonis lucii titii fundus emptus esset. respondit non prius, quam emptori pretium esset illatum vel, si pretium nondum esset ab emptore solutum, in vectigal satisfactum esset.
</p>


<p>
Dig. 18.5.10pr.
</p>

<p>
Scaevola  7 Dig. 
</p>

<p>
Seius a lucio titio emit fundum lege dicta, ut, si ad diem pecuniam non solvisset, res inempta fieret. seius parte pretii praesenti die soluta, defuncto venditore, filiis eius pupillaris aetatis et ipse tutor cum aliis datus, neque contutoribus pretium secundum legem numeravit nec rationibus tutelae rettulit: quaesitum est, an irrita emptio facta esset. respondit secundum ea quae proponerentur inemptam videri.
</p>


<p>
Dig. 18.5.10.1
</p>

<p>
Scaevola  7 Dig. 
</p>

<p>
Emptor praediorum cum suspicaretur numeriam et semproniam controversiam moturas, pactus est cum venditore, ut ex pretio aliqua summa apud se maneret, donec emptori fideiussor daretur a venditore: postea venditor eam legem inseruit, ut, si ex die pecunia omnis soluta non esset et venditor ea praedia venisse nollet, invendita essent: interea de adversariis alteram mulierem venditor superavit, cum altera transegit, ita ut sine ulla quaestione emptor praedia possideret: quaesitum est, cum neque fideiussor datus est nec omnis pecunia secundum legem suis diebus soluta sit, an praedia invendita sint. respondit, si convenisset, ut non prius pecunia solveretur quam fideiussor venditi causa daretur, nec id factum esset, cum per emptorem non staret quo minus fieret, non posse posteriorem legis partem exerceri.
</p>

<p class=shortborder></p>

<p>
<b>Dig. 18.6.0. De periculo et commodo rei venditae.</b>
</p>

<p>
Dig. 18.6.1pr.
</p>

<p>
Ulpianus  28 ad sab.
</p>

<p>
Si vinum venditum acuerit vel quid aliud vitii sustinuerit, emptoris erit damnum, quemadmodum si vinum esset effusum vel vasis contusis vel qua alia ex causa. sed si venditor se periculo subiecit, in id tempus periculum sustinebit, quoad se subiecit: quod si non designavit tempus, eatenus periculum sustinere debet, quoad degustetur vinum, videlicet quasi tunc plenissime veneat, cum fuerit degustatum. aut igitur convenit, quoad periculum vini sustineat, et eatenus sustinebit, aut non convenit et usque ad degustationem sustinebit. sed si nondum sunt degustata, signata tamen ab emptore vasa vel dolia, consequenter dicemus adhuc periculum esse venditoris, nisi si aliud convenit.
</p>


<p>
Dig. 18.6.1.1
</p>

<p>
Ulpianus  28 ad sab.
</p>

<p>
Sed et custodiam ad diem mensurae venditor praestare debet: priusquam enim admetiatur vinum, prope quasi nondum venit. post mensuram factam venditoris desinit esse periculum: et ante mensuram periculo liberatur, si non ad mensuram vendidit, sed forte amphoras vel etiam singula dolia.
</p>


<p>
Dig. 18.6.1.2
</p>

<p>
Ulpianus  28 ad sab.
</p>

<p>
Si dolium signatum sit ab emptore, trebatius ait traditum id videri: labeo contra, quod et verum est: magis enim ne summutetur, signari solere, quam ut traditum videatur.
</p>


<p>
Dig. 18.6.1.3
</p>

<p>
Ulpianus  28 ad sab.
</p>

<p>
Licet autem venditori vel effundere vinum, si diem ad metiendum praestituit nec intra diem admensum est: effundere autem non statim poterit, priusquam testando denuntiet emptori, ut aut tollat vinum aut sciat futurum, ut vinum effunderetur. si tamen, cum posset effundere, non effudit, laudandus est potius: ea propter mercedem quoque doliorum potest exigere, sed ita demum, si interfuit eius inania esse vasa in quibus vinum fuit ( veluti si locaturus ea fuisset) vel si necesse habuit alia conducere dolia. commodius est autem conduci vasa nec reddi vinum, nisi quanti conduxerit ab emptore reddatur, aut vendere vinum bona fide: id est quantum sine ipsius incommodo fieri potest operam dare, ut quam minime detrimento sit ea res emptori.
</p>


<p>
Dig. 18.6.1.4
</p>

<p>
Ulpianus  28 ad sab.
</p>

<p>
Si doliare vinum emeris nec de tradendo eo quicquam convenerit, id videri actum, ut ante evacuarentur quam ad vindemiam opera eorum futura sit necessaria: quod si non sint evacuata, faciendum, quod veteres putaverunt, per corbem venditorem mensuram facere et effundere: veteres enim hoc propter mensuram suaserunt, si, quanta mensura esset, non appareat, videlicet ut appareret, quantum emptori perierit.
</p>


<p>
Dig. 18.6.2pr.
</p>

<p>
Gaius  2 cott. rer.
</p>

<p>
Hoc ita verum est, si is est venditor, cui sine nova vindemia non sint ista vasa necessaria: si vero mercator est, qui emere vina et vendere solet, is dies spectandus est, quo ex commodo venditoris tolli possint.
</p>


<p>
Dig. 18.6.2.1
</p>

<p>
Gaius  2 cott. rer.
</p>

<p>
Custodiam autem ante admetiendi diem qualem praestare venditorem oporteat, utrum plenam, ut et diligentiam praestet, an vero dolum dumtaxat, videamus. et puto eam diligentiam venditorem exhibere debere, ut fatale damnum vel vis magna sit excusatum.
</p>


<p>
Dig. 18.6.3
</p>

<p>
Paulus  5 ad sab.
</p>

<p>
Custodiam autem venditor talem praestare debet, quam praestant hi quibus res commodata est, ut diligentiam praestet exactiorem, quam in suis rebus adhiberet.
</p>


<p>
Dig. 18.6.4pr.
</p>

<p>
Ulpianus  28 ad sab.
</p>

<p>
Si quis vina vendiderit et intra diem certum degustanda dixerit, deinde per venditorem steterit, quo minus degustarentur, utrum praeteritum dumtaxat periculum acoris et mucoris venditor praestare debet, an vero etiam die praeterito ( ut, si forte corrupta sint posteaquam dies degustandi praeteriit, periculum ad venditorem pertineat), an vero magis emptio sit soluta ( quasi sub condicione venierint, hoc est si ante diem illum fuissent degustata)? et intererit, quid actum sit: ego autem arbitror, si hoc in occulto sit, debere dici emptionem manere, periculum autem ad venditorem respicere etiam ultra diem degustando praefinitum, quia per ipsum factum est.
</p>


<p>
Dig. 18.6.4.1
</p>

<p>
Ulpianus  28 ad sab.
</p>

<p>
Si aversione vinum venit, custodia tantum praestanda est. ex hoc apparet, si non ita vinum venit, ut degustaretur, neque acorem neque mucorem venditorem praestare debere, sed omne periculum ad emptorem pertinere: difficile autem est, ut quisquam sic emat, ut ne degustet. quare si dies degustationi adiectus non erit, quandoque degustare emptor poterit et quoad degustaverit, periculum acoris et mucoris ad venditorem pertinebit: dies enim degustationi praestitutus meliorem condicionem emptoris facit.
</p>


<p>
Dig. 18.6.4.2
</p>

<p>
Ulpianus  28 ad sab.
</p>

<p>
Vino autem per aversionem vendito finis custodiae est avehendi tempus. quod ita erit accipiendum, si adiectum tempus est: ceterum si non sit adiectum, videndum, ne infinitam custodiam non debeat venditor. et est verius secundum ea quae supra ostendimus, aut interesse, quid de tempore actum sit, aut denuntiare ei, ut tollat vinum: certe antequam ad vindemiam fuerint dolia necessaria, debet avehi vinum.
</p>


<p>
Dig. 18.6.5
</p>

<p>
Paulus  5 ad sab.
</p>

<p>
Si per emptorem steterit, quo minus ad diem vinum tolleret, postea, nisi quod dolo malo venditoris interceptum esset, non debet ab eo praestari. si verbi gratia amphorae centum ex eo vino, quod in cella esset, venierint, si admensum est, donec admetiatur, omne periculum venditoris est, nisi id per emptorem fiat.
</p>


<p>
Dig. 18.6.6
</p>

<p>
Pomponius  9 ad sab.
</p>

<p>
Si vina emerim exceptis acidis et mucidis et mihi expediat acida quoque accipere, proculus ait, quamvis id emptoris causa exceptum sit, tamen acida et mucida non venisse: nam quae invitus emptor accipere non cogeretur, iniquum esse non permitti venditori vel alii ea vendere.
</p>


<p>
Dig. 18.6.7pr.
</p>

<p>
Paulus  5 ad sab.
</p>

<p>
Id, quod post emptionem fundo accessit per alluvionem vel perit, ad emptoris commodum incommodumque pertinet: nam et si totus ager post emptionem flumine occupatus esset, periculum esset emptoris: sic igitur et commodum eius esse debet.
</p>


<p>
Dig. 18.6.7.1
</p>

<p>
Paulus  5 ad sab.
</p>

<p>
Quod venditur, in modum agri cedere debet, nisi si id actum est, ne cederet. at quod non venit, in modum cedendum, si id ipsum actum est, ut cederet, veluti viae publicae, limites, luci qui fundum tangunt: cum vero neutrum dictum est, cedere non debet, et ideo nominatim caveri solet, ut luci, viae publicae, quae in fundo sint, totae in modum cedant.
</p>


<p>
Dig. 18.6.8pr.
</p>

<p>
Paulus  33 ad ed.
</p>

<p>
Necessario sciendum est, quando perfecta sit emptio: tunc enim sciemus, cuius periculum sit: nam perfecta emptione periculum ad emptorem respiciet. et si id quod venierit appareat quid quale quantum sit, sit et pretium, et pure venit, perfecta est emptio: quod si sub condicione res venierit, si quidem defecerit condicio, nulla est emptio, sicuti nec stipulatio: quod si exstiterit, proculus et octavenus emptoris esse periculum aiunt: idem pomponius libro nono probat. quod si pendente condicione emptor vel venditor decesserit, constat, si exstiterit condicio, heredes quoque obligatos esse quasi iam contracta emptione in praeteritum. quod si pendente condicione res tradita sit, emptor non poterit eam usucapere pro emptore. et quod pretii solutum est repetetur et fructus medii temporis venditoris sunt ( sicuti stipulationes et legata condicionalia peremuntur), si pendente condicione res exstincta fuerit: sane si exstet res, licet deterior effecta, potest dici esse damnum emptoris.
</p>


<p>
Dig. 18.6.8.1
</p>

<p>
Paulus  33 ad ed.
</p>

<p>
Si ita venierit: " est ille servus emptus, sive navis ex asia venerit sive non venerit", iulianus putat statim perfectam esse venditionem, quoniam certum sit eam contractam.
</p>


<p>
Dig. 18.6.8.2
</p>

<p>
Paulus  33 ad ed.
</p>

<p>
Cum usum fructum mihi vendis, interest, utrum ius utendi fruendi, quod solum tuum sit, vendas, an vero in ipsum corpus, quod tuum sit, usum fructum mihi vendas: nam priore casu etiamsi statim morieris, nihil mihi heres tuus debebit, heredi autem meo debebitur, si tu vivis: posteriore casu heredi meo nihil debebitur, heres tuus debebit.
</p>


<p>
Dig. 18.6.9
</p>

<p>
Gaius  10 ad ed. provinc.
</p>

<p>
Si post inspectum praedium, antequam emptio contraheretur, arbores vento deiectae sunt, an hae quoque emptori tradi debeant, quaeritur: et responsum est non deberi, quia eas non emerit, cum ante, quam fundum emerit, desierint fundi esse. sed si ignoravit emptor deiectas esse arbores, venditor autem scit nec admonuit, quanti emptoris interfuerit rem aestimandam esse, si modo venit.
</p>


<p>
Dig. 18.6.10
</p>

<p>
Ulpianus  8 disp.
</p>

<p>
Si in venditione condicionali hoc ipsum convenisset, ut res periculo emptoris servaretur, puto pactum valere.
</p>


<p>
Dig. 18.6.11
</p>

<p>
Scaevola  not. in iul. 7 Dig. 
</p>

<p>
Fundi nomine emptor agere non potest, cum, priusquam mensura fieret, inundatione aquarum aut chasmate aliove quo casu pars fundi interierit.
</p>


<p>
Dig. 18.6.12
</p>

<p>
Alfenus  2 Dig. 
</p>

<p>
Si vendita insula combusta esset, cum incendium sine culpa fieri non possit, quid iuris sit? respondit, quia sine patris familias culpa fieri potest neque, si servorum neglegentia factum esset, continuo dominus in culpa erit, quam ob rem si venditor eam diligentiam adhibuisset in insula custodienda, quam debent homines frugi et diligentes praestare, si quid accidisset, nihil ad eum pertinebit.
</p>


<p>
Dig. 18.6.13
</p>

<p>
Paulus  3 epit. alf.
</p>

<p>
Lectos emptos aedilis, cum in via publica positi essent, concidit: si traditi essent emptori aut per eum stetisset quo minus traderentur, emptoris periculum esse placet.
</p>


<p>
Dig. 18.6.14
</p>

<p>
Iulianus  3 ad urs. ferocem.
</p>

<p>
Eumque cum aedili, si id non iure fecisset, habiturum actionem legis aquiliae: aut certe cum venditore ex empto agendum esse, ut is actiones suas, quas cum aedile habuisset, ei praestaret.
</p>


<p>
Dig. 18.6.15pr.
</p>

<p>
Paulus  3 epit. alf.
</p>

<p>
Quod si neque traditi essent neque emptor in mora fuisset quo minus traderentur, venditoris periculum erit.
</p>


<p>
Dig. 18.6.15.1
</p>

<p>
Paulus  3 epit. alf.
</p>

<p>
Materia empta si furto perisset, postquam tradita esset, emptoris esse periculo respondit, si minus, venditoris: videri autem trabes traditas, quas emptor signasset.
</p>


<p>
Dig. 18.6.16
</p>

<p>
Gaius  2 cott. rer.
</p>

<p>
Si vina quae in doliis erunt venierint eaque, antequam ab emptore tollerentur, sua natura corrupta fuerint, si quidem de bonitate eorum adfirmavit venditor, tenebitur emptori: quod si nihil adfirmavit, emptoris erit periculum, quia sive non degustavit sive degustando male probavit, de se queri debet. plane si, cum intellegeret venditor non duraturam bonitatem eorum usque ad in eum diem quo tolli deberent, non admonuit emptorem, tenebitur ei, quanti eius interesset admonitum fuisse.
</p>


<p>
Dig. 18.6.17
</p>

<p>
Iavolenus  7 ex cass.
</p>

<p>
Servi emptor si eum conductum rogavit, donec pretium solveret, nihil per eum servum adquirere poterit, quoniam non videtur traditus is, cuius possessio per locationem retinetur a venditore. periculum eius servi ad emptorem pertinet, quod tamen sine dolo venditoris intervenerit.
</p>


<p>
Dig. 18.6.18
</p>

<p>
Pomponius  31 ad q. muc.
</p>

<p>
Illud sciendum est, cum moram emptor adhibere coepit, iam non culpam, sed dolum malum tantum praestandum a venditore. quod si per venditorem et emptorem mora fuerit, labeo quidem scribit emptori potius nocere quam venditori moram adhibitam, sed videndum est, ne posterior mora damnosa ei sit. quid enim si interpellavero venditorem et non dederit id quod emeram, deinde postea offerente illo ego non acceperim? sane hoc casu nocere mihi deberet. sed si per emptorem mora fuisset, deinde, cum omnia in integro essent, venditor moram adhibuerit, cum posset se exsolvere, aequum est posteriorem moram venditori nocere.
</p>


<p>
Dig. 18.6.19pr.
</p>

<p>
Papinianus  3 resp.
</p>

<p>
Habitationum oneribus morte libertorum finitis emptor domus ob eam causam venditori non tenebitur, si nihil aliud convenit, quam ut habitationes secundum defuncti voluntatem super pretium libertis praestarentur.
</p>


<p>
Dig. 18.6.19.1
</p>

<p>
Papinianus  3 resp.
</p>

<p>
Ante pretium solutum dominii quaestione mota pretium emptor solvere non cogetur, nisi fideiussores idonei a venditore eius evictionis offerantur.
</p>


<p>
Dig. 18.6.20
</p>

<p>
Hermogenianus  2 iuris epit.
</p>

<p>
Venditori si emptor in pretio solvendo moram fecerit, usuras dumtaxat praestabit, non omne omnino, quod venditor mora non facta consequi potuit, veluti si negotiator fuit et pretio soluto ex mercibus plus quam ex usuris quaerere potuit.
</p>

<p class=shortborder></p>

<p>
<b>Dig. 18.7.0. De servis exportandis: vel si ita mancipium venierit ut manumittatur vel contra.</b>
</p>

<p>
Dig. 18.7.1
</p>

<p>
Ulpianus  32 ad ed.
</p>

<p>
Si fuerit distractus servus, ne aliquo loci moretur, qui vendidit in ea condicione est, ut possit legem remittere, ipse romae retinere. quod et papinianus libro tertio respondit: propter domini enim, inquit, securitatem custoditur lex, ne periculum subeat.
</p>


<p>
Dig. 18.7.2
</p>

<p>
Marcianus  2 publ.
</p>

<p>
Exportandus si venierit ab italia, in provincia morari potest, nisi specialiter prohibitum fuerit.
</p>


<p>
Dig. 18.7.3
</p>

<p>
Paulus  50 ad ed.
</p>

<p>
Si quis hac lege veniit, ut intra certum tempus manumittatur: si non sit manumissus, liber fit, si tamen is qui vendidit in eadem voluntate perseveret: heredis voluntatem non esse exquirendam.
</p>


<p>
Dig. 18.7.4
</p>

<p>
Marcellus  24 Dig. 
</p>

<p>
Si minor viginti annis servum tibi in hoc vendiderit et tradiderit, ut eum manumitteres, nullius momenti est traditio, quamquam ea mente tradiderit, ut, cum viginti annos ipse explesset, manumitteres: non enim multum facit, quod distulit libertatis praestationem: lex quippe consilio eius quasi parum firmo restitit.
</p>


<p>
Dig. 18.7.5
</p>

<p>
Papinianus  10 quaest.
</p>

<p>
Cui pacto venditoris pomerio cuiuslibet civitatis interdictum est, urbe etiam interdictum esse videtur. quod quidem alias cum principum mandatis praeciperetur, etiam naturalem habet intellectum, ne scilicet qui careret minoribus, fruatur maioribus.
</p>


<p>
Dig. 18.7.6pr.
</p>

<p>
Papinianus  27 quaest.
</p>

<p>
Si venditor ab emptore caverit, ne serva manumitteretur neve prostituatur, et aliquo facto contra quam fuerat exceptum evincatur aut libera iudicetur, et ex stipulatu poena petatur, doli exceptionem quidam obstaturam putant, sabinus non obstaturam. sed ratio faciet, ut iure non teneat stipulatio, si ne manumitteretur exceptum est: nam incredibile est de actu manumittentis ac non potius de effectu beneficii cogitatum. ceterum si ne prostituatur exceptum est, nulla ratio occurrit, cur poena peti et exigi non debeat, cum et ancillam contumelia adfecerit et venditoris affectionem, forte simul et verecundiam laeserit: etenim alias remota quoque stipulatione placuit ex vendito esse actionem, si quid emptor contra quam lege venditionis cautum est fecisset aut non fecisset.
</p>


<p>
Dig. 18.7.6.1
</p>

<p>
Papinianus  27 quaest.
</p>

<p>
Nobis aliquando placebat non alias ex vendito propter poenam homini irrogatam agi posse, quam si pecuniae ratione venditoris interesset, veluti quod poenam promisisset: ceterum viro bono non convenire credere venditoris interesse, quod animo saevientis satisfactum non fuisset. sed in contrarium me vocat sabini sententia, qui utiliter agi ideo arbitratus est, quoniam hoc minoris homo venisse videatur.
</p>


<p>
Dig. 18.7.7
</p>

<p>
Papinianus  10 quaest.
</p>

<p>
Servus ea lege veniit, ne in italia esset: quod si aliter factum esset, convenit citra stipulationem, ut poenam praestaret emptor. vix est, ut eo nomine vindictae ratione venditor agere possit, acturus utiliter, si non servata lege in poenam quam alii promisit inciderit. huic consequens erit, ut hactenus agere possit, quatenus alii praestare cogitur: quidquid enim excedit, poena, non rei persecutio est. quod si, ne poenae causa exportaretur, convenit, etiam affectionis ratione recte agetur. nec videntur haec inter se contraria esse, cum beneficio adfici hominem intersit hominis: enimvero poenae non irrogatae indignatio solam duritiam continet.
</p>


<p>
Dig. 18.7.8
</p>

<p>
Papinianus  27 quaest.
</p>

<p>
Quaesitum est, si quis proprium servum vendidisset et ut manumitteretur intra certum tempus, praecepisset ac postea mutasset voluntatem et emptor nihilo minus manumisisset, an aliquam eo nomine actionem haberet. dixi ex vendito actionem manumisso servo vel mutata venditoris voluntate evanuisse.
</p>


<p>
Dig. 18.7.9
</p>

<p>
Paulus  5 quaest.
</p>

<p>
Titius servum vendidit ea lege, ut, si romae moratus esset, manus inicere liceret: emptor alii eadem lege vendidit: servus fugit a secundo emptore et romae moratur: quaero, an sit manus iniectio et cui. respondi: in fugitivo non est dubitandum nihil contra legem factum videri, quia nec domino auferre se potest nec qui in fuga est ibi moratur. quod si ex voluntate secundo emptoris contra legem moratus sit, potior habendus est qui auctor fuit legis, et posterior magis admonendi emptoris et liberandi se eandem legem repetierit nec poterit aliquo modo auferre legem sui venditoris cuius condicio exstitit: nam et si poenam promisisset, tenetur, licet ipse quoque stipulatus esset: sed in poena promissa duae actiones sunt, manus autem iniectio in servum competit. quod si prior ita vendidit, ut prostituta libera esset, posterior, ut manus inicere liceret, potior est libertas quam manus iniectio. plane si prior lex manus habeat iniectionem, posterior libertatem, favorabilius dicetur liberam fore, quoniam utraque condicio pro mancipio additur et sicut manus iniectio, ita libertas eximit eam iniuriam.
</p>


<p>
Dig. 18.7.10
</p>

<p>
Scaevola  7 Dig. 
</p>

<p>
Cum venderet pamphilam et stichum, venditioni inseruit pactum conventum, uti ne eadem mancipia pamphila et stichus, quos minorato pretio vendidit, alterius servitutem quam seii paterentur post mortemque eius in libertate morarentur: quaesitum est, an haec mancipia, de quibus inter emptorem et venditorem convenit, post mortem emptoris iure ipso liberata sint. respondit secundum constitutionem divi hadriani super hoc prolatam pamphilam et stichum, de quibus quaereretur, si manumissi non sint, liberos non esse. claudius: divus marcus ex lege dicta libertatis in vendendo quamvis non manumissos fore liberos in semenstribus constituit, licet in mortis tempus emptoris distulit venditor libertatem.
</P>

<p class=border></P>
	
<p>
<table border=0 cellspacing=15 cellpadding=0 align=Center>
<tr>
	<td><a href="/ius.html">Ius Romanum</A>
	<td><a href="/justinian.html">Justinian</A>
	<td><a href="/index.html">The Latin Library</A>
	<td><a href="/classics.html">The Classics Page</A>
</TABLE>
</p>

</BODY></HTML>