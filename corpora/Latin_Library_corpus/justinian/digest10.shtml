<html>
	<head>
		<title>
			Digest of Justinian: Liber X
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>OMINI NOSTRI SACRATISSIMI PRINCIPIS IUSTINIANI IURIS ENUCLEATI EX OMNI VETERE IURE COLLECTI DIGESTORUM SEU PANDECTARUM
</p>

<p class=border></P>

<p>
<div align="center">LIBER DECIMUS</div>
</p>

<p>
Dig. 10.1.0. Finium regundorum.
<br>
Dig. 10.2.0. Familiae erciscundae.
<br>
Dig. 10.3.0. Communi dividundo.
<br>
Dig. 10.4.0. Ad exhibendum.
</p>

<p class=border></P>

<p>
<strong>Dig. 10.1.0. Finium regundorum.</STRONG>
</P>

<p>
Dig. 10.1.1
</p>

<p>
Paulus 23 ad ed.
</p>

<p>
Finium regundorum actio in personam est, licet pro vindicatione rei est.
</p>

<p>
Dig. 10.1.2pr.
</p>

<p>
Ulpianus 19 ad ed.
</p>

<p>
Haec actio pertinet ad praedia rustica, quamvis aedificia interveniant: neque enim multum interest, arbores quis in confinio an aedificium ponat.
</p>

<p>
Dig. 10.1.2.1
</p>

<p>
Ulpianus 19 ad ed.
</p>

<p>
Iudici finium regundorum permittitur, ut, ubi non possit dirimere fines, adiudicatione controversiam dirimat: et si forte amovendae veteris obscuritatis gratia per aliam regionem fines dirigere iudex velit, potest hoc facere per adiudicationem et condemnationem.
</p>

<p>
Dig. 10.1.3
</p>

<p>
Gaius 7 ad ed. provinc.
</p>

<p>
Quo casu opus est, ut ex alterutrius praedio alii adiudicandum sit, quo nomine is cui adiudicatur in vicem pro eo quod ei adiudicatur certa pecunia condemnandus est.
</p>

<p>
Dig. 10.1.4pr.
</p>

<p>
Paulus 23 ad ed.
</p>

<p>
Sed et loci unius controversia in partes res scindi adiudicationibus potest, prout cuiusque dominium in eo loco iudex compererit.
</p>

<p>
Dig. 10.1.4.1
</p>

<p>
Paulus 23 ad ed.
</p>

<p>
In iudicio finium regundorum etiam eius ratio fit quod interest. quid enim si quis aliquam utilitatem ex eo loco percepit, quem vicini esse appareat? non inique damnatio eo nomine fiet. sed et si mensor ab altero solo conductus sit, condemnatio erit facienda eius, qui non conduxit, in partem mercedis.
</p>

<p>
Dig. 10.1.4.2
</p>

<p>
Paulus 23 ad ed.
</p>

<p>
Post litem autem contestatam etiam fructus venient in hoc iudicio: nam et culpa et dolus exinde praestantur: sed ante iudicium percepti non omnimodo hoc in iudicium venient: aut enim bona fide percepit, et lucrari eum oportet, si eos consumpsit, aut mala fide, et condici oportet.
</p>

<p>
Dig. 10.1.4.3
</p>

<p>
Paulus 23 ad ed.
</p>

<p>
Sed et si quis iudici non pareat in succidenda arbore vel aedificio in fine posito deponendo parteve eius, condemnabitur.
</p>

<p>
Dig. 10.1.4.4
</p>

<p>
Paulus 23 ad ed.
</p>

<p>
Si dicantur termini deiecti vel exarati, iudex, qui de crimine cognoscit, etiam de finibus cognoscere potest.
</p>

<p>
Dig. 10.1.4.5
</p>

<p>
Paulus 23 ad ed.
</p>

<p>
Si alter fundus duorum, alter trium sit, potest iudex uni parti adiudicare locum de quo quaeritur, licet plures dominos habeat, quoniam magis fundo quam personis adiudicari fines intelleguntur: hic autem cum fit adiudicatio pluribus, unusquisque portionem habebit,
</p>

<p>
Dig. 10.1.4.6
</p>

<p>
Paulus 23 ad ed.
</p>

<p>
Quam in fundo habet, et pro indiviso qui communem fundum habent, inter se non condemnantur: neque enim inter ipsos accipi videtur iudicium.
</p>

<p>
Dig. 10.1.4.7
</p>

<p>
Paulus 23 ad ed.
</p>

<p>
Si communem fundum ego et tu habemus et vicinum fundum ego solus, an finium regundorum iudicium accipere possumus? et scribit pomponius non posse nos accipere, quia ego et socius meus in hac actione adversarii esse non possumus, sed unius loco habemur. idem pomponius ne utile quidem iudicium dandum dicit, cum possit, qui proprium habeat, vel communem vel proprium fundum alienare et sic experiri.
</p>

<p>
Dig. 10.1.4.8
</p>

<p>
Paulus 23 ad ed.
</p>

<p>
Non solum autem inter duos fundos, verum etiam inter tres pluresve fundos accipi iudicium finium regundorum potest: ut puta singuli plurium fundorum confines sunt, trium forte vel quattuor.
</p>

<p>
Dig. 10.1.4.9
</p>

<p>
Paulus 23 ad ed.
</p>

<p>
Finium regundorum actio et in agris vectigalibus et inter eos qui usum fructum habent vel fructuarium et dominum proprietatis vicini fundi et inter eos qui iure pignoris possident competere potest.
</p>

<p>
Dig. 10.1.4.10
</p>

<p>
Paulus 23 ad ed.
</p>

<p>
Hoc iudicium locum habet in confinio praediorum rusticorum: nam in confinio praediorum urbanorum displicuit, neque enim confines hi, sed magis vicini dicuntur et ea communibus parietibus plerumque disterminantur. et ideo et si in agris aedificia iuncta sint, locus huic actioni non erit: et in urbe hortorum latitudo contingere potest, ut etiam finium regundorum agi possit.
</p>

<p>
Dig. 10.1.4.11
</p>

<p>
Paulus 23 ad ed.
</p>

<p>
Sive flumen sive via publica intervenit, confinium non intellegitur, et ideo finium regundorum agi non potest,
</p>

<p>
Dig. 10.1.5
</p>

<p>
Paulus 15 ad sab.
</p>

<p>
Quia magis in confinio meo via publica vel flumen sit quam ager vicini.
</p>

<p>
Dig. 10.1.6
</p>

<p>
Paulus 23 ad ed.
</p>

<p>
Sed si rivus privatus intervenit, finium regundorum agi potest.
</p>

<p>
Dig. 10.1.7
</p>

<p>
Modestinus 11 pand.
</p>

<p>
De modo agrorum arbitri dantur et is, qui maiorem locum in territorio habere dicitur, ceteris, qui minorem locum possident, integrum locum adsignare compellitur: idque ita rescriptum est.
</p>

<p>
Dig. 10.1.8pr.
</p>

<p>
Ulpianus 6 opin.
</p>

<p>
Si irruptione fluminis fines agri confudit inundatio ideoque usurpandi quibusdam loca, in quibus ius non habent, occasionem praestat, praeses provinciae alieno eos abstinere et domino suum restitui terminosque per mensorem declarari iubet.
</p>

<p>
Dig. 10.1.8.1
</p>

<p>
Ulpianus 6 opin.
</p>

<p>
Ad officium de finibus cognoscentis pertinet mensores mittere et per eos dirimere ipsam finium quaestionem, ut aequum est, si ita res exigit, oculisque suis subiectis locis.
</p>

<p>
Dig. 10.1.9
</p>

<p>
Iulianus 8 Dig. 
</p>

<p>
Iudicium finium regundorum manet, quamvis socii communi dividundo egerint vel alienaverint fundum.
</p>

<p>
Dig. 10.1.10
</p>

<p>
Iulianus 51 Dig. 
</p>

<p>
Iudicium communi dividundo, familiae erciscundae, finium regundorum tale est, ut in eo singulae personae duplex ius habeant agentis et eius quocum agitur.
</p>

<p>
Dig. 10.1.11
</p>

<p>
Papinianus 2 resp.
</p>

<p>
In finalibus quaestionibus vetera monumenta census auctoritas ante litem inchoatam ordinati sequenda est, modo si non varietate successionum et arbitrio possessorum fines additis vel detractis agris postea permutatos probetur.
</p>

<p>
Dig. 10.1.12
</p>

<p>
Paulus 3 resp.
</p>

<p>
Eos terminos, quantum ad dominii quaestionem pertinet, observari oportere fundorum, quos demonstravit is, qui utriusque praedii dominus fuit, cum alterum eorum venderet: non enim termini, qui singulos fundos separabant, observari debent, sed demonstratio adfinium novos fines inter fundos constituere.
</p>

<p>
Dig. 10.1.13
</p>

<p>
Gaius 4 ad l. xii tab.
</p>

<p>
Sciendum est in actione finium regundorum illud observandum esse, quod ad exemplum quodammodo eius legis scriptum est, quam athenis solonem dicitur tulisse: nam illic ita est: ean tis ahimasian par' allotriw xwriw orugy, ^ orutty^ ton horon my parabainein: ean teixion, poda apoleipein: ean de oikyma, duo podas. ean de tafon y bovron orutty, hoson to bavos y, tosouton apoleipein: ean de frear, orguian. elaian de kai sukyn ennea podas apo tou allotriou futeuein ta de alla dendra pente podas.
</p>
<p class=SHORTBORDER>

<p>
<strong>Dig. 10.2.0. Familiae erciscundae.</STRONG>
</P>

<p>
Dig. 10.2.1pr.
</p>

<p>
Gaius 7 ad ed. provinc.
</p>

<p>
Haec actio proficiscitur e lege duodecim tabularum: namque coheredibus volentibus a communione discedere necessarium videbatur aliquam actionem constitui, qua inter eos res hereditariae distribuerentur.
</p>

<p>
Dig. 10.2.1.1
</p>

<p>
Gaius 7 ad ed. provinc.
</p>

<p>
Quae quidem actio nihilo minus ei quoque ipso iure competit, qui suam partem non possidet: sed si is qui possidet neget eum sibi coheredem esse, potest eum excludere per hanc exceptionem " si in ea re, qua de agitur, praeiudicium hereditati non fiat". quod si possideat eam partem, licet negetur esse coheres, non nocet talis exceptio: quo fit, ut eo casu ipse iudex, apud quem hoc iudicium agitur, cognoscat, an coheres sit: nisi enim coheres sit, neque adiudicari quicquam ei oportet neque adversarius ei condemnandus est.
</p>

<p>
Dig. 10.2.2pr.
</p>

<p>
Ulpianus 19 ad ed.
</p>

<p>
Per familiae erciscundae actionem dividitur hereditas, sive ex testamento sive ab intestato, sive lege duodecim tabularum sive ex aliqua lege deferatur hereditas vel ex senatus consulto vel etiam constitutione: et generaliter eorum dumtaxat dividi hereditas potest, quorum peti potest hereditas.
</p>

<p>
Dig. 10.2.2.1
</p>

<p>
Ulpianus 19 ad ed.
</p>

<p>
Si quarta ad aliquem ex constitutione divi pii adrogatum deferatur, quia hic neque heres neque bonorum possessor fit, utile erit familiae erciscundae iudicium necessarium.
</p>

<p>
Dig. 10.2.2.2
</p>

<p>
Ulpianus 19 ad ed.
</p>

<p>
Item si filii familias militis peculium sit. fortius defendi potest hereditatem effectam per constitutiones, et ideo hoc iudicio locus erit.
</p>

<p>
Dig. 10.2.2.3
</p>

<p>
Ulpianus 19 ad ed.
</p>

<p>
In familiae erciscundae iudicio unusquisque heredum et rei et actoris partes sustinet.
</p>

<p>
Dig. 10.2.2.4
</p>

<p>
Ulpianus 19 ad ed.
</p>

<p>
Dubitandum autem non est, quin familiae erciscundae iudicium et inter pauciores heredes ex pluribus accipi possit.
</p>

<p>
Dig. 10.2.2.5
</p>

<p>
Ulpianus 19 ad ed.
</p>

<p>
In hoc iudicium etsi nomina non veniunt, tamen, si stipulationes interpositae fuerint de divisione eorum, ut stetur ei et ut alter alteri mandet actiones procuratoremque eum in suam rem faciat, stabitur divisioni.
</p>

<p>
Dig. 10.2.3
</p>

<p>
Gaius 7 ad ed. provinc.
</p>

<p>
Plane ad officium iudicis nonnumquam pertinet, ut debita et credita singulis pro solido aliis alia adtribuat, quia saepe et solutio et exactio partium non minima incommoda habet. nec tamen scilicet haec adtributio illud efficit, ut quis solus totum debeat vel totum alicui soli debeatur, sed ut, sive agendum sit, partim suo partim procuratorio nomine agat, sive cum eo agatur, partim suo partim procuratorio nomine conveniatur. nam licet libera potestas esse maneat creditoribus cum singulis experiundi, tamen et his libera potestas est suo loco substituendi eos, in quos onera actionis officio iudicis translata sunt.
</p>

<p>
Dig. 10.2.4pr.
</p>

<p>
Ulpianus 19 ad ed.
</p>

<p>
Ceterae itaque res praeter nomina veniunt in hoc iudicium. sin autem nomen uni ex heredibus legatum sit, iudicio familiae erciscundae hoc heres consequitur.
</p>

<p>
Dig. 10.2.4.1
</p>

<p>
Ulpianus 19 ad ed.
</p>

<p>
Mala medicamenta et venena veniunt quidem in iudicium, sed iudex omnino interponere se in his non debet: boni enim et innocentis viri officio eum fungi oportet: tantundem debebit facere et in libris improbatae lectionis, magicis forte vel his similibus. haec enim omnia protinus corrumpenda sunt.
</p>

<p>
Dig. 10.2.4.2
</p>

<p>
Ulpianus 19 ad ed.
</p>

<p>
Sed et si quid ex peculatu vel ex sacrilegio quaesitum erit vel vi aut latrocinio aut adgressura, hoc non dividetur.
</p>

<p>
Dig. 10.2.4.3
</p>

<p>
Ulpianus 19 ad ed.
</p>

<p>
Sed et tabulas testamenti debebit aut apud eum, qui ex maiore parte heres est, iubere manere aut in aede deponi. nam et labeo scribit vendita hereditate tabulas testamenti descriptas deponi oportere: heredem enim exemplum debere dare, tabulas vero authenticas ipsum retinere aut in aede deponere.
</p>

<p>
Dig. 10.2.5
</p>

<p>
Gaius 7 ad ed. provinc.
</p>

<p>
Si quae sunt cautiones hereditariae, eas iudex curare debet ut apud eum maneant, qui maiore ex parte heres sit, ceteri descriptum et recognitum faciant, cautione interposita, ut, cum res exegerit, ipsae exhibeantur. si omnes isdem ex partibus heredes sint nec inter eos conveniat, apud quem potius esse debeant, sortiri eos oportet: aut ex consensu vel suffragio eligendus est amicus, apud quem deponantur: vel in aede sacra deponi debent.
</p>

<p>
Dig. 10.2.6
</p>

<p>
Ulpianus 19 ad ed.
</p>

<p>
Nam ad licitationem rem deducere, ut qui licitatione vicit hic habeat instrumenta hereditaria, non placet neque mihi neque pomponio.
</p>

<p>
Dig. 10.2.7
</p>

<p>
Venonius 7 stipul.
</p>

<p>
Si heres unus, cum sub condicione adiectum coheredem aut apud hostes haberet, dixerit se heredem esse et actione expertus vicerit, deinde condicio heredis exstiterit vel postliminio redierit, an victoriae commodum debeat cum eo communicare? nam indubitate iudicati actio ei in solidum competit. et electionem coheredi dandam, id est aut communicandam eam aut experiundi faciendam potestatem huic, qui post victoriam coheredis effectus sit heres aut reversus sit in civitatem. idemque observandum, si postea natus sit postumus. non enim his personis silentium imputari potest, cum ad hereditatem post victoriam coheredis pervenerint.
</p>

<p>
Dig. 10.2.8pr.
</p>

<p>
Ulpianus 19 ad ed.
</p>

<p>
Pomponius scribit, si uni ex heredibus praelegatae fuerint rationes, non prius ei tradendas, quam coheredes descripserint. nam et si servus actor, inquit, fuerit legatus, non alias eum tradendum, quam rationes reddiderit. nos videbimus, numquid et cautio sit interponenda, ut, quotiens desideratae fuerint rationes vel actor praelegatus, copia eorum fiat? plerumque enim authenticae rationes sunt necessariae actori ad instruenda ea, quae postea emergunt ad notitiam eius spectantia. et necessarium est cautionem ab eo super hoc coheredibus praestari.
</p>

<p>
Dig. 10.2.8.1
</p>

<p>
Ulpianus 19 ad ed.
</p>

<p>
Idem pomponius ait columbas, quae emitti solent de columbario, venire in familiae herciscundae iudicium, cum nostrae sint tamdiu, quamdiu consuetudinem habeant ad nos revertendi: quare si quis eas adprehendisset, furti nobis competit actio. idem et in apibus dicitur, quia in patrimonio nostro computantur.
</p>

<p>
Dig. 10.2.8.2
</p>

<p>
Ulpianus 19 ad ed.
</p>

<p>
Sed et si quid de pecoribus nostris a bestia ereptum sit, venire in familiae erciscundae iudicium putat, si feram evaserit: nam magis esse, ut non desinat nostrum esse, inquit, quod a lupo eripitur vel alia bestia, tamdiu, quamdiu ab eo non fuerit consumptum.
</p>

<p>
Dig. 10.2.9
</p>

<p>
Paulus 23 ad ed.
</p>

<p>
Veniunt in hoc iudicium res, quas heredes usuceperunt, cum defuncto traditae essent: hae quoque res, quae heredibus traditae sunt, cum defunctus emisset:
</p>

<p>
Dig. 10.2.10
</p>

<p>
Ulpianus 19 ad ed.
</p>

<p>
Item praedia, quae nostri patrimonii sunt, sed et vectigalia vel superficiaria: nec minus hae quoque res, quas alienas defunctus bona fide possidet.
</p>

<p>
Dig. 10.2.11
</p>

<p>
Paulus 23 ad ed.
</p>

<p>
Partum quoque editum et post aditam hereditatem.
</p>

<p>
Dig. 10.2.12pr.
</p>

<p>
Ulpianus 19 ad ed.
</p>

<p>
Et post litem contestatam sabinus scribit in familiae erciscundae iudicium venire et adiudicari posse.
</p>

<p>
Dig. 10.2.12.1
</p>

<p>
Ulpianus 19 ad ed.
</p>

<p>
Idem erit et si servis hereditariis ab extraneo aliquid datum sit.
</p>

<p>
Dig. 10.2.12.2
</p>

<p>
Ulpianus 19 ad ed.
</p>

<p>
Res, quae sub condicione legata est, interim heredum est et ideo venit in familiae erciscundae iudicium et adiudicari potest cum sua scilicet causa, ut existente condicione eximatur ab eo cui adiudicata est aut deficiente condicione ad eos revertatur a quibus relicta est. idem et in statulibero dicitur, qui interim est heredum, existente autem condicione ad libertatem perveniat.
</p>

<p>
Dig. 10.2.13
</p>

<p>
Papinianus 7 quaest.
</p>

<p>
Alienationes enim post iudicium acceptum interdictae sunt dumtaxat voluntariae, non quae vetustiorem causam et originem iuris habent necessariam.
</p>

<p>
Dig. 10.2.14pr.
</p>

<p>
Ulpianus 19 ad ed.
</p>

<p>
Sed et si usucapio fuerit coepta ab eo, qui heres non erat, ante litem contestatam et postea impleta fuerit, rem de iudicio subducit.
</p>

<p>
Dig. 10.2.14.1
</p>

<p>
Ulpianus 19 ad ed.
</p>

<p>
Usus fructus an in iudicium deducatur, quaeritur: ut puta si deducto usu fructu fundus fuit ab heredibus legatus.
</p>

<p>
Dig. 10.2.15
</p>

<p>
Paulus 23 ad ed.
</p>

<p>
Vel si servo hereditario usus fructus legatus sit: nec enim a personis discedere sine interitu sui potest.
</p>

<p>
Dig. 10.2.16pr.
</p>

<p>
Ulpianus 19 ad ed.
</p>

<p>
Et puto officio iudicis contineri, ut, si volent heredes a communione usus fructus discedere, morem eis gerat cautionibus interpositis.
</p>

<p>
Dig. 10.2.16.1
</p>

<p>
Ulpianus 19 ad ed.
</p>

<p>
Iulianus ait, si alii fundum, alii usum fructum fundi iudex adiudicaverit, non communicari usum fructum.
</p>

<p>
Dig. 10.2.16.2
</p>

<p>
Ulpianus 19 ad ed.
</p>

<p>
Usus fructus et ex certo tempore et usque ad certum tempus et alternis annis adiudicari potest.
</p>

<p>
Dig. 10.2.16.3
</p>

<p>
Ulpianus 19 ad ed.
</p>

<p>
Id quod amnis fundo post litem contestatam alluit, aeque venit in hoc iudicium.
</p>

<p>
Dig. 10.2.16.4
</p>

<p>
Ulpianus 19 ad ed.
</p>

<p>
Sed et si dolo vel culpa quid in usum fructum ab uno ex heredibus factum sit, hoc quoque in iudicium venire pomponius ait: nam et omnia, quae quis in hereditate dolo aut culpa fecit, in iudicium familiae erciscundae veniunt, sic tamen, si quasi heres fecerit. et ideo si vivo testatore unus ex heredibus pecuniam sustulerit, in familiae erciscundae iudicium ea non venit, quia tunc nondum heres erat: ubi autem quasi heres fecit, etsi aliam praeterea quis actionem habeat, tamen teneri eum familiae erciscundae iudicio iulianus scribit.
</p>

<p>
Dig. 10.2.16.5
</p>

<p>
Ulpianus 19 ad ed.
</p>

<p>
Denique ait, si unus ex heredibus rationes hereditarias deleverit vel interleverit, teneri quidem lege aquilia, quasi corruperit: non minus autem etiam familiae erciscundae iudicio.
</p>

<p>
Dig. 10.2.16.6
</p>

<p>
Ulpianus 19 ad ed.
</p>

<p>
Item si servus hereditarius propriam rem heredum unius subripuerit, ofilius ait esse familiae erciscundae actionem et communi dividundo furtique actionem cessare. quare agentem familiae erciscundae iudicio consecuturum, ut aut ei servus adiudicetur aut litis aestimatio in simplum offeratur.
</p>

<p>
Dig. 10.2.17
</p>

<p>
Gaius 7 ad ed. provinc.
</p>

<p>
Damno commisso ab uno herede conveniens est dicere simpli habendam aestimationem in familiae erciscundae iudicio.
</p>

<p>
Dig. 10.2.18pr.
</p>

<p>
Ulpianus 19 ad ed.
</p>

<p>
His consequenter iulianus ait: si ex pluribus heredibus uni servus sit generaliter per optionem legatus et heredes stichum tabulas hereditarias interlevisse dicant vel corrupisse et propter hoc renuntiaverint, ne optaretur servus, deinde optatus vindicetur, poterunt, si ab eis vindicetur, doli mali exceptione uti et de servo quaestionem habere.
</p>

<p>
Dig. 10.2.18.1
</p>

<p>
Ulpianus 19 ad ed.
</p>

<p>
Sed an in familiae erciscundae iudicium de morte testatoris vel de morte uxoris liberorumque suorum habebunt quaestionem heredes, quaeritur: et rectissime pomponius ait haec ad divisionem rerum hereditariarum non pertinere.
</p>

<p>
Dig. 10.2.18.2
</p>

<p>
Ulpianus 19 ad ed.
</p>

<p>
Idem quaerit, si quis testamento caverit, ut servus exportandus veneat, officio familiae erciscundae iudicis contineri, ut voluntas defuncti non intercidat. sed et cum monumentum iussit testator fieri, familiae erciscundae agent, ut fiat. idem tamen temptat, quia heredum interest, quos ius monumenti sequitur, praescriptis verbis posse eos experiri, ut monumentum fiat.
</p>

<p>
Dig. 10.2.18.3
</p>

<p>
Ulpianus 19 ad ed.
</p>

<p>
Sumptuum, quos unus ex heredibus bona fide fecerit, usuras quoque consequi potest a coherede ex die morae secundum rescriptum imperatorum severi et antonini.
</p>

<p>
Dig. 10.2.18.4
</p>

<p>
Ulpianus 19 ad ed.
</p>

<p>
Celsus etiam illud eleganter adicit coheredem et si non solvit habere familiae erciscundae iudicium, ut cogatur coheres solvere, cum alias non sit liberaturus rem creditor, nisi in solidum ei satisfiat.
</p>

<p>
Dig. 10.2.18.5
</p>

<p>
Ulpianus 19 ad ed.
</p>

<p>
Si filius familias patri heres pro parte extitisset et a creditoribus peculiaribus conveniretur, cum paratus sit solvere id omne quod debetur, per doli exceptionem consequetur a creditoribus mandari sibi actiones: sed etiam familiae erciscundae iudicium cum coheredibus haberet ^ habet^.
</p>

<p>
Dig. 10.2.18.6
</p>

<p>
Ulpianus 19 ad ed.
</p>

<p>
Cum unus ex heredibus legatum exsolvit ei, qui missus fuerat in possessionem legatorum servandorum causa, putat papinianus, et verum est, familiae erciscundae iudicium ei competere adversus coheredes, quia non alias discederet legatarius a possessione, quam vice pignoris erat consecutus, quam si totum ei legatum fuisset exsolutum.
</p>

<p>
Dig. 10.2.18.7
</p>

<p>
Ulpianus 19 ad ed.
</p>

<p>
Sed et si quis titio debitum solverit, ne pignus veniret, neratius scribit familiae erciscundae iudicio eum posse experiri.
</p>

<p>
Dig. 10.2.19
</p>

<p>
Gaius 7 ad ed. provinc.
</p>

<p>
Item ex diverso similiter prospicere iudex debet, ut quod unus ex heredibus ex re hereditaria percepit stipulatusve est non ad eius solius lucrum pertineat. quae ita scilicet consequetur iudex, si aut reputationes inter eos fecerit aut si curaverit cautiones interponi, quibus inter eos communicentur commoda et incommoda.
</p>

<p>
Dig. 10.2.20pr.
</p>

<p>
Ulpianus 19 ad ed.
</p>

<p>
Si filia nupta, quae dotem conferre debuit, per errorem coheredum ita cavit, ut, quod a marito reciperasset, pro partibus hereditariis solveret, nihilo minus arbitrum familiae erciscundae sic arbitraturum papinianus scribit, ut, etiamsi constante matrimonio ipsa diem suum obierit, conferatur dos: nam imperitia, inquit, coheredum iurisdictionis formam mutare non potuit.
</p>

<p>
Dig. 10.2.20.1
</p>

<p>
Ulpianus 19 ad ed.
</p>

<p>
Si filius familias iussu patris obligatus sit, debebit hoc debitum praecipere: sed et si in rem patris vertit, idem placet, et si de peculio, peculium praecipiet: et ita imperator noster rescripsit.
</p>

<p>
Dig. 10.2.20.2
</p>

<p>
Ulpianus 19 ad ed.
</p>

<p>
Hoc amplius filius familias heres institutus dotem uxoris suae praecipiet, nec immerito, quia ipse onera matrimonii sustinet. integram igitur dotem praecipiet et cavebit defensum iri coheredes, qui ex stipulatu possunt conveniri. idem et si alius dotem dedit et stipulatus est. nec solum uxoris suae dotem, sed etiam filii sui uxoris, quasi hoc quoque matrimonii onus ad ipsum spectet, quia filii onera et nurus ipse adgnoscere necesse habet. praecipere autem non solum patri datam dotem filium oportere, verum etiam ipsi filio Marcellus scribit, sed filio datam tamdiu, quamdiu peculium patitur vel in rem patris versum sit.
</p>

<p>
Dig. 10.2.20.3
</p>

<p>
Ulpianus 19 ad ed.
</p>

<p>
Si pater inter filios sine scriptura bona divisit et onera aeris alieni pro modo possessionum distribuit, non videri simplicem donationem, sed potius supremi iudicii divisionem papinianus ait. plane, inquit, si creditores eos pro portionibus hereditariis conveniant et unus placita detrectet, posse cum eo praescriptis verbis agi, quasi certa lege permutationem fecerint, scilicet si omnes res divisae sint.
</p>

<p>
Dig. 10.2.20.4
</p>

<p>
Ulpianus 19 ad ed.
</p>

<p>
Familiae erciscundae iudicium amplius quam semel agi non potest nisi causa cognita: quod si quaedam res indivisae relictae sunt, communi dividundo de his agi potest.
</p>

<p>
Dig. 10.2.20.5
</p>

<p>
Ulpianus 19 ad ed.
</p>

<p>
Papinianus ait, si uni ex heredibus onus aeris alieni iniungatur citra speciem legati, officio iudicis familiae erciscundae cognoscentis suscipere eum id oportere, sed non ultra dodrantem portionis suae, ut quadrantem illibatum habeat: indemnes igitur coheredes suos praestare cavebit.
</p>

<p>
Dig. 10.2.20.6
</p>

<p>
Ulpianus 19 ad ed.
</p>

<p>
Idem scribit et si filius in muneribus publicis, in quibus pater ei consentit, reliquatus est et pro parte heres scriptus est, hoc quoque debere praecipere, quia et hoc patris aes alienum fuit: sed si qua munera post mortem patris suscepit, ab his heredes patris soluti sunt.
</p>

<p>
Dig. 10.2.20.7
</p>

<p>
Ulpianus 19 ad ed.
</p>

<p>
Neratius autem respondit: eum, qui plures filios haberet, unum ex filiis agwonovesian suscepturum professum esse et priusquam honore fungeretur, mortuum esse omnibus filiis heredibus institutis, et quaesitum esse, an is filius, quod in eam rem impendisset, familiae erciscundae consequatur: eique respondisse nulla actione idem consequi posse. quod merito displicet. debet itaque hoc in familiae erciscundae iudicium venire.
</p>

<p>
Dig. 10.2.20.8
</p>

<p>
Ulpianus 19 ad ed.
</p>

<p>
Item papinianus scribit, si maritus alterum ex heredibus onus dotis solvendae, quae in stipulationem venit, suscipere iussit et mulier adversus utrumque dirigat dotis petitionem, coheredem esse defendendum ab eo, qui suscipere onus iussus est. sed legata, quae ab utroque pro dote data electa dote retinentur, in compendio coheredis esse, qui debito levatur, non oportet, videlicet ut coheres, qui onus aeris alieni suscepit, officio iudicis legatum consequatur. et verum est hoc, nisi aliud testator edixit.
</p>

<p>
Dig. 10.2.20.9
</p>

<p>
Ulpianus 19 ad ed.
</p>

<p>
Idem scribit, quod uni ex coheredibus statuliber condicionis implendae nomine dedit de peculio, in hoc iudicium non venire nec communicari debere:
</p>

<p>
Dig. 10.2.21
</p>

<p>
Paulus 23 ad ed.
</p>

<p>
Idem et in communi dividundo.
</p>

<p>
Dig. 10.2.22pr.
</p>

<p>
Ulpianus 19 ad ed.
</p>

<p>
Item labeo scribit, si unus heredum ^ heredem^ thensaurum relictum a testatore effodit, familiae erciscundae iudicio eum teneri, etsi cum extraneo conscio partitus sit.
</p>

<p>
Dig. 10.2.22.1
</p>

<p>
Ulpianus 19 ad ed.
</p>

<p>
Familiae erciscundae iudex ita potest pluribus eandem rem adiudicare, si aut pluribus fuerit unius rei praeceptio relicta ( ubi etiam necessitatem facere pomponius scribit, ut pluribus adiudicetur) vel si certam partem unicuique coheredum adsignet: sed potest etiam licitatione admissa uni rem adiudicare:
</p>

<p>
Dig. 10.2.22.2
</p>

<p>
Ulpianus 19 ad ed.
</p>

<p>
Sed et regionibus divisum fundum posse adiudicare secundum divisionem nemo dubitaverit.
</p>

<p>
Dig. 10.2.22.3
</p>

<p>
Ulpianus 19 ad ed.
</p>

<p>
Sed etiam cum adiudicat, poterit imponere aliquam servitutem, ut alium alii servum faciat ex is ^ iis^ quos adiudicat: sed si pure alii adiudicaverit fundum, alium adiudicando amplius servitutem imponere non poterit.
</p>

<p>
Dig. 10.2.22.4
</p>

<p>
Ulpianus 19 ad ed.
</p>

<p>
Familiae erciscundae iudicium ex duobus constat, id est rebus atque praestationibus, quae sunt personales actiones.
</p>

<p>
Dig. 10.2.22.5
</p>

<p>
Ulpianus 19 ad ed.
</p>

<p>
Papinianus de re quae apud hostes est Marcellum reprehendit, quod non putat in praestationes eius rei venire in familiae erciscundae iudicium, quae apud hostes est. quid enim impedimentum est rei praestationem venire, cum et ipsa veniat.
</p>

<p>
Dig. 10.2.23
</p>

<p>
Paulus 23 ad ed.
</p>

<p>
Propter spem postliminii? scilicet cum cautione, quia possunt non reverti: nisi si tantum aestimatus sit dubius eventus.
</p>

<p>
Dig. 10.2.24pr.
</p>

<p>
Ulpianus 19 ad ed.
</p>

<p>
Sed et eius rei, quae in rebus humanis esse desiit, veniunt praestationes: et ego papiniano consentio.
</p>

<p>
Dig. 10.2.24.1
</p>

<p>
Ulpianus 19 ad ed.
</p>

<p>
Familiae erciscundae iudicium et inter bonorum possessores et inter eum cui restituta est hereditas ex trebelliano senatus consulto et ceteros honorarios successores locum habet.
</p>

<p>
Dig. 10.2.25pr.
</p>

<p>
Paulus 23 ad ed.
</p>

<p>
Heredes eius, qui apud hostes decessit, hoc iudicio experiri possunt.
</p>

<p>
Dig. 10.2.25.1
</p>

<p>
Paulus 23 ad ed.
</p>

<p>
Si miles alium castrensium, alium ceterorum bonorum heredem fecerit, non est locus familiae erciscundae iudicio: divisum est enim per constitutiones inter eos patrimonium, quemadmodum cessat familiae erciscundae iudicium, cum nihil in corporibus, sed omnia in nominibus sunt.
</p>

<p>
Dig. 10.2.25.2
</p>

<p>
Paulus 23 ad ed.
</p>

<p>
Quantum vero ad accipiendum familiae erciscundae iudicium nihil interest, possideat quis hereditatem nec ne.
</p>

<p>
Dig. 10.2.25.3
</p>

<p>
Paulus 23 ad ed.
</p>

<p>
De pluribus hereditatibus, quae inter eosdem ex diversis causis communes sint, unum familiae erciscundae iudicium sumi potest.
</p>

<p>
Dig. 10.2.25.4
</p>

<p>
Paulus 23 ad ed.
</p>

<p>
Si inter me et te titiana hereditas communis sit, inter me autem et te et titium seiana, posse unum iudicium accipi inter tres pomponius scribit.
</p>

<p>
Dig. 10.2.25.5
</p>

<p>
Paulus 23 ad ed.
</p>

<p>
Item si plures hereditates inter nos communes sunt, possumus de una familiae erciscundae iudicium experiri.
</p>

<p>
Dig. 10.2.25.6
</p>

<p>
Paulus 23 ad ed.
</p>

<p>
Si testator rem communem cum extraneo habebat sive rei suae partem alicui legavit aut heres ante iudicium familiae erciscundae acceptum partem suam alienavit, ad officium iudicis pertinet, ut eam partem, quae testatoris fuit, alicui iubeat tradi.
</p>

<p>
Dig. 10.2.25.7
</p>

<p>
Paulus 23 ad ed.
</p>

<p>
Quod pro emptore vel pro donato puta coheres possidet, in familiae erciscundae iudicium venire negat pomponius.
</p>

<p>
Dig. 10.2.25.8
</p>

<p>
Paulus 23 ad ed.
</p>

<p>
Idem scribit, cum ego et tu heredes titio extitissemus, si tu partem fundi, quem totum hereditarium dicebas, a sempronio petieris et victus fueris, mox eandem partem a sempronio emero et traditus mihi fuerit, agente te familiae erciscundae iudicio non veniet non solum hoc quod pro herede possidetur, sed nec id quod pro emptore: cum enim per iudicem priorem apparuit totam non esse hereditatis, quemadmodum in familiae erciscundae iudicium veniat?
</p>

<p>
Dig. 10.2.25.9
</p>

<p>
Paulus 23 ad ed.
</p>

<p>
An ea stipulatio, qua singuli heredes in solidum habent actionem, veniat in hoc iudicium, dubitatur: veluti si is qui viam iter actus stipulatus erat decesserit, quia talis stipulatio per legem duodecim tabularum non dividitur, quia nec potest. sed verius est non venire eam in iudicium, sed omnibus in solidum competere actionem et, si non praestetur via, pro parte hereditaria condemnationem fieri oportet.
</p>

<p>
Dig. 10.2.25.10
</p>

<p>
Paulus 23 ad ed.
</p>

<p>
Contra si promissor viae decesserit pluribus heredibus institutis, nec dividitur obligatio nec dubium est quin duret, quoniam viam promittere et is potest, qui fundum non habet. igitur quia singuli in solidum tenentur, officio iudicis cautiones interponi debere, ut, si quis ex his conventus litis aestimationem praestiterit, id pro parte a ceteris consequatur.
</p>

<p>
Dig. 10.2.25.11
</p>

<p>
Paulus 23 ad ed.
</p>

<p>
Idem dicendum est et si testator viam legaverit.
</p>

<p>
Dig. 10.2.25.12
</p>

<p>
Paulus 23 ad ed.
</p>

<p>
In illa quoque stipulatione prospiciendum est coheredibus, si testator promiserat " neque per se neque per heredem suum fieri, quo minus ire agere possit", quoniam uno prohibente in solidum committitur stipulatio, ne unius factum ceteris damnosum sit.
</p>

<p>
Dig. 10.2.25.13
</p>

<p>
Paulus 23 ad ed.
</p>

<p>
Idem iuris est in pecunia promissa a testatore, si sub poena promissa sit: nam licet haec obligatio dividatur per legem duodecim tabularum, tamen quia nihilum prodest ad poenam evitandam partem suam solvere, sive nondum soluta est pecunia nec dies venit, prospiciendum est per cautionem, ut de indemnitate caveat per quem factum fuerit, ne omnis pecunia solveretur, aut ut caveat se ei qui solidum solverit partem praestaturum: sive etiam solvit unus universam pecuniam quam defunctus promittit, ne poena committeretur, familiae erciscundae iudicio a coheredibus partes recipere poterit.
</p>

<p>
Dig. 10.2.25.14
</p>

<p>
Paulus 23 ad ed.
</p>

<p>
Idem observatur in pignoribus luendis: nam nisi universum quod debetur offeratur, iure pignus creditor vendere potest.
</p>

<p>
Dig. 10.2.25.15
</p>

<p>
Paulus 23 ad ed.
</p>

<p>
Si unus ex coheredibus noxali iudicio servum hereditarium defenderit et litis aestimationem optulerit, cum hoc expediret, id pro parte hoc iudicio consequatur. idem est et si unus legatorum nomine caverit, ne in possessionem mitterentur. et omnino quae pro parte expediri non possunt si unus cogente necessitate fecerit, familiae erciscundae iudicio locus est.
</p>

<p>
Dig. 10.2.25.16
</p>

<p>
Paulus 23 ad ed.
</p>

<p>
Non tantum dolum, sed et culpam in re hereditaria praestare debet coheres, quoniam cum coherede non contrahimus, sed incidimus in eum: non tamen diligentiam praestare debet, qualem diligens pater familias, quoniam hic propter suam partem causam habuit gerendi et ideo negotiorum gestorum ei actio non competit: talem igitur diligentiam praestare debet, qualem in suis rebus. eadem sunt, si duobus res legata sit: nam et hos coniunxit ad societatem non consensus, sed res.
</p>

<p>
Dig. 10.2.25.17
</p>

<p>
Paulus 23 ad ed.
</p>

<p>
Si incerto homine legato et postea defuncto legatario aliquis ex heredibus legatarii non consentiendo impedierit legatum, is qui impedit hoc iudicio ceteris quanti intersit eorum damnabitur. idem est, si e contrario unus ex heredibus, a quibus generaliter homo legatus est quem ipsi elegerint, noluerit consentire, ut praestetur quem solvi omnibus expediebat, et ideo conventi a legatario iudicio pluris damnati fuerint.
</p>

<p>
Dig. 10.2.25.18
</p>

<p>
Paulus 23 ad ed.
</p>

<p>
Item culpae nomine tenetur, qui, cum ante alios ipse adisset hereditatem, servitutes praediis hereditariis debitas passus est non utendo amitti.
</p>

<p>
Dig. 10.2.25.19
</p>

<p>
Paulus 23 ad ed.
</p>

<p>
Si filius cum patrem defenderet condemnatus solverit vel vivo eo vel post mortem, potest aequius dici habere petitionem a coherede in familiae erciscundae iudicio.
</p>

<p>
Dig. 10.2.25.20
</p>

<p>
Paulus 23 ad ed.
</p>

<p>
Iudex familiae erciscundae nihil debet indivisum relinquere.
</p>

<p>
Dig. 10.2.25.21
</p>

<p>
Paulus 23 ad ed.
</p>

<p>
Item curare debet, ut de evictione caveatur his quibus adiudicat.
</p>

<p>
Dig. 10.2.25.22
</p>

<p>
Paulus 23 ad ed.
</p>

<p>
Si pecunia, quae domi relicta non est, per praeceptionem relicta sit, utrum universa a coheredibus praestanda sit an pro parte hereditaria, quemadmodum si pecunia in hereditate relicta esset, dubitatur. et magis dicendum est, ut id praestandum sit, quod praestaretur, si pecunia esset inventa.
</p>

<p>
Dig. 10.2.26
</p>

<p>
Gaius 7 ad ed. provinc.
</p>

<p>
Officio autem iudicis convenit iubere rem hereditariam venire unam pluresve pecuniamque ex pretio redactam ei numerari, cui legata sit.
</p>

<p>
Dig. 10.2.27
</p>

<p>
Paulus 23 ad ed.
</p>

<p>
In hoc iudicio condemnationes et absolutiones in omnium persona faciendae sunt: et ideo si in alicuius persona omissa sit damnatio, in ceterorum quoque persona quod fecit iudex non valebit, quia non potest ex uno iudicio res iudicata in partem valere, in partem non valere.
</p>

<p>
Dig. 10.2.28
</p>

<p>
Gaius 7 ad ed. provinc.
</p>

<p>
Rem pignori creditori datam si per praeceptionem legaverit testator, officio iudicis continetur, ut ex communi pecunia luatur eamque ferat is cui eo modo fuerat legata.
</p>

<p>
Dig. 10.2.29
</p>

<p>
Paulus 23 ad ed.
</p>

<p>
Si pignori res data defuncto sit, dicendum est in familiae erciscundae iudicium venire: sed is cui adiudicabitur in familiae erciscundae iudicio pro parte coheredi erit damnandus nec cavere debet coheredi indemnem eum fore adversus eum qui pignori dederit, quia pro eo erit, ac si hypothecaria vel serviana actione petita litis aestimatio oblata sit, ut et is qui optulerit adversus dominum vindicantem exceptione tuendus sit. contra quoque si is heres, cui pignus adiudicatum est, velit totum reddere, licet debitor nolit, audiendus est. non idem dici potest, si alteram partem creditor emerit: adiudicatio enim necessaria est, emptio voluntaria: nisi si obiciatur creditori, quod animose licitus sit. sed huius rei ratio habebitur, quia quod creditor egit, pro eo habendum est ac si debitor per procuratorem egisset et eius, quod propter necessitatem impendit, etiam ultro est actio creditori.
</p>

<p>
Dig. 10.2.30
</p>

<p>
Modestinus 6 resp.
</p>

<p>
Fundus mihi communis est pupillae coheredi: in eo fundo reliquiae sunt conditae, quibus religio ab utriusque patribus debebatur, nam parentes quoque eiusdem pupillae ibi sepulti sunt: sed tutores distrahere fundum volunt: ego non consentio, sed portionem meam possidere malo, cum universitatem emere non possim et velim pro meo arbitrio exsequi ius religionis. quaero, an recte arbitrum communi dividundo ad hunc fundum partiendum petam an etiam is arbiter, qui familiae erciscundae datur, isdem partibus fungi possit, ut hanc possessionem exemptis ceteris corporibus hereditariis pro iure cuique nobis partiatur. herennius modestinus respondit nihil proponi, cur familiae erciscundae iudicio addictus arbiter officium suum etiam in eius fundi de quo agitur divisionem interponere non possit: sed religiosa loca in iudicium non deduci eorumque ius singulis heredibus in solidum competere.
</p>

<p>
Dig. 10.2.31
</p>

<p>
Papinianus 7 quaest.
</p>

<p>
Si servus pignori obligatus luatur ab uno ex heredibus, quamvis postea decedat, officium tamen arbitri durat: sufficit enim communionis causa quae praecessit quaeque hodie duraret, si res non intercidisset.
</p>

<p>
Dig. 10.2.32
</p>

<p>
Papinianus 2 resp.
</p>

<p>
Quae pater inter filios non divisit post datas actiones vice divisionis, ad singulos pro hereditaria portione pertinent, modo si cetera, quae non divisit, in unum generaliter non contulit vel res datas non sequuntur.
</p>

<p>
Dig. 10.2.33
</p>

<p>
Papinianus 7 resp.
</p>

<p>
Si pater familias singulis heredibus fundos legando divisionis arbitrio fungi voluit, non aliter partem suam coheres praestare cogetur, quam si vice mutua partem nexu pignoris liberam consequatur.
</p>

<p>
Dig. 10.2.34
</p>

<p>
Papinianus 8 resp.
</p>

<p>
Servos inter coheredes tempore divisionis aestimatos non emendi, sed dividendi animo pretiis adscriptos videri placuit: quare suspensa condicione mortuos tam heredi quam fideicommissario deperisse.
</p>

<p>
Dig. 10.2.35
</p>

<p>
Papinianus 12 resp.
</p>

<p>
Pomponius philadelphus dotis causa praedia filiae quam habebat in potestate tradidit et reditus eorum genero solvi mandavit: an ea praecipua filia retinere possit, cum omnes filios heredes instituisset, quaerebatur. iustam causam retinendae possessionis habere filiam, quoniam pater praedia de quibus quaerebatur dotis esse voluit et matrimonium post mortem quoque patris steterat, respondi: filiam etenim, quae naturaliter agros tenuit, specie dotis cuius capax fuisset defendi.
</p>

<p>
Dig. 10.2.36
</p>

<p>
Paulus 2 quaest.
</p>

<p>
Cum putarem te coheredem meum esse idque verum non esset, egi tecum familiae erciscundae iudicio et a iudice invicem adiudicationes et condemnationes factae sunt: quaero, rei veritate cognita utrum condictio invicem competat an vindicatio? et an aliud in eo qui heres est, aliud in eo qui heres non sit dicendum est? respondi: qui ex asse heres erat, si, cum putaret se titium coheredem habere, acceperit cum eo familiae erciscundae iudicium et condemnationibus factis solverit pecuniam, quoniam ex causa iudicati solvit, repetere non potest. sed tu videris eo moveri, quod non est iudicium familiae erciscundae nisi inter coheredes acceptum: sed quamvis non sit iudicium, tamen sufficit ad impendiendam repetitionem, quod quis se putat condemnatum. quod si neuter eorum heres fuit, sed quasi heredes essent acceperint familiae erciscundae iudicium, de repetitione idem in utrisque dicendum est, quod diximus in altero. plane si sine iudice diviserint res, etiam condictionem earum rerum, quae ei cesserunt, quem coheredem esse putavit qui fuit heres, competere dici potest: non enim transactum inter eos intellegitur, cum ille coheredem esse putaverit.
</p>

<p>
Dig. 10.2.37
</p>

<p>
Scaevola 12 quaest.
</p>

<p>
Qui familiae erciscundae iudicio agit, confitetur adversarium sibi esse coheredem.
</p>

<p>
Dig. 10.2.38
</p>

<p>
Paulus 3 resp.
</p>

<p>
Lucius et titia fratres emancipati a patre adulti curatores acceperunt: hi communes pecunias ex reditibus redactas singulis subministraverunt: postea omne patrimonium diviserunt: et post divisionem titia soror lucio fratri suo coepit quaestionem movere, quasi amplius accepisset quam ipsa acceperat. cum lucius frater eius non amplius sua portione, immo minus quam dimidiam consecutus sit, quaero, an titiae competat adversus fratrem actio. paulus respondit, secundum ea quae proponuntur, si lucius non amplius ex reditu praediorum communium accepit, quam pro hereditaria portione ei competeret, nullam sorori eius adversus eum competere actionem. idem respondit, cum ex decretis alimentis a praetore amplius fratrem accepisse diceretur quam sororem, non tamen ultra partem dimidiam.
</p>

<p>
Dig. 10.2.39pr.
</p>

<p>
Scaevola 1 resp.
</p>

<p>
Ex parte heres institutus causam de totis bonis, quam omnes heredes patiebantur ob inultam mortem, suscepit et optinuit: coheres ab eo partem suam petebat nec partem sumptuum factorum in litem praestare volebat: quaesitum est, an doli exceptio noceret. respondi, si idcirco amplius erogatum esset, quod ipsius quoque causa defensa esset, habendam rationem sumptuum. sed et si omiserit doli exceptionem, agere potest de recipienda portione sumptuum.
</p>

<p>
Dig. 10.2.39.1
</p>

<p>
Scaevola 1 resp.
</p>

<p>
Intestato moriens codicillis praedia sua omnia et patrimonium inter liberos divisit ita, ut longe amplius filio quam filiae relinqueret: quaesitum est, an soror fratri dotem conferre deberet. respondi secundum ea quae proponerentur, si nihil indivisum reliquisset, rectius dici ex voluntate defuncti collationem dotis cessare.
</p>

<p>
Dig. 10.2.39.2
</p>

<p>
Scaevola 1 resp.
</p>

<p>
Servo libertatem dedit qui erat annorum quindecim, " cum erit annorum triginta", eidem ex die mortis suae quoad viveret cibariorum nomine denarios denos, vestiarii denarios viginti quinque praestari se velle significavit: quaesitum est, an utile esset cibariorum et vestiariorum legatum, cum stichus ante libertatis tempus decesserit, et an, si non est utile, heres qui praestiterat a coherede repetere possit, apud quem morabatur. respondi non quidem debita fuisse, sed si id, quod datum est, in alimenta consumptum sit, repeti non posse.
</p>

<p>
Dig. 10.2.39.3
</p>

<p>
Scaevola 1 resp.
</p>

<p>
Filius rei publicae debita, quae post mortem patris contraxit, fratri suo pro parte hereditaria reputare non potest, si non in omnibus socii essent, licet hereditatem paternam communem haberent et pater pro altero filio in patria magistratu functus decessit.
</p>

<p>
Dig. 10.2.39.4
</p>

<p>
Scaevola 1 resp.
</p>

<p>
Duos filios scripsit heredes et certos homines unicuique eorum praelegavit, in quibus uni stephanum cum peculio: is vivo testatore manumissus decessit, deinde pater: quaesitum est, an id, quod in peculio habuit stephanus priusquam manumitteretur, ad utrosque filios pertineat an vero ad eum solum, cui cum peculio praelegatus fuerat. respondi secundum ea quae proponerentur ad utrosque.
</p>

<p>
Dig. 10.2.39.5
</p>

<p>
Scaevola 1 resp.
</p>

<p>
Pater inter filios divisit bona et eam divisionem testamento confirmavit et cavit, ut aes alienum, quod unusquisque eorum habet sive habebit, solus sustineret: postea unus ex filiis cum pecuniam mutuaretur, intervenit pater eiusque consensu praedia quae filio adsignaverat pignori data sunt: post mortem patris eadem praedia idem filius possedit, usuras solvit: quaero, an familiae erciscundae iudicio, si praedia pignori data distrahat creditor, aliquid ei a coherede praestandum sit. respondi secundum ea quae proponerentur non esse praestandum.
</p>

<p>
Dig. 10.2.40
</p>

<p>
Gaius 2 fideic.
</p>

<p>
Si ex asse heres institutus rogatus sit mihi partem aliquam restituere, veluti dimidiam, utile familiae erciscundae iudicium recte inter nos agetur.
</p>

<p>
Dig. 10.2.41
</p>

<p>
Paulus 1 decr.
</p>

<p>
Quaedam mulier ab iudice appellaverat, quod diceret eum de dividenda hereditate inter se et coheredem non tantum res, sed et libertos divisisse et alimenta, quae dari testator certis libertis iussisset: nullo enim iure id eum fecisse. ex diverso respondebatur consensisse eos divisioni et multis annis alimenta secundum divisionem praestitisse. placuit standum esse alimentorum praestationi: sed et illud adiecit nullam esse libertorum divisionem:
</p>

<p>
Dig. 10.2.42
</p>

<p>
Pomponius 6 ad sab.
</p>

<p>
Si ita legatum fuerit uni ex heredibus: " quod mihi debet, praecipito", officio iudicis familiae erciscundae continetur, ne ab eo coheredes exigant: nam et si quod alius deberet praecipere unus iussus fuerit, officio iudicis actiones ei praestari debebunt pro portione coheredis.
</p>

<p>
Dig. 10.2.43
</p>

<p>
Ulpianus 30 ad sab.
</p>

<p>
Arbitrum familiae erciscundae vel unus petere potest: nam provocare apud iudicem vel unum heredem posse palam est: igitur et praesentibus ceteris et invitis poterit vel unus arbitrum poscere.
</p>

<p>
Dig. 10.2.44pr.
</p>

<p>
Paulus 6 ad sab.
</p>

<p>
Inter coheredes etiam communi dividundo agi potest, ut res dumtaxat quae eorum communes sint et causae ex his rebus pendentes in iudicium veniant, de ceteris vero in integro sit familiae erciscundae iudicium.
</p>

<p>
Dig. 10.2.44.1
</p>

<p>
Paulus 6 ad sab.
</p>

<p>
Si familiae erciscundae vel communi dividundo actum sit, adiudicationes praetor tuetur exceptiones aut actiones dando.
</p>

<p>
Dig. 10.2.44.2
</p>

<p>
Paulus 6 ad sab.
</p>

<p>
Si coheredes absente uno coherede rem vendiderunt et in ea re dolo malo fecerunt, quo plus ad eos perveniret, vel familiae erciscundae iudicio praestabunt ei qui afuit vel hereditatis petitione.
</p>

<p>
Dig. 10.2.44.3
</p>

<p>
Paulus 6 ad sab.
</p>

<p>
Fructus, quos ante aditam hereditatem ex fundo hereditario heres capit, non aliter familiae erciscundae iudicio praestare eum iulianus ait, quam si, cum sciret hereditarium fundum esse, ceperit.
</p>

<p>
Dig. 10.2.44.4
</p>

<p>
Paulus 6 ad sab.
</p>

<p>
Qui familiae erciscundae et communi dividundo et finium regundorum agunt, et actores sunt et rei et ideo iurare debent non calumniae causa litem intendere et non calumniae causa ad infitias ire.
</p>

<p>
Dig. 10.2.44.5
</p>

<p>
Paulus 6 ad sab.
</p>

<p>
Quod ex facto suo unus ex coheredibus ex stipulatione hereditaria praestat, a coherede non repetet: veluti si a se heredeque suo dolum malum afuturum defunctus spopondit vel neque per se neque per heredem suum fore, quo minus quis eat agat. immo et si reliqui propter factum unius teneri coeperint, quasi condicio stipulationis hereditariae exstiterit, habebunt familiae erciscundae iudicium cum eo, propter quem commissa sit stipulatio.
</p>

<p>
Dig. 10.2.44.6
</p>

<p>
Paulus 6 ad sab.
</p>

<p>
Si quis stipulatus fuerit titium heredemque eius ratum habiturum et titius pluribus heredibus relictis decesserit, eum solum teneri qui non habuit ratum et solum ex heredibus stipulatoris acturum a quo fuerit petitum.
</p>

<p>
Dig. 10.2.44.7
</p>

<p>
Paulus 6 ad sab.
</p>

<p>
Usu fructu uxori legato donec ei dos solvatur, per arbitrum familiae erciscundae tam id, quod coheredis nomine ex dote solutum sit, reciperare potest, quam ut coheres solvat effici posse cassius ait: et verum est.
</p>

<p>
Dig. 10.2.44.8
</p>

<p>
Paulus 6 ad sab.
</p>

<p>
Si duo coheredes damnati sint statuam ponere et altero cessante alter eam fecerit, non esse iniquum iulianus ait familiae erciscundae iudicium dare, ut pars impendiorum boni viri arbitratu praestetur.
</p>

<p>
Dig. 10.2.45pr.
</p>

<p>
Pomponius 13 ad sab.
</p>

<p>
Si quid contendis ex hereditate mihi tecum commune esse, quod ego ex alia causa meum proprium esse dico, id in familiae erciscundae iudicium non venit.
</p>

<p>
Dig. 10.2.45.1
</p>

<p>
Pomponius 13 ad sab.
</p>

<p>
Dolus, quem servus heredis admisit, in iudicium familiae erciscundae non venit, nisi si domini culpa in hoc erat, quod non idoneum servum rei communi applicuerit.
</p>

<p>
Dig. 10.2.46
</p>

<p>
Paulus 7 ad sab.
</p>

<p>
Si maritus sub condicione a patre heres institutus sit, interim uxoris de dote actionem pendere. plane si post mortem soceri divortium factum sit, quamvis pendente condicione institutionis dicendum est praeceptioni dotis locum esse, quia mortuo patre quaedam filios sequuntur etiam antequam fiant heredes, ut matrimonium, ut liberi, ut tutela. igitur et dotem praecipere debet qui onus matrimonii post mortem patris sustinuit: et ita scaevolae quoque nostro visum est.
</p>

<p>
Dig. 10.2.47pr.
</p>

<p>
Pomponius 21 ad sab.
</p>

<p>
In iudicio familiae erciscundae vel communi dividundo si, dum res in arbitrio sit, de iure praedii controversia sit, placet omnes eos, inter quos arbiter sumptus sit, et agere et opus novum nuntiare pro sua quemque parte posse, et cum adiudicationes ab arbitro fiant, si uni adiudicetur totus fundus, caveri oportet, ut quae ex his actionibus recepta fuerint reddantur aut quae in eas impensae factae fuerint praestentur: et si, cum res in iudicio esset, eo nomine actum non fuerit, eum sequi integram actionem, cui totus fundus adiudicatus fuerit, aut pro quacumque parte adiudicatus erit.
</p>

<p>
Dig. 10.2.47.1
</p>

<p>
Pomponius 21 ad sab.
</p>

<p>
Item quae res moveri possint et in ea iudicia veniant, si interea subreptae sint, furti agere eos, quorum istae res periculo fuerint, posse.
</p>

<p>
Dig. 10.2.48
</p>

<p>
Paulus 12 ad sab.
</p>

<p>
Si familiae erciscundae vel communi dividundo vel finium regundorum actum sit et unus ex litigatoribus decesserit pluribus heredibus relictis, non potest in partes iudicium scindi, sed aut omnes heredes accipere id debent aut dare unum procuratorem, in quem omnium nomine iudicium agatur.
</p>

<p>
Dig. 10.2.49
</p>

<p>
Ulpianus 2 disp.
</p>

<p>
Qui erat heres ex parte institutus, testatorem iussus a praetore sepelire servum, cui erat testamento data libertas, ideo distraxit duplamque promisit et ex ea cautione conventus praestitit: quaesitum est, an familiae erciscundae iudicio consequatur, quod ex duplae stipulatione abest. primo videamus, an hic debuerit duplam cavere. et mihi videtur non debuisse: hi enim demum ad duplae cautionem compelluntur, qui sponte sua distrahunt: ceterum si officio distrahentis fungitur, non debet adstringi, non magis quam si quis ad exsequendam sententiam a praetore datus distrahat: nam et hic in ea condicione est, ne cogatur implere quod coguntur hi qui suo arbitrio distrahunt: nam inter officium suscipientis et voluntatem distrahentis multum interest. quapropter re quidem integra stipulationem duplae interponere non debuit, sed decernere praetor debet esse emptori adversus heredem existentem actionem ex empto, si res distracta fuisset evicta. si autem heres erravit et cavit et servus perveniat ad libertatem, stipulatio committetur: quae si fuerit commissa, aequum erit utilem actionem ei adversus coheredem dari deficiente directo iudicio familiae erciscundae, ne in damno moretur. nam ut familiae erciscundae iudicio agere quis possit, non tantum heredem esse oportet, verum ex ea causa agere vel conveniri, quam gessit quodque admisit, posteaquam heres effectus sit: ceterum cessat familiae erciscundae actio. et ideo si ante, quam quis sciret se heredem esse, in hereditate aliquid gesserit, familiae erciscundae iudicio non erit locus, quia non animo heredis gessisse videtur. quare qui ante aditam hereditatem quid gessit, veluti si testatorem sepelivit, familiae erciscundae iudicium non habet: sed si post aditam hereditatem id fecit, consequenter dicemus familiae erciscundae iudicio consequi eum posse sumptum quem fecit in funus.
</p>

<p>
Dig. 10.2.50
</p>

<p>
Ulpianus 6 opin.
</p>

<p>
Quae pater filio emancipato studiorum causa peregre agenti subministravit, si non credendi animo pater misisse fuerit comprobatus, sed pietate debita ductus: in rationem portionis, quae ex defuncti bonis ad eundem filium pertinuit, computari aequitas non patitur.
</p>

<p>
Dig. 10.2.51pr.
</p>

<p>
Iulianus 8 Dig. 
</p>

<p>
Fundus, qui dotis nomine socero traditus fuerit, cum socer filium ex aliqua parte heredem instituerit, per arbitrum familiae erciscundae praecipi ita debet, ut ea causa filii sit, in qua futura esset, si dos per praeceptionem legata fuisset. quare fructus post litem contestatam percepti ad eum redigendi sunt habita ratione impensarum: qui vero ante litem contestatam percepti fuerint, aequaliter ad omnes heredes pertinebunt. et impensarum ratio haberi debet, quia nullus casus intervenire potest, qui hoc genus deductionis impediat.
</p>

<p>
Dig. 10.2.51.1
</p>

<p>
Iulianus 8 Dig. 
</p>

<p>
Si ego a te hereditatem petere vellem, tu mecum familiae erciscundae agere, ex causa utrique nostrum mos gerendus est: nam si ego totam hereditatem possideo et te ex parte dimidia heredem esse confiteor, sed a communione discedere volo, impetrare debeo familiae erciscundae iudicium, quia aliter dividi inter nos hereditas non potest. item si tu iustam causam habes, propter quam per hereditatis petitionem potius quam familiae erciscundae iudicium negotium distrahere velis, tibi quoque permittendum erit hereditatem petere: nam quaedam veniunt in hereditatis petitionem, quae in familiae erciscundae iudicio non deducuntur: veluti si ego debitor hereditarius sim, iudicio familiae erciscundae non consequeris id quod defuncto debui, per hereditatis petitionem consequeris.
</p>

<p>
Dig. 10.2.52pr.
</p>

<p>
Iulianus 2 ad urs. ferocem.
</p>

<p>
Maevius, qui nos heredes fecit, rem communem habuit cum attio: si cum attio communi dividundo egissemus et nobis ea res adiudicata esset, venturam eam in familiae erciscundae iudicio proculus ait.
</p>

<p>
Dig. 10.2.52.1
</p>

<p>
Iulianus 2 ad urs. ferocem.
</p>

<p>
Servus liber et heres esse iussus id quod ex rationibus quas patri familias gessisset penes se retineret iudicio familiae erciscundae coheredibus suis praestabit.
</p>

<p>
Dig. 10.2.52.2
</p>

<p>
Iulianus 2 ad urs. ferocem.
</p>

<p>
Arbiter familiae erciscundae inter me et te sumptus quaedam mihi, quaedam tibi adiudicare volebat, pro his rebus alterum alteri condemnandos esse intellegebat: quaesitum est, an possit pensatione ultro citroque condemnationis facta eum solum, cuius summa excederet, eius dumtaxat summae, quae ita excederet, damnare. et placuit posse id arbitrum facere.
</p>

<p>
Dig. 10.2.52.3
</p>

<p>
Iulianus 2 ad urs. ferocem.
</p>

<p>
Cum familiae erciscundae vel communi dividundo agitur, universae res aestimari debent, non singularum rerum partes.
</p>

<p>
Dig. 10.2.53
</p>

<p>
Ulpianus 2 resp.
</p>

<p>
Pecuniam, quam filius emancipatus ita credidit, ut patri solveretur, ita demum in hereditatem patris numerari, si patri adversus filium eiusdem quantitatis nomine actio competebat.
</p>

<p>
Dig. 10.2.54
</p>

<p>
Nerva 3 membr.
</p>

<p>
Ex hereditate lucii titii, quae mihi et tibi communis erat, fundi partem meam alienavi, deinde familiae erciscundae iudicium inter nos acceptum est. neque ea pars quae mea fuit in iudicio veniet, cum alienata de hereditate exierit, neque tua, quia etiamsi remanet in pristino iure hereditariaque est, tamen alienatione meae partis exit de communione. utrum autem unus heres partem suam non alienaverit an plures, nihil interest, si modo aliqua portio alienata ab aliquo ex heredibus hereditaria esse desiit.
</p>

<p>
Dig. 10.2.55
</p>

<p>
Ulpianus 2 ad ed.
</p>

<p>
Si familiae erciscundae vel communi dividundo iudicium agatur et divisio tam difficilis sit, ut paene impossibilis esse videatur, potest iudex in unius personam totam condemnationem conferre et adiudicare omnes res.
</p>

<p>
Dig. 10.2.56
</p>

<p>
Paulus 23 ad ed.
</p>

<p>
Non solum in finium regundorum, sed et familiae erciscundae iudicio praeteriti quoque temporis fructus veniunt.
</p>

<p>
Dig. 10.2.57
</p>

<p>
Papinianus 2 resp.
</p>

<p>
Arbitro quoque accepto fratres communem hereditatem consensu dividentes pietatis officio funguntur, quam revocari non oportet, licet arbiter sententiam iurgio perempto non dixerit, si non intercedat aetatis auxilium.
</p>
<p class=SHORTBORDER>

<p>
<strong>Dig. 10.3.0. Communi dividundo.</STRONG>
</P>

<p>
Dig. 10.3.1
</p>

<p>
Paulus 23 ad ed.
</p>

<p>
Communi dividundo iudicium ideo necessarium fuit, quod pro socio actio magis ad personales invicem praestationes pertinet quam ad communium rerum divisionem. denique cessat communi dividundo iudicium, si res communis non sit.
</p>

<p>
Dig. 10.3.2pr.
</p>

<p>
Gaius 7 ad ed. provinc.
</p>

<p>
Nihil autem interest, cum societate an sine societate res inter aliquos communis sit: nam utroque casu locus est communi dividundo iudicio. cum societate res communis est veluti inter eos, qui pariter eandem rem emerunt: sine societate communis est veluti inter eos, quibus eadem res testamento legata est.
</p>

<p>
Dig. 10.3.2.1
</p>

<p>
Gaius 7 ad ed. provinc.
</p>

<p>
In tribus duplicibus iudiciis familiae erciscundae, communi dividundo, finium regundorum quaeritur, quis actor intellegatur, quia par causa omnium videtur: sed magis placuit eum videri actorem, qui ad iudicium provocasset.
</p>

<p>
Dig. 10.3.3pr.
</p>

<p>
Ulpianus 30 ad sab.
</p>

<p>
In communi dividundo iudicio nihil pervenit ultra divisionem rerum ipsarum quae communes sint et si quid in his damni datum factumve est sive quid eo nomine aut abest alicui sociorum aut ad eum pervenit ex re communi.
</p>

<p>
Dig. 10.3.3.1
</p>

<p>
Ulpianus 30 ad sab.
</p>

<p>
Si quid ipsi sine dolo malo inter se pepigerunt, id in primis et familiae erciscundae et communi dividundo iudex servare debet.
</p>

<p>
Dig. 10.3.4pr.
</p>

<p>
Ulpianus 19 ad ed.
</p>

<p>
Per hoc iudicium corporalium rerum fit divisio, quarum rerum dominium habemus, non etiam hereditatis.
</p>

<p>
Dig. 10.3.4.1
</p>

<p>
Ulpianus 19 ad ed.
</p>

<p>
De puteo quaeritur an communi dividundo iudicio agi possit: et ait mela ita demum posse, si solum eius commune sit.
</p>

<p>
Dig. 10.3.4.2
</p>

<p>
Ulpianus 19 ad ed.
</p>

<p>
Hoc iudicium bonae fidei est: quare si una res indivisa relicta sit, valebit utique et ceterarum divisio et poterit iterum communi dividundo agi de ea quae indivisa mansit.
</p>

<p>
Dig. 10.3.4.3
</p>

<p>
Ulpianus 19 ad ed.
</p>

<p>
Sicut autem ipsius rei divisio venit in communi dividundo iudicio, ita etiam praestationes veniunt: et ideo si quis impensas fecerit, consequatur. sed si non cum ipso socio agat, sed cum herede socii, labeo recte existimat impensas et fructus a defuncto perceptos venire. plane fructus ante percepti, quam res communis esset, vel sumptus ante facti in communi dividundo iudicium non veniunt.
</p>

<p>
Dig. 10.3.4.4
</p>

<p>
Ulpianus 19 ad ed.
</p>

<p>
Eapropter scribit iulianus, si missi in possessionem damni infecti simus et ante, quam possidere iuberemur, ego insulam fulsero, sumptum istum communi dividundo iudicio consequi me non posse.
</p>

<p>
Dig. 10.3.5
</p>

<p>
Iulianus 2 ad urs. ferocem.
</p>

<p>
Sed si res non defenderetur et ideo iussi sumus a praetore eas aedes possidere et ex hoc dominium earum nancisceremur, respondit proculus communi dividundo iudicio partem eius impensae me servaturum esse.
</p>

<p>
Dig. 10.3.6pr.
</p>

<p>
Ulpianus 19 ad ed.
</p>

<p>
Si quis putans sibi cum titio fundum communem esse fructus perceperit vel sumptum fecerit, cum esset cum alio communis, agi poterit utili communi dividundo iudicio.
</p>

<p>
Dig. 10.3.6.1
</p>

<p>
Ulpianus 19 ad ed.
</p>

<p>
Quare et si fundum titius alienaverit, licet hic communi dividundo iudicio locus non sit, quia a communione discessum est, utili tamen locum futurum, quod datur de praestationibus, quotiens communis esse desiit.
</p>

<p>
Dig. 10.3.6.2
</p>

<p>
Ulpianus 19 ad ed.
</p>

<p>
Sive autem locando fundum communem sive colendo de fundo communi quid socius consecutus sit, communi dividundo iudicio tenebitur, et si quidem communi nomine id fecit, neque lucrum neque damnum sentire eum oportet, si vero non communi nomine, sed ut lucretur solus, magis esse oportet, ut damnum ad ipsum respiciat. hoc autem ideo praestat communi dividundo iudicio, quia videtur partem suam non potuisse expedite locare. ceterum non alias communi dividundo iudicio locus erit, ut et papinianus scribit, nisi id demum gessit, sine quo partem suam recte administrare non potuit: alioquin si potuit, habet negotiorum gestorum actionem eaque tenetur.
</p>

<p>
Dig. 10.3.6.3
</p>

<p>
Ulpianus 19 ad ed.
</p>

<p>
Si quid post acceptum communi dividundo iudicium fuerit impensum, nerva recte existimat etiam hoc venire.
</p>

<p>
Dig. 10.3.6.4
</p>

<p>
Ulpianus 19 ad ed.
</p>

<p>
Sed et partum venire sabinus et atilicinus responderunt.
</p>

<p>
Dig. 10.3.6.5
</p>

<p>
Ulpianus 19 ad ed.
</p>

<p>
Sed et accessionem et decessionem hoc iudicium accipere idem existimaverunt.
</p>

<p>
Dig. 10.3.6.6
</p>

<p>
Ulpianus 19 ad ed.
</p>

<p>
Si quis in communem locum mortuum intulerit, an religiosum fecerit videndum. et sane ius quidem inferendi in sepulchrum unicuique in solidum competit, locum autem purum alter non potest facere religiosum. trebatius autem et labeo quamquam putant non esse locum religiosum factum, tamen putant in factum agendum.
</p>

<p>
Dig. 10.3.6.7
</p>

<p>
Ulpianus 19 ad ed.
</p>

<p>
Si damni infecti in solidum pro aedibus caveris, labeo ait communi dividundo iudicium tibi non esse, cum necesse tibi non fuerit in solidum cavere, sed sufficere pro parte tua: quae sententia vera est.
</p>

<p>
Dig. 10.3.6.8
</p>

<p>
Ulpianus 19 ad ed.
</p>

<p>
Si fundus communis nobis sit, sed pignori datus a me, venit quidem in communi dividundo iudicio, sed ius pignoris creditori manebit, etiamsi adiudicatus fuerit: nam et si pars socio tradita fuisset, integrum maneret. arbitrum autem communi dividundo hoc minoris partem aestimare debere, quod ex pacto vendere eam rem creditor potest, iulianus ait.
</p>

<p>
Dig. 10.3.6.9
</p>

<p>
Ulpianus 19 ad ed.
</p>

<p>
Idem iulianus scribit, si is, cum quo servum communem habebam, partem suam mihi pignori dederit et communi dividundo agere coeperit, pigneraticia exceptione eum summoveri debere: sed si exceptione usus non fuero, officium iudicis erit, ut, cum debitori totum hominem adiudicaverit, partis aestimatione eum condemnet. manere enim integrum ius pignoris: quod si adiudicaverit iudex mihi, tanti dumtaxat me condemnet, quanto pluris pignus sit quam pecunia credita, et debitorem a me iubeat liberari.
</p>

<p>
Dig. 10.3.6.10
</p>

<p>
Ulpianus 19 ad ed.
</p>

<p>
Officio iudicis etiam talis adiudicatio fieri potest, ut alteri fundum, alteri usum fructum adiudicet.
</p>

<p>
Dig. 10.3.6.11
</p>

<p>
Ulpianus 19 ad ed.
</p>

<p>
Cetera eadem sunt, quae in familiae erciscundae iudicio tractavimus.
</p>

<p>
Dig. 10.3.6.12
</p>

<p>
Ulpianus 19 ad ed.
</p>

<p>
Urseius ait, cum in communi aedificio vicinus nuntiavit ne quid operis fieret, si unus ex sociis ex hac causa damnatus fuisset, posse eam poenam a socio pro parte servare: iulianus autem recte notat ita demum hoc verum esse, si interfuit aedium hoc fieri.
</p>

<p>
Dig. 10.3.7pr.
</p>

<p>
Ulpianus 20 ad ed.
</p>

<p>
Communi dividundo iudicium locum habet et in vectigali agro. vectigalis ager an regionibus dividi possit, videndum: magis autem debet iudex abstinere huiusmodi divisione: alioquin praestatio vectigalis confundetur.
</p>

<p>
Dig. 10.3.7.1
</p>

<p>
Ulpianus 20 ad ed.
</p>

<p>
Neratius scribit arbitrum, si regionibus fundum non vectigalem divisum duobus adiudicaverit, posse quasi in duobus fundis servitutem imponere.
</p>

<p>
Dig. 10.3.7.2
</p>

<p>
Ulpianus 20 ad ed.
</p>

<p>
Qui in rem publicianam habent, etiam communi dividundo iudicium possunt exercere.
</p>

<p>
Dig. 10.3.7.3
</p>

<p>
Ulpianus 20 ad ed.
</p>

<p>
Ex quibusdam autem causis vindicatio cessat, si tamen iusta causa est possidendi, utile communi dividundo competit, ut puta si ex causa indebiti soluti res possideatur.
</p>

<p>
Dig. 10.3.7.4
</p>

<p>
Ulpianus 20 ad ed.
</p>

<p>
Inter praedones autem hoc iudicium locum non habet, nec si precario possideant locum habebit nec si clam, quia iniusta est possessio ista precaria vero iusta quidem, sed quae non pergat ad iudicii vigorem.
</p>

<p>
Dig. 10.3.7.5
</p>

<p>
Ulpianus 20 ad ed.
</p>

<p>
Iulianus scribit, si alter possessor provocet, alter dicat eum vi possidere, non debere hoc iudicium dari nec post annum quidem, quia placuit etiam post annum in eum qui vi deiecit interdictum reddi. et si precario, inquit, dicat eum possidere, adhuc cessabit hoc iudicium, quia et de precario interdictum datur. sed et si clam dicatur possidere qui provocat, dicendum esse ait cessare hoc iudicium: nam de clandestina possessione competere iudicium inquit.
</p>

<p>
Dig. 10.3.7.6
</p>

<p>
Ulpianus 20 ad ed.
</p>

<p>
Si duo sint qui rem pignori acceperunt, aequissimum esse utile communi dividundo iudicium dari.
</p>

<p>
Dig. 10.3.7.7
</p>

<p>
Ulpianus 20 ad ed.
</p>

<p>
Sed et si de usu fructu sit inter duos controversia, dari debet.
</p>

<p>
Dig. 10.3.7.8
</p>

<p>
Ulpianus 20 ad ed.
</p>

<p>
Item si duo a praetore missi sint in possessionem legatorum: est enim iusta causa possidendi custodiae gratia. ergo et si duo ventres, idem erit dicendum: quod habet rationem.
</p>

<p>
Dig. 10.3.7.9
</p>

<p>
Ulpianus 20 ad ed.
</p>

<p>
Plane si iam damni infecti missus iussus sit possidere, non erit huic utili iudicio locus, cum vindicationem habere possit.
</p>

<p>
Dig. 10.3.7.10
</p>

<p>
Ulpianus 20 ad ed.
</p>

<p>
Cum de usu fructu communi dividundo iudicium agitur, iudex officium suum ita diriget, ut vel regionibus eis uti frui permittat: vel locet usum fructum uni ex illis: vel tertiae personae, ut hi pensiones sine ulla controversia percipiant: vel si res mobiles sint, etiam sic poterit, ut inter eos conveniat caveantque per tempora se usuros et fruituros, hoc est ut apud singulos mutua vice certo tempore sit usus fructus.
</p>

<p>
Dig. 10.3.7.11
</p>

<p>
Ulpianus 20 ad ed.
</p>

<p>
Neque colonis neque eis qui depositum susceperunt hoc iudicium competit, quamvis naturaliter possideant.
</p>

<p>
Dig. 10.3.7.12
</p>

<p>
Ulpianus 20 ad ed.
</p>

<p>
Inter eos, qui pignori acceperunt, talis divisio fieri debet, ut non vero pretio aestimetur pars, sed in tantum dumtaxat, quantum pro ea parte debetur, et adsignetur quidem pignus uni ex creditoribus, licentia tamen non denegetur debitori debitum offerre et pignus suum luere. idemque dicitur et si possessor pignoris litis aestimationem pigneraticiam in rem agenti offerat.
</p>

<p>
Dig. 10.3.7.13
</p>

<p>
Ulpianus 20 ad ed.
</p>

<p>
Si debitor communis praedii partem pignori dedit et a domino alterius partis provocatus creditor eius aut ab alio creditore alterius debitoris licendo superavit et debitor eius cui res fuit adiudicata velit partem suam praedii reciperare soluto eo quod ipse debuit: eleganter dicitur non esse audiendum, nisi et eam partem paratus sit reciperare, quam creditor per adiudicationem emit. nam et si partem vendideris rei et prius, quam traderes emptori, communi dividundo iudicio provocatus fueris aliaque pars tibi adiudicata sit, consequenter dicitur ex empto agi non posse, nisi totam rem suscipere fuerit paratus, quia haec pars beneficio alterius venditori accessit: quin immo etiam ex vendito posse conveniri emptorem, ut recipiat totum: solum illud spectandum erit, num forte fraus aliqua venditoris intervenit. sed et si distracta parte cesserit victus licitatione venditor, aeque, pretium ut restituat, ex empto tenebitur. haec eadem et in mandato ceterisque huius generis iudiciis servantur.
</p>

<p>
Dig. 10.3.8pr.
</p>

<p>
Paulus 23 ad ed.
</p>

<p>
Et si non omnes, qui rem communem habent, sed certi ex his dividere desiderant, hoc iudicium inter eos accipi potest.
</p>

<p>
Dig. 10.3.8.1
</p>

<p>
Paulus 23 ad ed.
</p>

<p>
Si incertum sit, an lex falcidia locum habeat inter legatarium et heredem, communi dividundo agi potest aut incertae partis vindicatio datur. similiter fit et si peculium legatum sit, quia in quantum res peculiares deminuit id quod domino debetur, incertum est.
</p>

<p>
Dig. 10.3.8.2
</p>

<p>
Paulus 23 ad ed.
</p>

<p>
Venit in communi dividundo iudicium etiam si quis rem communem deteriorem fecerit, forte servum vulnerando aut animum eius corrumpendo aut arbores ex fundo excidendo.
</p>

<p>
Dig. 10.3.8.3
</p>

<p>
Paulus 23 ad ed.
</p>

<p>
Si communis servi gratia noxae nomine plus praestiterit, aestimabitur servus et eius partem consequetur.
</p>

<p>
Dig. 10.3.8.4
</p>

<p>
Paulus 23 ad ed.
</p>

<p>
Item si unus in solidum de peculio conventus et damnatus sit, est cum socio communi dividundo actio, ut partem peculii consequatur.
</p>

<p>
Dig. 10.3.9
</p>

<p>
Africanus 7 quaest.
</p>

<p>
Sed postquam socius servi communis nomine de peculio in solidum damnatus esset, si apud socium res peculiares intercidant, nihilo minus utile erit iudicium communi dividundo ad reciperandam partem pecuniae: alioquin iniquum fore, si tota ea res ad damnum eius qui iudicium acceperit pertineat, cum utriusque domini periculum in rebus peculiaribus esse debeat. nam et eum, qui mandatu domini defensionem servi suscepit, omne quod bona fide praestiterit servaturum, quamvis peculium postea interciderit. haec ita, si neutrius culpa intervenerit: etenim dominum, cum quo de peculio agitur, si paratus sit rebus peculiaribus petitori cedere, ex causa audiendum putavit, scilicet si sine dolo malo et frustratione id faciat.
</p>

<p>
Dig. 10.3.10pr.
</p>

<p>
Paulus 23 ad ed.
</p>

<p>
Item quamvis legis aquiliae actio in heredem non competat, tamen hoc iudicio heres socii praestet, si quid defunctus in re communi admisit, quo nomine legis aquiliae actio nascitur.
</p>

<p>
Dig. 10.3.10.1
</p>

<p>
Paulus 23 ad ed.
</p>

<p>
Si usus tantum noster sit, qui neque venire neque locari potest, quemadmodum divisio potest fieri in communi dividundo iudicio, videamus. sed praetor interveniet et rem emendabit, ut, si iudex alteri usum adiudicaverit, non videatur alter qui mercedem accipit non uti, quasi plus faciat qui videtur frui, quia hoc propter necessitatem fit.
</p>

<p>
Dig. 10.3.10.2
</p>

<p>
Paulus 23 ad ed.
</p>

<p>
In communi dividundo iudicio iusto pretio rem aestimare debebit iudex et de evictione quoque cavendum erit.
</p>

<p>
Dig. 10.3.11
</p>

<p>
Gaius 7 ad ed. provinc.
</p>

<p>
In summa admonendi sumus, quod, si post interitum rei communis is, cui aliquid ex communione praestari oportet, eo nomine agere velit, communi dividundo iudicium utile datur: veluti si actor impensas aliquas in rem communem fecit, sive socius eius solus aliquid ex ea re lucratus est, velut operas servi mercedesve, hoc iudicio eorum omnium ratio habetur.
</p>

<p>
Dig. 10.3.12
</p>

<p>
Ulpianus 71 ad ed.
</p>

<p>
Si aedes communes sint aut paries communis et eum reficere vel demolire vel in eum immittere quid opus sit, communi dividundo iudicio erit agendum, aut interdicto uti possidetis experimur.
</p>

<p>
Dig. 10.3.13
</p>

<p>
Ulpianus 75 ad ed.
</p>

<p>
In iudicium communi dividundo omnes res veniunt, nisi si quid fuerit ex communi consensu exceptum nominatim, ne veniat.
</p>

<p>
Dig. 10.3.14pr.
</p>

<p>
Paulus 3 ad plaut.
</p>

<p>
In hoc iudicium hoc venit, quod communi nomine actum est aut agi debuit ab eo, qui scit se socium habere.
</p>

<p>
Dig. 10.3.14.1
</p>

<p>
Paulus 3 ad plaut.
</p>

<p>
Impendia autem, quae dum proprium meum fundum existimo feci, quae scilicet, si vindicaretur fundi pars, per exceptionem doli retinere possem, an etiam, si communi dividundo iudicio mecum agetur, aequitate ipsius iudicii retinere possim, considerandum est. quod quidem magis puto, quia bonae fidei iudicium est communi dividundo: sed hoc ita, si mecum agatur. ceterum si alienavero partem meam, non erit unde retinere possim. sed is, qui a me emerit, an retinere possit, videndum est: nam et si vindicaretur ab eo pars, impendiorum nomine, quae ego fecissem, ita ut ego poterat retentionem facere: et verius est, ut et in hac specie expensae retineantur. quae cum ita sint, rectissime dicitur etiam impendiorum nomine utile iudicium dari debere mihi in socium etiam manente rei communione. diversum est enim, cum quasi in rem meam impendo, quae sit aliena aut communis: hoc enim casu, ubi quasi in rem meam impendo, tantum retentionem habeo, quia neminem mihi obligare volui. at cum puto rem titii esse, quae sit maevii, aut esse mihi communem cum alio quam est, id ago, ut alium mihi obligem, et sicut negotiorum gestorum actio datur adversus eum cuius negotia curavi, cum putarem alterius ea esse, ita et in proposito. igitur et si abalienavero praedium, quia in ea causa fuit, ut mihi actio dari deberet, danda mihi erit, ut iulianus quoque scribit, negotiorum gestorum actio.
</p>

<p>
Dig. 10.3.14.2
</p>

<p>
Paulus 3 ad plaut.
</p>

<p>
Si conveniat, ne omnino divisio fiat, huiusmodi pactum nullas vires habere manifestissimum est. sin autem intra certum tempus, quod etiam ipsius rei qualitati prodest, valet.
</p>

<p>
Dig. 10.3.14.3
</p>

<p>
Paulus 3 ad plaut.
</p>

<p>
Si inter socios convenisset, ne intra certum tempus societas divideretur, quin vendere liceat ei, qui tali conventione tenetur, non est dubium: quare emptor quoque communi dividundo agendo eadem exceptione summovebitur, qua auctor eius summoveretur.
</p>

<p>
Dig. 10.3.14.4
</p>

<p>
Paulus 3 ad plaut.
</p>

<p>
Si paciscatur socius, ne partem suam petat, effectu tollitur societas.
</p>

<p>
Dig. 10.3.15
</p>

<p>
Paulus 5 ad plaut.
</p>

<p>
Si socius servi communis nomine conventus et condemnatus sit, aget communi dividundo et antequam praestet: nam et si noxali iudicio cum uno actum sit, statim aget cum socio, ut ei pars traderetur, cautionibus interpositis, ut, si non dederit, reddat.
</p>

<p>
Dig. 10.3.16
</p>

<p>
Paulus 6 ad plaut.
</p>

<p>
Cum socii dividunt societatem, de eo, quod sub condicione deberetur, cautiones intervenire solent.
</p>

<p>
Dig. 10.3.17
</p>

<p>
Modestinus 9 reg.
</p>

<p>
Qui coheredes habet, si fundum pignori datum a testatore suo comparaverit a creditore, non debet a coheredibus iudicio communi dividundo conveniri.
</p>

<p>
Dig. 10.3.18
</p>

<p>
Iavolenus 2 epist.
</p>

<p>
Ut fundus hereditarius fundo non hereditario serviat, arbiter disponere non potest, quia ultra id quod in iudicium deductum est excedere potestas iudicis non potest.
</p>

<p>
Dig. 10.3.19pr.
</p>

<p>
Paulus 6 ad sab.
</p>

<p>
Arbor quae in confinio nata est, item lapis qui per utrumque fundum extenditur quamdiu cohaeret fundo, e regione cuiusque finium utriusque sunt nec in communi dividundo iudicium veniunt: sed cum aut lapis exemptus aut arbor eruta vel succisa est, communis pro indiviso fiet et veniet in communi dividundo iudicium: nam quod erat finitis partibus, rursus confunditur. qua re duabus massis duorum dominorum conflatis tota massa communis est, etiamsi aliquid ex prima specie separatum maneat: ita arbor et lapis separatus a fundo confundit ius dominii.
</p>

<p>
Dig. 10.3.19.1
</p>

<p>
Paulus 6 ad sab.
</p>

<p>
De vestibulo communi binarum aedium arbiter communi dividundo invito utrolibet dari non debet, quia qui de vestibulo liceri cogatur, necesse habeat interdum totarum aedium pretium facere, si alias aditum non habeat.
</p>

<p>
Dig. 10.3.19.2
</p>

<p>
Paulus 6 ad sab.
</p>

<p>
Si per eundem locum via nobis debeatur et in eam impensa facta sit, durius ait pomponius communi dividundo vel pro socio agi posse: quae enim communio iuris separatim intellegi potest? sed negotiorum gestorum agendum.
</p>

<p>
Dig. 10.3.19.3
</p>

<p>
Paulus 6 ad sab.
</p>

<p>
Iudex communi dividundo, item familiae erciscundae de servo qui in fuga est iubere debet liceri eos inter quos iudex est et tunc eum adiudicare, penes quem licitatio remansit: nec erit periculum, ne ex senatus consulto poena legis fabiae committatur.
</p>

<p>
Dig. 10.3.19.4
</p>

<p>
Paulus 6 ad sab.
</p>

<p>
Aquarum iter in iudicium communi dividundo non venire labeo ait: nam aut ipsius fundi est et ideo in iudicium non venit, aut separatum a fundo, divisum tamen aut mensura aut temporibus. sed possunt iura interdum et separata a fundo esse et nec mensura nec temporibus divisa, veluti cum is cuius fuerunt plures heredes reliquit: quod cum accidit, consentaneum est et ea in arbitrio familiae erciscundae venire, nec videre inquit pomponius, quare minus in communi dividundo quam familiae erciscundae iudicium veniant. igitur in huiusmodi speciebus etiam in communi dividundo iudicio venit, ut praefata iura aut mensura aut temporibus dividantur.
</p>

<p>
Dig. 10.3.20
</p>

<p>
Pomponius 13 ad sab.
</p>

<p>
Si is, cum quo fundum communem habes, ad delictum non respondit et ob id motu iudicis villa diruta est aut arbusta succisa sunt, praestabitur tibi detrimentum iudicio communi dividundo: quidquid enim culpa socii amissum est, eo iudicio continetur.
</p>

<p>
Dig. 10.3.21
</p>

<p>
Ulpianus 30 ad sab.
</p>

<p>
Iudicem in praediis dividundis quod omnibus utilissimum est vel quod malint litigatores sequi convenit.
</p>

<p>
Dig. 10.3.22
</p>

<p>
Pomponius 33 ad sab.
</p>

<p>
Si meo et vicini nomine parietem aedificem vel repetiturus ab eo pro parte impensam vel donationis gratia, communis fiet paries.
</p>

<p>
Dig. 10.3.23
</p>

<p>
Ulpianus 32 ad ed.
</p>

<p>
Si convenerit inter te et socium tuum, ut alternis annis fructum perciperetis, et non patiatur te socius tui anni fructum percipere, videndum, utrum ex conducto sit actio an vero communi dividundo. eadem quaestio est et si socius, qui convenerat, ut alternis annis frueretur, pecus immisit et effecit, ut futuri anni fructus, quos socium percipere oportuit, corrumperentur. et puto magis communi dividundo iudicium quam ex conducto locum habere ( quae enim locatio est, cum merces non intercesserit?) aut certe actionem incerti civilem reddendam.
</p>

<p>
Dig. 10.3.24pr.
</p>

<p>
Iulianus 8 Dig. 
</p>

<p>
Communis servus si ex re alterius dominorum adquisierit, nihilo minus commune id erit: sed is, ex cuius re adquisitum fuerit, communi dividundo iudicio eam summam percipere potest, quia fidei bonae convenit, ut unusquisque praecipuum habeat, quod ex re eius servus adquisierit.
</p>

<p>
Dig. 10.3.24.1
</p>

<p>
Iulianus 8 Dig. 
</p>

<p>
Cum agere tecum communi dividundo vellem, partem tuam titio tradidisti mutandi iudicii causa: teneris mihi praetoria actione, quod fecisses, ne tecum communi dividundo ageretur.
</p>

<p>
Dig. 10.3.25
</p>

<p>
Iulianus 12 Dig. 
</p>

<p>
Si stichus communis meus et tuus servus habuerit pamphilum vicarium aureorum decem et mecum actum de peculio fuerit condemnatusque decem praestitero: quamvis postea pamphilus decesserit, nihilo minus actione communi dividundo vel pro socio quinque milia praestare debebis, quia te hoc aere alieno liberavi. longe magis consequar, si stichus post mortem pamphili alium vicarium adquisierat.
</p>

<p>
Dig. 10.3.26
</p>

<p>
Alfenus 2 Dig. 
</p>

<p>
Communis servus cum apud alterum esset, crus fregit in opere: quaerebatur, alter dominus quid cum eo, penes quem fuisset, ageret. respondi, si quid culpa illius magis quam casu res communis damni cepisset, per arbitrum communi dividundo posse reciperare.
</p>

<p>
Dig. 10.3.27
</p>

<p>
Paulus 3 epit. alf. Dig. 
</p>

<p>
De communi servo unus ex sociis quaestionem habere nisi communis negotii causa iure non potest.
</p>

<p>
Dig. 10.3.28
</p>

<p>
Papinianus 7 quaest.
</p>

<p>
Sabinus ait in re communi neminem dominorum iure facere quicquam invito altero posse. unde manifestum est prohibendi ius esse: in re enim pari potiorem causam esse prohibentis constat. sed etsi in communi prohiberi socius a socio ne quid faciat potest, ut tamen factum opus tollat, cogi non potest, si, cum prohibere poterat, hoc praetermisit: et ideo per communi dividundo actionem damnum sarciri poterit. sin autem facienti consensit, nec pro damno habet actionem. quod si quid absente socio ad laesionem eius fecit, tunc etiam tollere cogitur.
</p>

<p>
Dig. 10.3.29pr.
</p>

<p>
Paulus 2 quaest.
</p>

<p>
Si quis, cum existimaverit fundum communem sibi cum maevio esse, quem cum titio communem habebat, impendisset, recte dicitur etiam communi dividundo iudicium ei sufficere: hoc enim est, si sciam rem communem esse, ignorem autem cuius socii: neque enim negotia socii gero, sed propriam rem tueor et magis ex re, in quam impenditur, quam ex persona socii actio nascitur. denique ea actione pupillum teneri dicimus, ut impendia restituat officio iudicis. diversa causa est eius, qui putat se in rem propriam impendere, cum sit communis: huic enim nec communi dividundo iudicium competit nec utile dandum est. ille enim qui scit rem esse communem vel aliena negotia eo animo gerit, ut aliquem sibi obliget, et in persona labitur.
</p>

<p>
Dig. 10.3.29.1
</p>

<p>
Paulus 2 quaest.
</p>

<p>
Pomponius scripsit posci iudicem posse a quolibet sociorum: sed etiamsi unus ex sociis mutus erit, recte cum eo communi dividundo agi.
</p>

<p>
Dig. 10.3.30
</p>

<p>
Scaevola 1 resp.
</p>

<p>
Communi dividundo iudicio recte agi, sive neuter possideat sive alter sociorum fundum non possideat.
</p>

<p>
Dig. 10.3.31
</p>

<p>
Paulus 15 resp.
</p>

<p>
Bina mancipia, quae ex hereditate paterna iussu praetoris pupillis ministerii causa reservata essent, divisa non videri, sed omnium communia permansisse.
</p>
<p class=SHORTBORDER>

<p>
<strong>Dig. 10.4.0. Ad exhibendum.</STRONG>
</P>

<p>
Dig. 10.4.1
</p>

<p>
Ulpianus 24 ad ed.
</p>

<p>
Haec actio perquam necessaria est et vis eius in usu cottidiano est et maxime propter vindicationes inducta est.
</p>

<p>
Dig. 10.4.2
</p>

<p>
Paulus 21 ad ed.
</p>

<p>
Exhibere est facere in publico potestatem, ut ei qui agat experiundi sit copia.
</p>

<p>
Dig. 10.4.3pr.
</p>

<p>
Ulpianus 24 ad ed.
</p>

<p>
In hac actione actor omnia nosse debet et dicere argumenta rei de qua agitur.
</p>

<p>
Dig. 10.4.3.1
</p>

<p>
Ulpianus 24 ad ed.
</p>

<p>
Qui ad exhibendum agit, non utique dominum se dicit nec debet ostendere, cum multae sint causae ad exhibendum agendi.
</p>

<p>
Dig. 10.4.3.2
</p>

<p>
Ulpianus 24 ad ed.
</p>

<p>
Praeterea in hac actione notandum est, quod reus contumax per in litem iusiurandum petitoris damnari possit ei iudice quantitatem taxante.
</p>

<p>
Dig. 10.4.3.3
</p>

<p>
Ulpianus 24 ad ed.
</p>

<p>
Est autem personalis haec actio et ei competit qui in rem acturus est qualicumque in rem actione, etiam pigneraticia serviana sive hypothecaria, quae creditoribus competunt.
</p>

<p>
Dig. 10.4.3.4
</p>

<p>
Ulpianus 24 ad ed.
</p>

<p>
Sed et usum fructum petituro competere ad exhibendum pomponius ait.
</p>

<p>
Dig. 10.4.3.5
</p>

<p>
Ulpianus 24 ad ed.
</p>

<p>
Sed et si quis interdicturus rem exhiberi desideret, audietur.
</p>

<p>
Dig. 10.4.3.6
</p>

<p>
Ulpianus 24 ad ed.
</p>

<p>
Item si optare velim servum vel quam aliam rem, cuius optio mihi relicta est, ad exhibendum me agere posse constat, ut exhibitis possim vindicare.
</p>

<p>
Dig. 10.4.3.7
</p>

<p>
Ulpianus 24 ad ed.
</p>

<p>
Si quis noxali iudicio experiri velit, ad exhibendum ei actio est necessaria: quid enim si dominus quidem paratus sit defendere, actor vero destinare non possit nisi ex praesentibus, quia aut servum non recognoscit aut nomen non tenet? nonne aequum est ei familiam exhiberi, ut noxium servum adgnoscat? quod ex causa debet fieri ad designandum eum, cuius nomine noxali quis agit, recensitione servorum facta.
</p>

<p>
Dig. 10.4.3.8
</p>

<p>
Ulpianus 24 ad ed.
</p>

<p>
Si quis extra heredem tabulas testamenti vel codicillos vel quid aliud ad testamentum pertinens exhiberi velit, dicendum est per hanc actionem agendum non esse, cum sufficiunt sibi interdicta in hanc rem competentia: et ita pomponius.
</p>

<p>
Dig. 10.4.3.9
</p>

<p>
Ulpianus 24 ad ed.
</p>

<p>
Sciendum est autem non solum eis quos diximus competere ad exhibendum actionem, verum ei quoque, cuius interest exhiberi: iudex igitur summatim debebit cognoscere, an eius intersit, non an eius res sit, et sic iubere vel exhiberi, vel non, quia nihil interest.
</p>

<p>
Dig. 10.4.3.10
</p>

<p>
Ulpianus 24 ad ed.
</p>

<p>
Plus dicit iulianus, etsi vindicationem non habeam, interim posse me agere ad exhibendum, quia mea interest exhiberi: ut puta si mihi servus legatus sit quem titius optasset: agam enim ad exhibendum, quia mea interest exhiberi, ut titius optet et sic vindicem, quamvis exhibitum ego optare non possim.
</p>

<p>
Dig. 10.4.3.11
</p>

<p>
Ulpianus 24 ad ed.
</p>

<p>
Si mecum fuerit actum ad exhibendum, ego ob hoc, quod conventus sum ad exhibendum actione, agere ad exhibendum non possum, quamvis videatur interesse mea ob hoc, quod teneor ad restituendum. sed hoc non sufficit: alioquin et qui dolo fecit quo minus possideret poterit ad exhibendum agere, cum neque vindicaturus neque interdicturus sit, et fur vel raptor poterit: quod nequaquam verum est. eleganter igitur definit neratius iudicem ad exhibendum hactenus cognoscere, an iustam et probabilem causam habeat actionis, propter quam exhiberi sibi desideret.
</p>

<p>
Dig. 10.4.3.12
</p>

<p>
Ulpianus 24 ad ed.
</p>

<p>
Pomponius scribit eiusdem hominis nomine recte plures ad exhibendum agere posse: forte si homo primi sit, secundi in eo usus fructus sit, tertius possessionem suam contendat, quartus pigneratum sibi eum adfirmet: omnibus igitur ad exhibendum actio competit, quia omnium interest exhiberi hominem.
</p>

<p>
Dig. 10.4.3.13
</p>

<p>
Ulpianus 24 ad ed.
</p>

<p>
Ibidem subiungit iudicem per arbitrium sibi ex hac actione commissum etiam exceptiones aestimare, quas possessor obicit, et si qua tam evidens sit, ut facile repellat agentem, debere possessorem absolvi, si obscurior vel quae habeat altiorem quaestionem, differendam in directum iudicium re exhiberi iussa: de quibusdam tamen exceptionibus omnimodo ipsum debere disceptare, qui ad exhibendum actione iudicat, veluti pacti conventi, doli mali, iurisiurandi reique iudicatae.
</p>

<p>
Dig. 10.4.3.14
</p>

<p>
Ulpianus 24 ad ed.
</p>

<p>
Interdum aequitas exhibitionis efficit, ut, quamvis ad exhibendum agi non possit, in factum tamen actio detur, ut iulianus tractat. servus, inquit, uxoris meae rationes meas conscripsit: hae rationes a te possidentur: desidero eas exhiberi. ait iulianus, si quidem mea charta scriptae sint, locum esse huic actioni, quia et vindicare eas possum: nam cum charta mea sit, et quod scriptum est meum est: sed si charta mea non fuit, quia vindicare non possum, nec ad exhibendum experiri: in factum igitur mihi actionem competere .
</p>

<p>
Dig. 10.4.3.15
</p>

<p>
Ulpianus 24 ad ed.
</p>

<p>
Sciendum est adversus possessorem hac actione agendum non solum eum qui civiliter, sed et eum qui naturaliter incumbat possessioni. denique creditorem, qui pignori rem accepit, ad exhibendum teneri placet:
</p>

<p>
Dig. 10.4.4
</p>

<p>
Pomponius 6 ad sab.
</p>

<p>
Nam et cum eo, apud quem deposita vel cui commodata vel locata res sit, agi potest.
</p>

<p>
Dig. 10.4.5pr.
</p>

<p>
Ulpianus 24 ad ed.
</p>

<p>
Celsus scribit: si quis merces, quas exvehendas conduxit, in horreo posuit, cum conductore ad exhibendum agi potest: item si mortuo conductore heres existat, cum herede agendum: sed si nemo heres sit, cum horreario agendum: nam si a nullo, inquit, possidentur, verum est aut horrearium possidere aut certe ille est, qui possit exhibere. idem ait: quomodo autem possidet qui vehendas conduxit? an quia pignus tenet? quae species ostendit etiam eos, qui facultatem exhibendi habent, ad exhibendum teneri.
</p>

<p>
Dig. 10.4.5.1
</p>

<p>
Ulpianus 24 ad ed.
</p>

<p>
Iulianus autem ita scribit ad exhibendum actione teneri eum, qui rerum vel legatorum servandorum causa in possessione sit, sed et eum, qui usus fructus nomine rem teneat, quamvis nec hic utique possideat. inde iulianus quaerit, quatenus hos oporteat exhibere: et ait priorem quidem sic, ut actor possessionem habeat, is autem cum quo agetur rei servandae causa sit in possessione: eum vero qui usum fructum habeat sic, ut actor rem possideat, is cum quo agetur utatur fruatur.
</p>

<p>
Dig. 10.4.5.2
</p>

<p>
Ulpianus 24 ad ed.
</p>

<p>
Idem iulianus scribit emptorem, qui ruta caesa non restituit, ad exhibendum teneri in quantum in litem iuravero: sed ibi adicit, si emptor possideat aut dolo fecit quo minus possideat.
</p>

<p>
Dig. 10.4.5.3
</p>

<p>
Ulpianus 24 ad ed.
</p>

<p>
Item celsus scribit stercus, quod in aream meam congessisti, per ad exhibendum actionem posse te consequi ut tollas, sic tamen ut totum tollas: ceterum alias non posse.
</p>

<p>
Dig. 10.4.5.4
</p>

<p>
Ulpianus 24 ad ed.
</p>

<p>
Sed et si ratis delata sit vi fluminis in agrum alterius, posse eum conveniri ad exhibendum neratius scribit. unde quaerit neratius, utrum de futuro dumtaxat damno an et de praeterito domino agri cavendum sit, et ait etiam de praeterito caveri oportere.
</p>

<p>
Dig. 10.4.5.5
</p>

<p>
Ulpianus 24 ad ed.
</p>

<p>
Sed et si de ruina aliquid in tuam aream vel in tuas aedes deciderit, teneberis ad exhibendum, licet non possideas.
</p>

<p>
Dig. 10.4.5.6
</p>

<p>
Ulpianus 24 ad ed.
</p>

<p>
Item si quis facultatem restituendi non habeat, licet possideat, tamen ad exhibendum non tenebitur, ut puta si in fuga servus sit: ad hoc plane solum tenebitur, ut caveat se exhibiturum, si in potestatem eius pervenerit. sed et si non sit in fuga, permiseris autem ei ubi velit morari, idem erit dicendum, aut peregre a te missus sit, vel in praediis tuis agat, ad hoc solum teneberis, ut caveas.
</p>

<p>
Dig. 10.4.6
</p>

<p>
Paulus 14 ad sab.
</p>

<p>
Gemma inclusa auro alieno vel sigillum candelabro vindicari non potest, sed ut excludatur, ad exhibendum agi potest: aliter atque in tigno iuncto aedibus, de quo nec ad exhibendum agi potest, quia lex duodecim tabularum solvi vetaret: sed actione de tigno iuncto ex eadem lege in duplum agitur.
</p>

<p>
Dig. 10.4.7pr.
</p>

<p>
Ulpianus 24 ad ed.
</p>

<p>
Tigni appellatione omnem materiam in lege duodecim tabularum accipimus, ut quibusdam recte videtur.
</p>

<p>
Dig. 10.4.7.1
</p>

<p>
Ulpianus 24 ad ed.
</p>

<p>
Sed si rotam meam vehiculo aptaveris, teneberis ad exhibendum ( et ita pomponius scribit), quamvis tunc civiliter non possideas.
</p>

<p>
Dig. 10.4.7.2
</p>

<p>
Ulpianus 24 ad ed.
</p>

<p>
Idem et si armario vel navi tabulam meam vel ansam scypho iunxeris vel emblemata phialae, vel purpuram vestimento intexeris, aut bracchium statuae coadunaveris.
</p>

<p>
Dig. 10.4.7.3
</p>

<p>
Ulpianus 24 ad ed.
</p>

<p>
Item municipes ad exhibendum conveniri possunt, quia facultas est restituendi: nam et possidere et usucapere eos posse constat: idem et in collegiis ceterisque corporibus dicendum erit.
</p>

<p>
Dig. 10.4.7.4
</p>

<p>
Ulpianus 24 ad ed.
</p>

<p>
Si quis non possideat litis contestatae tempore, sed postea ante sententiam possidere coeperit, oportere dici putamus debere condemnari, nisi restituat.
</p>

<p>
Dig. 10.4.7.5
</p>

<p>
Ulpianus 24 ad ed.
</p>

<p>
Si quis, cum iudicii accepti tempore possideret, postea sine dolo malo possidere desierit, absolvi eum oportet: quamvis sit, inquit pomponius, quod ei imputetur, cur non statim restituit, sed passus est secum litem contestari.
</p>

<p>
Dig. 10.4.7.6
</p>

<p>
Ulpianus 24 ad ed.
</p>

<p>
Idem scribit, si quis litis contestatae tempore possederit, deinde desierit possidere, mox coeperit sive ex eadem causa sive ex alia, condemnari eum oportere, nisi restituat.
</p>

<p>
Dig. 10.4.7.7
</p>

<p>
Ulpianus 24 ad ed.
</p>

<p>
Ibidem non male pomponius iungit eius, qui ad exhibendum egit, utroque tempore interfuisse oportere rem ei restitui, hoc est et quo lis contestatur et quo fit condemnatio: et ita labeoni placet.
</p>

<p>
Dig. 10.4.8
</p>

<p>
Iulianus 9 Dig. 
</p>

<p>
Si ad exhibendum actum est cum eo, qui neque possidebat neque dolo malo fecerat quo minus possideret, deinde eo defuncto heres eius possidet rem, exhibere eam cogendus erit. nam si fundum vel hominem petiero et heres ex eadem causa possidere coeperit, restituere cogitur.
</p>

<p>
Dig. 10.4.9pr.
</p>

<p>
Ulpianus 24 ad ed.
</p>

<p>
Iulianus scribit: si quis hominem quem possidebat occiderit sive ad alium transtulerit possessionem sive ita rem corruperit ne haberi possit, ad exhibendum tenebitur, quia dolo fecit quo minus possideret. proinde et si vinum vel oleum vel quid aliud effuderit vel confregerit, ad exhibendum tenebitur.
</p>

<p>
Dig. 10.4.9.1
</p>

<p>
Ulpianus 24 ad ed.
</p>

<p>
Glans ex arbore tua in fundum meum decidit, eam ego immisso pecore depasco: qua actione possum teneri? pomponius scribit competere actionem ad exhibendum, si dolo pecus immissi, ut glandem commederet: nam et si glans extaret nec patieris me tollere, ad exhibendum teneberis, quemadmodum si materiam meam delatam in agrum suum quis auferre non pateretur. et placet nobis pomponii sententia, sive glans extet sive consumpta sit. sed si extet, etiam interdicto de glande legenda, ut mihi tertio quoque die legendae glandis facultas esset, uti potero, si damni infecti cavero.
</p>

<p>
Dig. 10.4.9.2
</p>

<p>
Ulpianus 24 ad ed.
</p>

<p>
Si quis rem fecit ad alium pervenire, videtur dolo fecisse quo minus possideat, si modo hoc dolose fecerit.
</p>

<p>
Dig. 10.4.9.3
</p>

<p>
Ulpianus 24 ad ed.
</p>

<p>
Sed si quis in rem deteriorem exhibuerit, aeque ad exhibendum eum teneri sabinus ait. sed hoc ibi utique verum est, si dolo malo in aliud corpus res sit translata, veluti si ex scypho massa facta sit: quamquam enim massam exhibeat, ad exhibendum tenebitur, nam mutata forma prope interemit substantiam rei.
</p>

<p>
Dig. 10.4.9.4
</p>

<p>
Ulpianus 24 ad ed.
</p>

<p>
Marcellus scribit, si tibi decem nomismata sint sub condicione legata et mihi decem usus fructus pure, deinde heres pendente condicione non exacta cautione decem fructuario solverit, ad exhibendum eum actione teneri, quasi dolo fecerit quo minus possideret: dolus autem in eo est, quod cautionem exigere supersedit a fructuario effectumque, ut legatum tuum evanesceret, cum iam nummos vindicare non possis. ita demum autem locum habebit ad exhibendum actio, si condicio extiterit legati. potuisti tamen tibi prospicere stipulatione legatorum et, si prospexisti, non erit tibi necessaria ad exhibendum actio. si tamen ignarus legati tui a fructuario satis non exegit, dicit Marcellus cessare ad exhibendum, scilicet quia nullus dolus est: succurrendum tamen legatario in factum adversus fructuarium actione ait.
</p>

<p>
Dig. 10.4.9.5
</p>

<p>
Ulpianus 24 ad ed.
</p>

<p>
Quantum autem ad hanc actionem attinet, exhibere est in eadem causa praestare, in qua fuit, cum iudicium acciperetur, ut quis copiam rei habens possit exsequi actione quam destinavit in nullo casu quam intendit laesa, quamvis non de restituendo, sed de exhibendo agatur.
</p>

<p>
Dig. 10.4.9.6
</p>

<p>
Ulpianus 24 ad ed.
</p>

<p>
Proinde si post litem contestatam usucaptum exhibeat, non videtur exhibuisse, cum petitor intentionem suam perdiderit, et ideo absolvi eum non oportere, nisi paratus sit repetita die intentionem suscipere, ita ut fructus secundum legem aestimentur.
</p>

<p>
Dig. 10.4.9.7
</p>

<p>
Ulpianus 24 ad ed.
</p>

<p>
Quia tamen causa petitori in hac actione restituitur, sabinus putavit partum quoque restituendum, sive praegnas fuerit mulier sive postea conceperit: quam sententiam et pomponius probat.
</p>

<p>
Dig. 10.4.9.8
</p>

<p>
Ulpianus 24 ad ed.
</p>

<p>
Praeterea utilitates, si quae amissae sunt ob hoc quod non exhibetur vel tardius quid exhibetur, aestimandae a iudice sunt: et ideo neratius ait utilitatem actoris venire in aestimationem, non quanti res sit, quae utilitas, inquit, interdum minoris erit quam res erit.
</p>

<p>
Dig. 10.4.10
</p>

<p>
Paulus 26 ad ed.
</p>

<p>
Si optione intra certum tempus data iudicium in id tempus extractum est, quo frustra exhibetur, utilitas petitoris conservetur: quod si per heredem non stetit quo minus exhiberet tempore iudicii accipiendi, absolvendus est heres.
</p>

<p>
Dig. 10.4.11pr.
</p>

<p>
Ulpianus 24 ad ed.
</p>

<p>
Sed et si hereditas amissa sit ob hoc, quod servus non exhibeatur, aequissimum est aestimari officio iudicis damnum hereditatis.
</p>

<p>
Dig. 10.4.11.1
</p>

<p>
Ulpianus 24 ad ed.
</p>

<p>
Quo autem loco exhiberi rem oporteat vel cuius sumptibus, videamus. et labeo ait ibi exhibendum, ubi fuerit cum lis contestaretur, periculo et impendiis actoris perferendam perducendamve eo loci ubi actum sit. pascere plane servum vestire curare possessorem oportere ait. ego autem arbitror interdum etiam haec actorem agnoscere oportere, si forte ipse servus ex operis vel artificio suo solebat se exhibere, nunc vero cogitur vacare. proinde et si apud officium fuerit depositus exhibendus, cibaria debebit adgnoscere qui exhiberi desideravit, si non solebat possessor servum pascere: nam si solebat, sicuti pascit, ita et cibaria potest non recusare. interdum tamen eo loci exhibere debet suis sumptibus, si forte proponas data opera eum in locum abditum res contulisse, ut actori incommodior esset exhibitio: nam in hunc casum suis sumptibus et periculo debebit exhibere in eum locum ubi agatur, ne ei calliditas sua prosit.
</p>

<p>
Dig. 10.4.11.2
</p>

<p>
Ulpianus 24 ad ed.
</p>

<p>
Si de pluribus rebus quis conveniatur et litis contestatae tempore omnes possedit, licet postea quasdam desierit quamvis sine dolo malo possidere, damnandum, nisi exhibeat eas quas potest.
</p>

<p>
Dig. 10.4.12pr.
</p>

<p>
Paulus 26 ad ed.
</p>

<p>
De eo exhibendo, quem quis in libertatem vindicare velit, huic actioni locus esse potest.
</p>

<p>
Dig. 10.4.12.1
</p>

<p>
Paulus 26 ad ed.
</p>

<p>
Et filius familias ea actione tenetur, si facultatem rei exhibendae habet.
</p>

<p>
Dig. 10.4.12.2
</p>

<p>
Paulus 26 ad ed.
</p>

<p>
Saepius ad exhibendum agenti, si ex eadem causa agat, obstaturam exceptionem iulianus ait: novam autem causam intervenire, si is, qui vindicandi gratia egisset, post acceptum iudicium eam ab aliquo accepit, et ideo exceptionem ei non officere. item si ei, qui furti acturus ad exhibendum egisset, iterum furtum factum sit. denique si quis optandi gratia ad exhibendum egisset et post litem contestatam alterius testamento optio data sit, ad exhibendum agere potest.
</p>

<p>
Dig. 10.4.12.3
</p>

<p>
Paulus 26 ad ed.
</p>

<p>
Si quis ex uvis meis mustum fecerit vel ex olivis oleum vel ex lana vestimenta, cum sciret haec aliena esse, utriusque nomine ad exhibendum actione tenebitur, quia quod ex re nostra fit nostrum esse verius est.
</p>

<p>
Dig. 10.4.12.4
</p>

<p>
Paulus 26 ad ed.
</p>

<p>
Si post iudicium acceptum homo mortuus sit, quamvis sine dolo malo et culpa possessoris, tamen interdum tanti damnandus est, quanti actoris interfuit per eum non effectum, quo minus tunc cum iudicium acciperetur homo exhiberetur: tanto magis si apparebit eo casu mortuum esse, qui non incidisset, si tum exhibitus fuisset.
</p>

<p>
Dig. 10.4.12.5
</p>

<p>
Paulus 26 ad ed.
</p>

<p>
Si iusta ex causa statim exhiberi res non possit, iussu iudicis cavere debebit se illo die exhibiturum.
</p>

<p>
Dig. 10.4.12.6
</p>

<p>
Paulus 26 ad ed.
</p>

<p>
Heres non quasi heres, sed suo nomine hac actione uti potest: item heres possessoris suo nomine tenetur: igitur non procedit quaerere, an heredi et in heredem danda sit. plane ex dolo defuncti danda est in heredem actio, si locupletior hereditas eo nomine facta sit, veluti quod pretium rei consecutus sit.
</p>

<p>
Dig. 10.4.13
</p>

<p>
Gaius ad ed. pu. de liberali c.
</p>

<p>
Si liber homo detineri ab aliquo dicatur, interdictum adversus eum, qui detinere dicitur, de exhibendo eo potest quis habere: nam ad exhibendum actio in eam rem inutilis videtur, quia haec actio ei creditur competere, cuius pecuniariter interest.
</p>

<p>
Dig. 10.4.14
</p>

<p>
Pomponius 14 ad sab.
</p>

<p>
Si vir nummos ab uxore sibi donatos, sciens suos factos non esse, pro re empta dederit, dolo malo fecit quo minus possideat et ideo ad exhibendum actione tenetur.
</p>

<p>
Dig. 10.4.15
</p>

<p>
Pomponius 18 ad sab.
</p>

<p>
Thensaurus meus in tuo fundo est nec eum pateris me effodere: cum eum loco non moveris, furti quidem aut ad exhibendum eo nomine agere recte non posse me labeo ait, quia neque possideres eum neque dolo feceris quo minus possideres, utpote cum fieri possit, ut nescias eum thensaurum in tuo fundo esse. non esse autem iniquum iuranti mihi non calumniae causa id postulare vel interdictum vel iudicium ita dari, ut, si per me non stetit, quo minus damni infecti tibi operis nomine caveatur, ne vim facias mihi, quo minus eum thensaurum effodiam tollam exportem. quod si etiam furtivus iste thensaurus est, etiam furti agi potest.
</p>

<p>
Dig. 10.4.16
</p>

<p>
Paulus 10 ad sab.
</p>

<p>
Cum servus tenet aliquid, dominus ad exhibendum suo nomine tenetur: si autem servus citra scientiam domini dolo fecit quo minus habeat, vel furti actio vel de dolo malo noxalis servi nomine danda est, ad exhibendum autem utilis nulla constituenda est.
</p>

<p>
Dig. 10.4.17
</p>

<p>
Ulpianus 9 de omn. trib.
</p>

<p>
Si quis hominem debilitatum exhibeat vel eluscatum, ad exhibendum quidem absolvi debet: exhibuit enim et nihil impedit directam actionem talis exhibitio, poterit tamen agere actor ex lege aquilia de hoc damno.
</p>

<p>
Dig. 10.4.18
</p>

<p>
Ulpianus 6 opin.
</p>

<p>
Solutione chirographo inani facto et pignoribus liberatis nihilo minus creditor, ut instrumenta ad eum contractum pertinentia ab alio quam debitore exhibeantur, agere potest.
</p>

<p>
Dig. 10.4.19
</p>

<p>
Paulus 4 epit. alf.
</p>

<p>
Ad exhibendum possunt agere omnes quorum interest. sed quidam consuluit, an possit efficere haec actio, ut rationes adversarii sibi exhiberentur, quas exhiberi magni eius interesset. respondit non oportere ius civile calumniari neque verba captari, sed qua mente quid diceretur, animadvertere convenire. nam illa ratione etiam studiosum alicuius doctrinae posse dicere sua interesse illos aut illos libros sibi exhiberi, quia, si essent exhibiti, cum eos legisset, doctior et melior futurus esset.
</p>

<p>
Dig. 10.4.20
</p>

<p>
Ulpianus 2 reg.
</p>

<p>
Quaestionis habendae causa ad exhibendum agitur ex delictis servorum ad vindicandos conscios suos.
</P>

<p class=border></P>
	
<p>
<table border=0 cellspacing=15 cellpadding=0 align=Center>
<tr>
	<td><a href="/ius.html">Ius Romanum</A>
	<td><a href="/justinian.html">Justinian</A>
	<td><a href="/index.html">The Latin Library</A>
	<td><a href="/classics.html">The Classics Page</A>
</TABLE>
</p>

</BODY></HTML>
