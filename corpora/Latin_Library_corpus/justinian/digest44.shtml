<html>
	<head>
		<title>
			Digest of Justinian: Liber LXIV
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>OMINI NOSTRI SACRATISSIMI PRINCIPIS IUSTINIANI IURIS ENUCLEATI EX OMNI VETERE IURE COLLECTI DIGESTORUM SEU PANDECTARUM
</p>

<p class=border></P>

<p>
<div align="center">LIBER QUARTUS-QUADRAGESIMUS</div>
</p>

<p>
Dig. 44.1.0. De exceptionibus praescriptionibus et praeiudiciis.
<br>
Dig. 44.2.0. De exceptione rei iudicatae.
<br>
Dig. 44.3.0. De diversis temporalibus praescriptionibus et de accessionibus possessionum.
<br>
Dig. 44.4.0. De doli mali et metus exceptione.
<br>
Dig. 44.5.0. Quarum rerum actio non datur.
<br>
Dig. 44.6.0. De litigiosis.
<br>
Dig. 44.7.0. De obligationibus et actionibus.
</p>

<p class=border></P>

<p>
<b>Dig. 44.1.0. De exceptionibus praescriptionibus et praeiudiciis.</b>
</p>

<p>
Dig. 44.1.1
</p>

<p>
Ulpianus  4 ad ed.
</p>

<p>
Agere etiam is videtur, qui exceptione utitur: nam reus in exceptione actor est.
</p>

<p>
Dig. 44.1.2pr.
</p>

<p>
Ulpianus  74 ad ed.
</p>

<p>
Exceptio dicta est quasi quaedam exclusio, quae opponi actioni cuiusque rei solet ad excludendum id, quod in intentionem condemnationemve deductum est.
</p>

<p>
Dig. 44.1.2.1
</p>

<p>
Ulpianus  74 ad ed.
</p>

<p>
Replicationes nihil aliud sunt quam exceptiones, et a parte actoris veniunt: quae quidem ideo necessariae sunt, ut exceptiones excludant: semper enim replicatio idcirco obicitur, ut exceptionem oppugnet.
</p>

<p>
Dig. 44.1.2.2
</p>

<p>
Ulpianus  74 ad ed.
</p>

<p>
Illud tenendum est omnem exceptionem vel replicationem exclusoriam esse: exceptio actorem excludit, replicatio reum.
</p>

<p>
Dig. 44.1.2.3
</p>

<p>
Ulpianus  74 ad ed.
</p>

<p>
Sed et contra replicationem solet dari triplicatio, et contra triplicationem rursus et deinceps multiplicantur nomina, dum aut reus aut actor obicit.
</p>

<p>
Dig. 44.1.2.4
</p>

<p>
Ulpianus  74 ad ed.
</p>

<p>
Sane solemus dicere quasdam exceptiones esse dilatorias, quasdam peremptorias: ut puta dilatoria est exceptio, quae differt actionem, veluti procuratoria exceptio dilatoria est: nam qui dicit non licere procuratorio nomine agi, non prorsus litem infitiatur, sed personam evitat.
</p>

<p>
Dig. 44.1.3
</p>

<p>
Gaius  1 ad ed. provinc.
</p>

<p>
Exceptiones aut perpetuae et peremptoriae sunt aut temporales et dilatoriae. perpetuae atque peremptoriae sunt, quae semper locum habent nec evitari possunt, qualis est doli mali et rei iudicatae et si quid contra legem senatusve consultum factum esse dicetur, item pacti conventi perpetui, id est ne omnino pecunia petatur. temporales atque dilatoriae sunt, quae non semper locum habent, sed evitari possunt, qualis est pacti conventi temporalis, id est ne forte intra quinquennium ageretur: procuratoriae quoque exceptiones dilatoriae sunt, quae evitari possunt.
</p>

<p>
Dig. 44.1.4
</p>

<p>
Paulus  20 ad ed.
</p>

<p>
In pupillo, cui soluta est debita pecunia sine tutoris auctoritate, si quaeratur, an doli exceptione summoveri debeat, illud tempus inspicitur, an pecuniam vel ex ea aliquid habeat, quo petit.
</p>

<p>
Dig. 44.1.5
</p>

<p>
Paulus  18 ad ed.
</p>

<p>
Is, qui dicit ^ dicet^ se iurasse, potest et aliis exceptionibus uti cum exceptione iurisiurandi vel aliis solis: pluribus enim defensionibus uti permittitur.
</p>

<p>
Dig. 44.1.6
</p>

<p>
Paulus  71 ad ed.
</p>

<p>
Si rem legatam petat legatarius, de dolo testatoris excipitur: nam sicut heres, qui in universum ius succedit, summovetur exceptione, ita et legatarius debet summoveri quasi unius rei successor.
</p>

<p>
Dig. 44.1.7pr.
</p>

<p>
Paulus  3 ad plaut.
</p>

<p>
Exceptiones, quae personae cuiusque cohaerent, non transeunt ad alios, veluti ea quam socius habet exceptionem " quod facere possit", vel parens patronusve, non competit fideiussori: sic mariti fideiussor post solutum matrimonium datus in solidum dotis nomine condemnatur.
</p>

<p>
Dig. 44.1.7.1
</p>

<p>
Paulus  3 ad plaut.
</p>

<p>
Rei autem cohaerentes exceptiones etiam fideiussoribus competunt, ut rei iudicatae, doli mali, iurisiurandi, quod metus causa factum est. igitur et si reus pactus sit in rem, omnimodo competit exceptio fideiussori. intercessionis quoque exceptio, item quod libertatis onerandae causa petitur, etiam fideiussori competit. idem dicitur et si pro filio familias contra senatus consultum quis fideiusserit, aut pro minore viginti quinque annis circumscripto: quod si deceptus sit in re, tunc nec ipse ante habet auxilium, quam restitutus fuerit, nec fideiussori danda est exceptio.
</p>

<p>
Dig. 44.1.8
</p>

<p>
Paulus  14 ad plaut.
</p>

<p>
Nemo prohibetur pluribus exceptionibus uti, quamvis diversae sunt.
</p>

<p>
Dig. 44.1.9
</p>

<p>
Marcellus  3 Dig. 
</p>

<p>
Non utique existimatur confiteri de intentione adversarii is quocum agitur, quia exceptione utitur.
</p>

<p>
Dig. 44.1.10
</p>

<p>
Modestinus  12 resp.
</p>

<p>
Modestinus respondit: res inter alios iudicata aliis non obest, nec si is, contra quem iudicatum est, heres exstiterit ei, contra quem nihil pronuntiatum est, hereditariam ^ hereditarium^ ei litem inferenti praescribi ex ea sententia posse, quam proprio nomine disceptans, antequam heres exstiterit, excepit.
</p>

<p>
Dig. 44.1.11
</p>

<p>
Modestinus  13 resp.
</p>

<p>
Qui adgnitis instrumentis, quasi vera essent, solvit post sententiam iudicis, quaero, si postea cognita rei veritate et repertis falsis instrumentis accusare velit et probare falsa esse instrumenta, ex quibus conveniebatur, cum instrumentis subscripserat ex praecepto sive interlocutione iudicis, an praescriptio ei opponi possit? cum et principalibus constitutionibus manifeste cavetur, etsi res iudicata esset ex falsis instrumentis, si postea falsa inveniantur, nec rei iudicatae praescriptionem opponi. modestinus respondit ob hoc, quod per errorem solutio facta est vel cautio de solvendo interposita proponitur ex his instrumentis, quae nunc falsa dicuntur, praescriptioni locum non esse.
</p>

<p>
Dig. 44.1.12
</p>

<p>
Ulpianus  38 ad ed.
</p>

<p>
Generaliter in praeiudiciis is actoris partes sustinet, qui habet intentionem secundum id quod intendit.
</p>

<p>
Dig. 44.1.13
</p>

<p>
Iulianus  50 Dig. 
</p>

<p>
Si post litem de hereditate contestatam res singulae petantur, placet non obstare exceptionem " quod praeiudicium hereditati non fiat " : futuri enim iudicii, non facti nomine huiusmodi exceptiones comparatae sunt.
</p>

<p>
Dig. 44.1.14
</p>

<p>
Alfenus  2 Dig. 
</p>

<p>
Filius familias peculiarem servum vendidit, pretium stipulatus est: is homo redhibitus et postea mortuus est. et pater eius pecuniam ab emptore petebat, quam filius stipulatus erat. placuit aequum esse in factum exceptionem eum obicere: " quod pecunia ob hominem illum expromissa est, qui redhibitus est".
</p>

<p>
Dig. 44.1.15
</p>

<p>
Iulianus  4 ad urs. ferocem.
</p>

<p>
Adversus exceptionem iurisiurandi replicatio doli mali non debet dari, cum praetor id agere debet, ne de iureiurando cuiusquam quaeratur.
</p>

<p>
Dig. 44.1.16
</p>

<p>
Africanus  9 quaest.
</p>

<p>
Fundum titianum possides, de cuius proprietate inter me et te controversia est, et dico praeterea viam ad eum per fundum sempronianum, quem tuum esse constat, deberi. si viam petam, exceptionem " quod praeiudicium praedio non fiat" utilem tibi fore putavit, videlicet quod non aliter viam mihi deberi probaturus sim, quam prius probaverim fundum titianum meum esse.
</p>

<p>
Dig. 44.1.17
</p>

<p>
Paulus  70 ad ed.
</p>

<p>
Sed si ante viam, deinde fundum titianum petat, quia et diversa corpora sunt et causae restitutionum dispares, non nocebit exceptio.
</p>

<p>
Dig. 44.1.18
</p>

<p>
Africanus  9 quaest.
</p>

<p>
Fundi, quem tu proprium tuum esse dicis, partem a te peto et volo simul iudicio quoque communi dividundo agere sub eodem iudice: item si eius fundi, quem tu possideas et ego proprium meum esse dicam, fructus condicere tibi velim: quaesitum est an exceptio " quod praeiudicium fundo partive eius non fiat" obstet an deneganda sit. et utrubique putat intervenire praetorem debere nec permittere petitori, priusquam de proprietate constet, huiusmodi iudiciis experiri.
</p>

<p>
Dig. 44.1.19
</p>

<p>
Marcianus  13 inst.
</p>

<p>
Omnes exceptiones, quae reo competunt, fideiussori quoque etiam invito reo competunt.
</p>

<p>
Dig. 44.1.20
</p>

<p>
Paulus  l.S. de concept. form.
</p>

<p>
Exceptiones opponuntur aut quia factum sit quod fieri oportet aut quia factum sit quod fieri non oportuit, aut quia factum non sit quod fieri debuerat. quia factum est, quod fieri oportuit, datur exceptio rei venditae et traditae et rei iudicatae: quia factum est, quod fieri non oportuit, datur exceptio doli mali: quia non factum est, quod fieri debuit, ut bonorum possessionis non datae.
</p>

<p>
Dig. 44.1.21
</p>

<p>
Nerva  4 membr.
</p>

<p>
Rei maioris pecuniae praeiudicium fieri videtur, cum ea quaestio in iudicium deducitur, quae vel tota vel ex aliqua parte communis est quaestioni de re maiori.
</p>

<p>
Dig. 44.1.22pr.
</p>

<p>
Paulus  l.S. de var. lect.
</p>

<p>
Exceptio est condicio, quae modo eximit reum damnatione, modo minuit damnationem.
</p>

<p>
Dig. 44.1.22.1
</p>

<p>
Paulus  l.S. de var. lect.
</p>

<p>
Replicatio est contraria exceptio, quasi exceptionis exceptio.
</p>

<p>
Dig. 44.1.23
</p>

<p>
Labeo  6 pith. a paulo epit.
</p>

<p>
Paulus: si quis statuam in municipio ea mente posuit, ut ea municipii esset, et eam petere vult, excludi eum oportet praescriptione in factum data.
</p>

<p>
Dig. 44.1.24
</p>

<p>
Hermogenianus  6 iuris epit.
</p>

<p>
Filius familias exceptionem iurisiurandi patri quaerit, si eum dare non oportere iuraverit.
</p>

<p class=shortborder></p>

<p>
<b>
Dig. 44.2.0. De exceptione rei iudicatae.
</b>
</p>

<p>
Dig. 44.2.1
</p>

<p>
Ulpianus  2 ad ed.
</p>

<p>
Cum res inter alios iudicatae nullum aliis praeiudicium faciant, ex eo testamento, ubi libertas data est vel legato agi potest, licet ruptum, vel irritum aut non iustum dicatur testamentum: nec si superatus fuerit legatarius, praeiudicium libertati fit.
</p>

<p>
Dig. 44.2.2
</p>

<p>
Ulpianus  13 ad ed.
</p>

<p>
Qui cum herede eius egit, qui filium praeterierat, et exceptione summotus est " ac si non in ea causa sint tabulae testamenti, ut contra eas bonorum possessio dari possit": omittente emancipato filio bonorum possessionem non inique restituetur, ut agat cum herede: et ita iulianus libro quarto digestorum scripsit.
</p>

<p>
Dig. 44.2.3
</p>

<p>
Ulpianus  15 ad ed.
</p>

<p>
Iulianus libro tertio digestorum respondit exceptionem rei iudicatae obstare, quotiens eadem quaestio inter easdem personas revocatur: et ideo et si singulis rebus petitis hereditatem petat vel contra, exceptione summovebitur.
</p>

<p>
Dig. 44.2.4
</p>

<p>
Ulpianus  72 ad ed.
</p>

<p>
Rei iudicatae exceptio tacite continere videtur omnes personas, quae rem in iudicium deducere solent.
</p>

<p>
Dig. 44.2.5
</p>

<p>
Ulpianus  74 ad ed.
</p>

<p>
De eadem re agere videtur et qui non eadem actione agat, qua ab initio agebat, sed etiam si alia experiatur, de eadem tamen re: ut puta si quis mandati acturus, cum ei adversarius iudicio sistendi causa promisisset, propter eandem rem agat negotiorum gestorum vel condicat, de eadem re agit. recteque ita definietur eum demum " de ea re" non agere, qui prorsus rem ipsam non persequitur: ceterum cum quis actionem mutat et experitur, dummodo de eadem re experiatur, etsi diverso genere actionis quam instituit, videtur " de ea re" agere.
</p>

<p>
Dig. 44.2.6
</p>

<p>
Paulus  70 ad ed.
</p>

<p>
Singulis controversiis singulas actiones unumque iudicati finem sufficere probabili ratione placuit, ne aliter modus litium multiplicatus summam atque inexplicabilem faciat difficultatem, maxime si diversa pronuntiarentur. parere ergo exceptionem rei iudicatae frequens est.
</p>

<p>
Dig. 44.2.7pr.
</p>

<p>
Ulpianus  75 ad ed.
</p>

<p>
Si quis, cum totum petisset, partem petat, exceptio rei iudicatae nocet, nam pars in toto est: eadem enim res accipitur et si pars petatur eius, quod totum petitum est. nec interest, utrum in corpore hoc quaeratur an in quantitate vel in iure. proinde si quis fundum petierit, deinde partem petat vel pro diviso vel pro indiviso, dicendum erit exceptionem obstare. proinde et si proponas mihi certum locum me petere ex eo fundo, quem peti, obstabit exceptio. idem erit probandum et si duo corpora fuerint petita, mox alterutrum corpus petatur: nam nocebit exceptio. item si quis fundum petierit, mox arbores excisas ex eo fundo petat, aut insulam petierit, deinde aream petat, vel tigna vel lapides petat: item si navem petiero, postea singulas tabulas vindicem: si ancillam praegnatem petiero et post litem contestatam conceperit et pepererit, mox partum eius petam: utrum idem petere videor an aliud, magnae quaestionis est. et quidem ita definiri potest totiens eandem rem agi, quotiens apud iudicem posteriorem id quaeritur, quod apud priorem quaesitum est.
</p>

<p>
Dig. 44.2.7.1
</p>

<p>
Ulpianus  75 ad ed.
</p>

<p>
In his igitur fere omnibus exceptio nocet: sed in cementis et tignis diversum est: nam is, qui insulam petit, si cementa vel tigna vel quid aliud suum petat, in ea condicione est, ut videatur aliud petere: etenim cuius insula est, non utique et cementa sunt: denique ea, quae iuncta sunt aedibus alienis, separata dominus vindicare potest.
</p>

<p>
Dig. 44.2.7.2
</p>

<p>
Ulpianus  75 ad ed.
</p>

<p>
De fructibus eadem quaestio est et de partu: haec enim nondum erant in rebus humanis, sed ex ea re sunt, quae petita est: magisque est, ut ista exceptio non noceat. plane si in restitutionem vel fructus vel etiam partus venerunt aestimatique sunt, consequens erit dicere exceptionem obiciendam.
</p>

<p>
Dig. 44.2.7.3
</p>

<p>
Ulpianus  75 ad ed.
</p>

<p>
Et generaliter, ut iulianus definit, exceptio rei iudicatae obstat, quotiens inter easdem personas eadem quaestio revocatur vel alio genere iudicii. et ideo si hereditate petita singulas res petat vel singulis rebus petitis hereditatem petat, exceptione summovebitur.
</p>

<p>
Dig. 44.2.7.4
</p>

<p>
Ulpianus  75 ad ed.
</p>

<p>
Idem erit probandum et si quis debitum petierit a debitore hereditario, deinde hereditatem petat, vel contra si ante hereditatem petierit et postea debitum petat: nam et hic obstabit exceptio: nam cum hereditatem peto, et corpora et actiones omnes, quae in hereditate sunt, videntur in petitionem deduci.
</p>

<p>
Dig. 44.2.8
</p>

<p>
Iulianus  51 Dig. 
</p>

<p>
Item parte fundi petita si familiae herciscundae vel communi dividundo agit, aeque exceptione submovebitur.
</p>

<p>
Dig. 44.2.9pr.
</p>

<p>
Ulpianus  75 ad ed.
</p>

<p>
Si a te hereditatem petam, cum nihil possideres, deinde, ubi coeperis aliquid possidere, hereditatem petam, an noceat exceptio ista? et putem, sive fuit iudicatum hereditatem meam esse, sive adversarius, quia nihil possidebat, absolutus est, non nocere exceptionem.
</p>

<p>
Dig. 44.2.9.1
</p>

<p>
Ulpianus  75 ad ed.
</p>

<p>
Si quis fundum, quem putabat se possidere, defenderit, mox emerit: re secundum petitorem iudicata an restituere cogatur? et ait neratius, si actori iterum petenti obiciatur exceptio rei iudicatae, replicare eum oportere de re secundum se iudicata.
</p>

<p>
Dig. 44.2.9.2
</p>

<p>
Ulpianus  75 ad ed.
</p>

<p>
Iulianus scribit exceptionem rei iudicatae a persona auctoris ad emptorem transire solere, retro autem ab emptore ad auctorem reverti non debere. quare si hereditariam rem vendideris, ego eandem ab emptore petiero et vicero, petenti tibi non opponam exceptionem " at si ea res iudicata non sit inter me et eum, cui vendidisti".
</p>

<p>
Dig. 44.2.10
</p>

<p>
Iulianus  51 Dig. 
</p>

<p>
Item si victus fuero, tu adversus me exceptionem non habebis.
</p>

<p>
Dig. 44.2.11pr.
</p>

<p>
Ulpianus  75 ad ed.
</p>

<p>
Si mater filii impuberis defuncti ex senatus consulto bona vindicaverit idcirco, quia putabat rupto patris eius testamento neminem esse substitutum, victaque fuerit, quia testamentum patris ruptum non erat, postea autem apertis pupillaribus tabulis apparuit non esse ei substitutum: si peteret rursus hereditatem, obstaturam exceptionem rei iudicatae neratius ait. ego exceptionem obesse ei rei iudicatae non dubito: sed ex causa succurrendum erit ei, quae unam tantum causam egit rupti testamenti.
</p>

<p>
Dig. 44.2.11.1
</p>

<p>
Ulpianus  75 ad ed.
</p>

<p>
Denique et celsus scribit, si hominem petiero, quem ob eam rem meum esse existimavi, quod mihi traditus ab alio est, cum is ex hereditaria causa meus esset, rursus petenti mihi obstaturam exceptionem.
</p>

<p>
Dig. 44.2.11.2
</p>

<p>
Ulpianus  75 ad ed.
</p>

<p>
Si quis autem petat fundum suum esse eo, quod titius eum sibi tradiderit, si postea alia ex causa petat causa adiecta, non debet summoveri exceptione.
</p>

<p>
Dig. 44.2.11.3
</p>

<p>
Ulpianus  75 ad ed.
</p>

<p>
Item iulianus scribit: cum ego et tu heredes titio exstitissemus, si tu partem fundi, quem totum hereditarium dicebas, a sempronio petieris et victus fueris, mox eandem partem a sempronio emero, agenti tibi mecum familiae erciscundae exceptio obstabit, quia res iudicata sit inter te et venditorem meum: nam et si ante eandem partem petissem et agerem familiae erciscundae, obstaret exceptio " quod res iudicata sit inter me et te"
</p>

<p>
Dig. 44.2.11.4
</p>

<p>
Ulpianus  75 ad ed.
</p>

<p>
Eandem causam facit etiam origo petitionis. ceterum si forte petiero fundum vel hominem, mox alia causa nova post petitionem mihi accesserit, quae mihi dominium tribuat, non me repellet ista exceptio, nisi forte intermissum dominium in medio tempore rediit quodam postliminio. quid enim, si homo, quem petieram, ab hostibus fuerit captus, mox postliminio receptus? hic exceptione summovebor, quia eadem res esse intellegitur. at si ex alia causa dominium fuerim nactus, non nocebit exceptio: et ideo si forte sub condicione res legata mihi fuerit, deinde medio tempore adquisito dominio petam, mox existente condicione legati rursus petam, putem exceptionem non obstare: alia enim causa fuit prioris dominii, haec nova nunc accessit.
</p>

<p>
Dig. 44.2.11.5
</p>

<p>
Ulpianus  75 ad ed.
</p>

<p>
Itaque adquisitum quidem postea dominium aliam causam facit. mutata autem opinio petitoris non facit. ut puta opinabatur ex causa hereditaria se dominium habere: mutavit opinionem et coepit putare ex causa donationis: haec res non parit petitionem novam: nam qualecumque et undecumque dominium adquisitum habuit, vindicatione prima in iudicium deduxit.
</p>

<p>
Dig. 44.2.11.6
</p>

<p>
Ulpianus  75 ad ed.
</p>

<p>
Si quis iter petierit, deinde actum petat, puto fortius defendendum aliud videri tunc petitum, aliud nunc, atque ideo exceptionem rei iudicatae cessare.
</p>

<p>
Dig. 44.2.11.7
</p>

<p>
Ulpianus  75 ad ed.
</p>

<p>
Hoc iure utimur, ut ex parte actoris in exceptione rei iudicatae hae personae continerentur, quae rem in iudicium deducunt: inter hos erunt procurator, cui mandatum est, tutor, curator furiosi vel pupilli, actor municipum: ex persona autem rei etiam defensor numerabitur, quia adversus defensorem qui agit, litem in iudicium deducit.
</p>

<p>
Dig. 44.2.11.8
</p>

<p>
Ulpianus  75 ad ed.
</p>

<p>
Si quis hominem a filio familias petierit, deinde eundem a patre petat, locum habet haec exceptio.
</p>

<p>
Dig. 44.2.11.9
</p>

<p>
Ulpianus  75 ad ed.
</p>

<p>
Si egero cum vicino aquae pluviae arcendae, deinde alteruter nostrum praedium vendiderit et emptor agat vel cum eo agatur, haec exceptio nocet, sed de eo opere, quod iam erat factum, cum iudicium acciperetur.
</p>

<p>
Dig. 44.2.11.10
</p>

<p>
Ulpianus  75 ad ed.
</p>

<p>
Item si rem, quam a te petierat, titius pignori seio dederit, deinde seius pigneraticia adversus te utatur, distinguendum erit, quando pignori dedit titius: et si quidem antequam peteret, non oportet ei nocere exceptionem: nam et ille petere debuit et ego salvam habere debeo pigneraticiam actionem. sed si posteaquam petit, pignori dedit, magis est, ut noceat exceptio rei iudicatae.
</p>

<p>
Dig. 44.2.12
</p>

<p>
Paulus  70 ad ed.
</p>

<p>
Cum quaeritur, haec exceptio noceat nec ne, inspiciendum est, an idem corpus sit,
</p>

<p>
Dig. 44.2.13
</p>

<p>
Ulpianus  75 ad ed.
</p>

<p>
Quantitas eadem, idem ius,
</p>

<p>
Dig. 44.2.14pr.
</p>

<p>
Paulus  70 ad ed.
</p>

<p>
Et an eadem causa petendi et eadem condicio personarum: quae nisi omnia concurrunt, alia res est. idem corpus in hac exceptione non utique omni pristina qualitate vel quantitate servata, nulla adiectione deminutioneve facta, sed pinguius pro communi utilitate accipitur.
</p>

<p>
Dig. 44.2.14.1
</p>

<p>
Paulus  70 ad ed.
</p>

<p>
Qui, cum partem usus fructus haberet, totum petit, si postea partem adcrescentem petat, non summovetur exceptione, quia usus fructus non portioni, sed homini adcrescit.
</p>

<p>
Dig. 44.2.14.2
</p>

<p>
Paulus  70 ad ed.
</p>

<p>
Actiones in personam ab actionibus in rem hoc differunt, quod, cum eadem res ab eodem mihi debeatur, singulas obligationes singulae causae sequuntur nec ulla earum alterius petitione vitiatur: at cum in rem ago non expressa causa, ex qua rem meam esse dico, omnes causae una petitione adprehenduntur. neque enim amplius quam semel res mea esse potest, saepius autem deberi potest.
</p>

<p>
Dig. 44.2.14.3
</p>

<p>
Paulus  70 ad ed.
</p>

<p>
Si quis interdicto egerit de possessione, postea in rem agens non repellitur per exceptionem, quoniam in interdicto possessio, in actione proprietas vertitur.
</p>

<p>
Dig. 44.2.15
</p>

<p>
Gaius  30 ad ed. provinc.
</p>

<p>
Si inter me et te controversia de hereditate sit et quasdam res ex eadem tu possides, quasdam ego: nihil vetat et me a te et invicem te a me hereditatem petere. quod si post rem iudicatam a me petere coeperis, interest, utrum meam esse hereditatem pronuntiatum sit an contra: si meam esse, nocebit tibi rei iudicatae exceptio, quia eo ipso, quod meam esse pronuntiatum est, ex diverso pronuntiatum videtur tuam non esse: si vero meam non esse, nihil de tuo iure iudicatum intellegitur, quia potest nec mea hereditas esse nec tua.
</p>

<p>
Dig. 44.2.16
</p>

<p>
Iulianus  51 Dig. 
</p>

<p>
Evidenter enim iniquissimum est proficere rei iudicatae exceptionem ei, contra quem iudicatum est.
</p>

<p>
Dig. 44.2.17
</p>

<p>
Gaius  30 ad ed. provinc.
</p>

<p>
Si rem meam a te petiero, tu autem ideo fueris absolutus, quod probaveris sine dolo malo te desisse possidere, deinde postea coeperis possidere et ego a te petam: non nocebit mihi exceptio rei iudicatae.
</p>

<p>
Dig. 44.2.18
</p>

<p>
Ulpianus  80 ad ed.
</p>

<p>
Si quis ad exhibendum egerit, deinde absolutus fuerit adversarius, quia non possidebat, et dominus iterum agat nancto eo possessionem: rei iudicatae exceptio locum non habebit, quia alia res est.
</p>

<p>
Dig. 44.2.19
</p>

<p>
Marcellus  19 Dig. 
</p>

<p>
Duobus diversis temporibus eandem rem pignori dedit: egit posterior cum priore pigneraticia et optinuit: mox ille agere simili actione instituit: quaesitum est, an exceptio rei iudicatae obstaret. si opposuerat exceptionem rei sibi ante pigneratae et nihil aliud novum et validum adiecerit, sine dubio obstabit: eandem enim quaestionem revocat in iudicium.
</p>

<p>
Dig. 44.2.20
</p>

<p>
Pomponius  16 ad sab.
</p>

<p>
Si ex testamento actum sit cum herede ab eo, qui, cum totum argentum ei legatum erat, mensas dumtaxat sibi legatas putaret earumque dumtaxat aestimationem in iudicio fecisset: postea eundem petiturum de argento quoque legato trebatius ait nec obstaturam ei exceptionem, quod non sit petitum, quod nec actor petere putasset nec iudex in iudicio sensisset.
</p>

<p>
Dig. 44.2.21pr.
</p>

<p>
Pomponius  31 ad sab.
</p>

<p>
Si, cum argentum mihi testamento legatum esset, egerim cum herede et postea codicillis prolatis vestem quoque mihi legatam esse appareat, non est deducta in superius iudicium vestis causa, quia neque litigatores neque iudex de alio quam de argento actum intellegant.
</p>

<p>
Dig. 44.2.21.1
</p>

<p>
Pomponius  31 ad sab.
</p>

<p>
Si petiero gregem et vel aucto vel minuto numero gregis iterum eundem gregem petam, obstabit mihi exceptio. sed et si speciale corpus ex grege petam, si adfuit in eo grege, puto obstaturam exceptionem.
</p>

<p>
Dig. 44.2.21.2
</p>

<p>
Pomponius  31 ad sab.
</p>

<p>
Si stichum et pamphilum tuos esse petieris et absoluto adversario stichum tuum esse petas ab eodem, exceptionem obstare tibi constat.
</p>

<p>
Dig. 44.2.21.3
</p>

<p>
Pomponius  31 ad sab.
</p>

<p>
Si fundum meum esse petiero, deinde postea usum fructum eiusdem fundi petam, qui ex illa causa, ex qua fundus meus erat, meus sit: exceptio mihi obstabit, quia qui fundum habet, usum fructum suum vindicare non potest. sed si usum fructum, cum meus esset, vindicavi, deinde proprietatem nanctus iterum de usu fructu experiar, potest dici alia res esse, quoniam postquam nanctus sum proprietatem fundi, desinit meus esse prior usus fructus et iure proprietatis quasi ex nova causa rursus meus esse coepit.
</p>

<p>
Dig. 44.2.21.4
</p>

<p>
Pomponius  31 ad sab.
</p>

<p>
Si pro servo meo fideiusseris et mecum de peculio actum sit, si postea tecum eo nomine agatur, excipiendum est de re iudicata.
</p>

<p>
Dig. 44.2.22
</p>

<p>
Paulus  31 ad ed.
</p>

<p>
Si cum uno herede depositi actum sit, tamen et cum ceteris heredibus recte agetur nec exceptio rei iudicatae eis proderit: nam etsi eadem quaestio in omnibus iudiciis vertitur, tamen personarum mutatio, cum quibus singulis suo nomine agitur, aliam atque aliam rem facit. et si actum sit cum herede de dolo defuncti, deinde de dolo heredis ageretur, exceptio rei iudicatae non nocebit, quia de alia re agitur.
</p>

<p>
Dig. 44.2.23
</p>

<p>
Ulpianus  3 disp.
</p>

<p>
Si in iudicio actum sit usuraeque solae petitae sint, non est verendum, ne noceat rei iudicatae exceptio circa sortis petitionem: quia enim non competit, nec opposita nocet. eadem erunt et si quis ex bonae fidei iudicio velit usuras tantum persequi: nam nihilo minus futuri temporis cedunt usurae: quamdiu enim manet contractus bonae fidei, current usurae.
</p>

<p>
Dig. 44.2.24
</p>

<p>
Iulianus  9 Dig. 
</p>

<p>
Si quis rem a non domino emerit, mox petente domino absolutus sit, deinde possessionem amiserit et a domino petierit, adversus exceptionem " si non eius sit res" replicatione hac adiuvabitur " at si res iudicata non sit".
</p>

<p>
Dig. 44.2.25pr.
</p>

<p>
Iulianus  51 Dig. 
</p>

<p>
Si is, qui heres non erat, hereditatem petierit et postea heres factus eandem hereditatem petet, exceptione rei iudicatae non summovebitur.
</p>

<p>
Dig. 44.2.25.1
</p>

<p>
Iulianus  51 Dig. 
</p>

<p>
Est in potestate emptoris intra sex menses, redhibitoria agere mallet an ea quae datur, quanti minoris homo cum veniret fuerit. nam posterior actio etiam redhibitionem continet, si tale vitium in homine est, ut eum ob id actor empturus non fuerit: quare vere dicetur eum, qui alterutra earum egerit, si altera postea agat, rei iudicatae exceptione summoveri.
</p>

<p>
Dig. 44.2.25.2
</p>

<p>
Iulianus  51 Dig. 
</p>

<p>
Si te negotiis meis optuleris et fundum nomine meo petieris, deinde ego hanc petitionem tuam ratam non habuero, sed mandavero tibi, ut ex integro eundem fundum peteres, exceptio rei iudicatae non obstabit: alia enim res facta est interveniente mandatu. idem est, si non in rem, sed in personam actum fuerit.
</p>

<p>
Dig. 44.2.26pr.
</p>

<p>
Africanus  9 quaest.
</p>

<p>
Egi tecum ius mihi esse aedes meas usque ad decem pedes altius tollere: post ago ius mihi esse usque ad viginti pedes altius tollere: exceptio rei iudicatae procul dubio obstabit. sed et si rursus ita agam ius mihi esse altius ad alios decem pedes tollere, obstabit exceptio, cum aliter superior pars iure haberi non possit, quam si inferior quoque iure habeatur.
</p>

<p>
Dig. 44.2.26.1
</p>

<p>
Africanus  9 quaest.
</p>

<p>
Item si fundo petito postea insula, quae e regione eius in flumine nata erit, petatur, exceptio obstatura est.
</p>

<p>
Dig. 44.2.27
</p>

<p>
Nerva  7 membr.
</p>

<p>
Cum de hoc, an eadem res est, quaeritur, haec spectanda sunt: personae, id ipsum de quo agitur, causa proxima actionis. nec iam interest, qua ratione quis eam causam actionis competere sibi existimasset, perinde ac si quis, posteaquam contra eum iudicatum esset, nova instrumenta causae suae repperisset.
</p>

<p>
Dig. 44.2.28
</p>

<p>
Papinianus  27 quaest.
</p>

<p>
Exceptio rei iudicatae nocebit ei, qui in dominium successit eius qui iudicio expertus est.
</p>

<p>
Dig. 44.2.29pr.
</p>

<p>
Papinianus  11 resp.
</p>

<p>
Iudicatae quidem rei praescriptio coheredi, qui non litigavit, obstare non potest, nec in servitutem videtur peti post rem pro libertate iudicatam nondum ex causa fideicommissi manumissus: sed praetoris oportet in ea re sententiam servari, quam pro parte victi praestari non potest: nam et cum alterum ex coheredibus inofficiosi quaestio tenuit aut etiam duobus separatim agentibus alter optinuit, libertates competere placuit, ita tamen, ut officio iudicis indemnitati victoris futurique manumissoris consulatur.
</p>

<p>
Dig. 44.2.29.1
</p>

<p>
Papinianus  11 resp.
</p>

<p>
Si debitor de dominio rei, quam pignori dedit, non admonito creditore causam egerit et contrariam sententiam acceperit, creditor in locum victi successisse non videbitur, cum pignoris conventio sententiam praecesserit.
</p>

<p>
Dig. 44.2.30pr.
</p>

<p>
Paulus  14 quaest.
</p>

<p>
Ex sextante heres institutus, qui intestato legitimus heres esse potest, cum de iure testamenti faceret quaestionem, ab uno ex institutis dimidiam partem hereditatis petiit nec optinuit. videtur in illa petitione etiam partem sextantis vindicasse et ideo, si coeperit ab eodem ex testamento eandem portionem petere, obstabit ei exceptio rei iudicatae.
</p>

<p>
Dig. 44.2.30.1
</p>

<p>
Paulus  14 quaest.
</p>

<p>
Latinus largus: cum de hereditate inter maevium, ad quem pertinebat, et titium, qui controversiam moverat, transigeretur, traditio rerum hereditariarum maevio heredi a titio facta est, in qua traditione etiam fundum ei suum proprium, quem ante multos annos avo eiusdem maevii heredis obligaverat quemque alii postea in obligationem deduxerat, ex causa pacti tradidit. his gestis posterior titii creditor ius suum persecutus est et optinuit. post hoc iudicium maevius heres repperit in rebus avitis chirographum eiusdem titii ante multos annos conscriptum, per quod apparuit eum fundum, qui in causam transactionis venerat, etiam avo suo ab eodem titio fuisse obligatum. cum ergo constet prius avo maevii heredis in obligationem eundem fundum datum, de quo maevius superatus est, quaero, an ius avi sui, quod tunc, cum de eodem fundo ageretur, ignorabat, nulla exceptione opposita exsequi possit. respondi: si de proprietate fundi litigatur et secundum actorem pronuntiatum fuisset, diceremus petenti ei, qui in priore iudicio victus est, obstaturam rei iudicatae exceptionem, quoniam de eius quoque iure quaesitum videtur, cum actor petitionem implet. quod si possessor absolutus amissa possessione eundem ab eodem, qui prius non optinuit, peteret, non obesset ei exceptio: nihil enim in suo iudicio de iure eius statutum videretur. cum autem pigneraticia actum est adversus priorem creditorem, potest fieri, ut de iure possessoris non sit quaesitum, quia non, ut in proprietatis quaestione quod meum est alterius non est, ita in obligatione utique consequens est, ut non sit alii obligatum, quod hic probabit sibi teneri. et probabilius dicitur non obstare exceptionem, quoniam de iure possessoris quaesitum non est, sed de sola obligatione. in proposita autem quaestione magis me illud movet, numquid pignoris ius extinctum sit dominio adquisito: neque enim potest pignus perseverare domino constituto creditore. actio tamen pigneraticia competit: verum est enim et pigneri datum et satisfactum non esse, quare puto non obstare rei iudicatae exceptionem.
</p>

<p>
Dig. 44.2.31
</p>

<p>
Paulus  3 resp.
</p>

<p>
Paulus respondit ei, qui in rem egisset nec tenuisset, postea condicenti non obstare exceptionem rei iudicatae.
</p>

<p class=shortborder></p>

<p>
<b>
Dig. 44.3.0. De diversis temporalibus praescriptionibus et de accessionibus possessionum.
</b>
</p>

<p>
Dig. 44.3.1
</p>

<p>
Ulpianus  74 ad ed.
</p>

<p>
Quia tractatus de utilibus diebus frequens est, videamus, quid sit experiundi potestatem habere. et quidem in primis exigendum est, ut sit facultas agendi. neque sufficit reo experiundi secum facere potestatem, vel habere eum qui se idonee defendat, nisi actor quoque nulla idonea causa impediatur experiri. proinde sive apud hostes sit sive rei publicae causa absit sive in vinculis sit aut si tempestate in loco aliquo vel in regione detineatur, ut neque experiri neque mandare possit, experiundi potestatem non habet. plane is, qui valetudine impeditur, ut mandare possit, in ea causa est, ut experiundi habeat potestatem. illud utique neminem fugit experiundi potestatem non habere eum, qui praetoris copiam non habuit: proinde hi dies cedunt, quibus ius praetor reddit.
</p>

<p>
Dig. 44.3.2
</p>

<p>
Marcellus  6 Dig. 
</p>

<p>
In tempore constituto iudicatis an intercalaris dies proficere iudicato nec ne debeat, quaeritur. item de tempore, quo lis perit, sic sine dubio existimandum est, ut auctum litis tempus intercalari die existimetur, veluti si de usucapione sit quaestio, quae tempore constituto expleri solet, aut de actionibus, quae certo tempore finiuntur, ut aediliciae pleraeque actiones. et si quis fundum ea lege vendiderit, ut, nisi in diebus triginta pretium esset solutum, inemptus esset fundus, dies intercalaris proficiet emptori. mihi contra videtur.
</p>

<p>
Dig. 44.3.3
</p>

<p>
Modestinus  6 diff.
</p>

<p>
Longae possessionis praescriptionem tam in praediis quam in mancipiis locum habere manifestum est.
</p>

<p>
Dig. 44.3.4
</p>

<p>
Iavolenus  7 epist.
</p>

<p>
Si servus hereditarius aut eius, qui in hostium potestate sit, satis acceperit, continuo dies satisdationis cedere incipiet: intueri enim debemus, an experiundi potestas fuerit adversus eum, qui obligatus est, non an is agere potuerit, qui rem in obligationem deduxerit: alioquin erit iniquissimum ex condicione actorum obligationes reorum extendi, per quos nihil factum erit, quo minus cum his agi possit.
</p>

<p>
Dig. 44.3.5pr.
</p>

<p>
Ulpianus  3 disp.
</p>

<p>
An vitium auctoris vel donatoris eiusve qui mihi rem legavit mihi noceat, si forte auctor meus iustum initium possidendi non habuit, videndum est. et puto neque nocere neque prodesse: nam denique et usucapere possum, quod auctor meus usucapere non potuit.
</p>

<p>
Dig. 44.3.5.1
</p>

<p>
Ulpianus  3 disp.
</p>

<p>
Ex facto propositum est quendam, cum rem pignori dedisset, eandem distraxisse heredemque eius redemisse: quaeritur, an heres adversus pignoris persecutionem exceptione longae possessionis uti possit. dicebam hunc heredem, qui pignus ab extraneo redemit, posse exceptione uti, quia in extranei locum successit, non in eius qui pignori dederat, quemadmodum si ante redemisset, sic deinde heres exstitisset.
</p>

<p>
Dig. 44.3.6pr.
</p>

<p>
Africanus  9 quaest.
</p>

<p>
Si duobus eandem rem separatim vendiderim, ea possessio, quae utramque venditionem praecesserit, soli priori emptori, cui et tradita sit, proficit. denique et si, quam rem tibi vendiderim, rursus a te emam et titio vendam, et meam omnem et tuam possessionem titio accessuram, videlicet quod et tu mihi et ego ei possessionem praestare debeamus.
</p>

<p>
Dig. 44.3.6.1
</p>

<p>
Africanus  9 quaest.
</p>

<p>
Vendidi tibi servum et convenit, ut, nisi certa die pecunia soluta esset, inemptus esset: quod cum evenerit, quaesitum est, quid de accessione tui temporis putares. respondit id quod servetur, cum redhibitio sit facta: hunc enim perinde haberi ac si retrorsus homo mihi venisset, ut scilicet, si venditor possessionem postea nactus sit, et hoc ipsum tempus et quod venditionem praecesserit et amplius accessio haec ei detur cum eo, quod apud eum fuit, a quo homo redhibitus sit.
</p>

<p>
Dig. 44.3.7
</p>

<p>
Marcianus  3 inst.
</p>

<p>
Si quisquam in fluminis publici deverticulo solus pluribus annis piscatus sit, alterum eodem iure uti prohibet.
</p>

<p>
Dig. 44.3.8
</p>

<p>
Ulpianus  1 reg.
</p>

<p>
In accessione temporis et id tempus, quo in fuga sit servus, domino eius procedere verum est.
</p>

<p>
Dig. 44.3.9
</p>

<p>
Marcianus  5 reg.
</p>

<p>
Rescriptis quibusdam divi magni antonini cavetur, ut in rebus mobilibus locus sit praescriptioni diutinae possessionis.
</p>

<p>
Dig. 44.3.10pr.
</p>

<p>
Papinianus  13 resp.
</p>

<p>
Intra quattuor annos vacantium bonorum delator facta denuntiatione destitit: post quattuor annos secundo delatori venienti prior nuntiatio, quo minus praescriptione temporis summoveatur, non proderit, nisi prioris praevaricatio detegetur: quo declarato praescriptio, sed et negotii quaestio peremetur.
</p>

<p>
Dig. 44.3.10.1
</p>

<p>
Papinianus  13 resp.
</p>

<p>
Quadriennii tempus, quod bonis vacantibus nuntiandis praescriptum est, non ex opinione hominum, sed de substantia vacantium bonorum dinumeratur. quattuor autem anni post irritum testamentum factum et intestati possessionem ab omnibus repudiatam, qui gradatim petere potuerunt, vel temporis finem, quod singulis praestitutum est, computabuntur.
</p>

<p>
Dig. 44.3.11
</p>

<p>
Papinianus  2 def.
</p>

<p>
Cum heres in ius omne defuncti succedit, ignoratione sua defuncti vitia non excludit, veluti cum sciens alienum illum illo vel precario possedit: quamvis enim precarium heredem ignorantem non teneat nec interdicto recte conveniatur, tamen usucapere non poterit, quod defunctus non potuit. idem iuris est, cum de longa possessione quaeritur: neque enim recte defendetur, cum exordium ei bonae fidei ratio non tueatur.
</p>

<p>
Dig. 44.3.12
</p>

<p>
Paulus  16 resp.
</p>

<p>
Creditor, qui praescriptione longae possessionis a possessore pignoris summoveri possit, pignus distraxit: quaero, an possessori salva sit exceptio adversus emptorem. paulus respondit etiam adversus emptorem eandem exceptionem competere.
</p>

<p>
Dig. 44.3.13pr.
</p>

<p>
Hermogenianus  6 iuris epit.
</p>

<p>
In omnibus fisci quaestionibus exceptis causis, in quibus minora tempora servari specialiter constitutum est, viginti annorum praescriptio custoditur.
</p>

<p>
Dig. 44.3.13.1
</p>

<p>
Hermogenianus  6 iuris epit.
</p>

<p>
Rei publicae rationes subscriptae et expunctae adversus eum quidem, qui administravit, ultra viginti, adversus heredem vero ultra decem annos retractari non possunt.
</p>

<p>
Dig. 44.3.14pr.
</p>

<p>
Scaevola  l.S. quaest. publ. tract.
</p>

<p>
De accessionibus possessionum nihil in perpetuum neque generaliter definire possumus: consistunt enim in sola aequitate.
</p>

<p>
Dig. 44.3.14.1
</p>

<p>
Scaevola  l.S. quaest. publ. tract.
</p>

<p>
Plane tribuuntur his, qui in locum aliorum succedunt sive ex contractu sive voluntate: heredibus enim et his, qui successorum loco habentur, datur accessio testatoris.
</p>

<p>
Dig. 44.3.14.2
</p>

<p>
Scaevola  l.S. quaest. publ. tract.
</p>

<p>
Itaque si mihi vendideris servum, utar accessione tua.
</p>

<p>
Dig. 44.3.14.3
</p>

<p>
Scaevola  l.S. quaest. publ. tract.
</p>

<p>
Et si mihi pignori dederis et ego eandem rem alii pigneravi, meus creditor utetur accessione tui temporis tam adversus extraneum quam adversus te ipsum, quamdiu pecuniam mihi non exsolveris: nam qui me potior est, cum ego te superaturus sim, multo magis adversus te optinere debet. sed si pecuniam mihi solveris, hoc casu accessione tua non utetur.
</p>

<p>
Dig. 44.3.14.4
</p>

<p>
Scaevola  l.S. quaest. publ. tract.
</p>

<p>
Item si absente te is, qui negotia tua videbatur administrare, servum mihi vendiderit tuque reversus ratum habueris, omnimodo accessione utar.
</p>

<p>
Dig. 44.3.14.5
</p>

<p>
Scaevola  l.S. quaest. publ. tract.
</p>

<p>
Item si mihi pignori dederis et convenerit, nisi pecuniam solvisses, licere ex pacto pignus vendere idque vendiderim, emptori accessio tui temporis dari debebit, licet invito te pignora distracta sint: iam enim illo in tempore, quo contrahebas, videri concessisse venditioni, si pecuniam non intulisses.
</p>

<p>
Dig. 44.3.15pr.
</p>

<p>
Venonius  5 interd.
</p>

<p>
In usucapione ita servatur, ut, etiamsi minimo momento novissimi diei possessa sit res, nihilo minus repleatur usucapio, nec totus dies exigitur ad explendum constitutum tempus.
</p>

<p>
Dig. 44.3.15.1
</p>

<p>
Venonius  5 interd.
</p>

<p>
Accessio possessionis fit non solum temporis, quod apud eum fuit, unde is emit, sed et qui ei vendidit, unde tu emisti. sed si medius aliquis ex auctoribus non possederit, praecedentium auctorum possessio non proderit, quia coniuncta non est, sicut nec ei, qui non possidet, auctoris possessio accedere potest.
</p>

<p>
Dig. 44.3.15.2
</p>

<p>
Venonius  5 interd.
</p>

<p>
Item adiciendum est, unde emisti, aut unde is emit, cui tu emendum mandaveras, et quod apud eum, qui vendendum mandavit. quod si is quoque, cui mandatum erat, alii vendendum mandaverit, non aliter huius, qui postea mandaverat, dandam accessionem labeo ait, quam si id ipsum dominus ei permiserit.
</p>

<p>
Dig. 44.3.15.3
</p>

<p>
Venonius  5 interd.
</p>

<p>
Sed et si a filio vel servo rem emero, accessio temporis et quo apud patrem aut dominum fuit ita danda est mihi, si aut voluntate patris dominive aut cum administrationem peculii haberet vendidit.
</p>

<p>
Dig. 44.3.15.4
</p>

<p>
Venonius  5 interd.
</p>

<p>
Item danda est accessio cum eo, quod apud pupillum fuit, a cuius tutore, cum is tutelam eius administraret, emisti. idemque in eo, qui a curatore pupilli furiosive emerit, servandum est: et si ventris nomine aut eius, quae rei servandae causa in possessione esset dotis suae nomine, deminutio facta sit: nam id quoque temporis accedit.
</p>

<p>
Dig. 44.3.15.5
</p>

<p>
Venonius  5 interd.
</p>

<p>
Hae autem accessiones non tam late accipiendae sunt quam verba earum patent, ut etiam, si post venditionem traditionemque rei traditae apud venditorem res fuerit, proficiat id tempus emptori, sed illud solum quod ante fuit, licet venditionis tempore eam rem venditor non habuerat.
</p>

<p>
Dig. 44.3.15.6
</p>

<p>
Venonius  5 interd.
</p>

<p>
Ei, cui heres rem hereditariam vendidit, et heredis tempus et defuncti debet accedere.
</p>

<p>
Dig. 44.3.16
</p>

<p>
Paulus  3 ad sab.
</p>

<p>
Accessio sine nostro tempore nobis prodesse non potest.
</p>

<p class=shortborder></p>

<p>
<b>
Dig. 44.4.0. De doli mali et metus exceptione.
</b>
</p>

<p>
Dig. 44.4.1pr.
</p>

<p>
Paulus  71 ad ed.
</p>

<p>
Quo lucidius intellegi possit haec exceptio, prius de causa videamus, quare proposita sit, deinde, quemadmodum dolo fiat, per quae intellegemus, quando obstet exceptio: deinde adversus quas personas locum habeat. novissime inspiciemus, intra quae tempora competit exceptio.
</p>

<p>
Dig. 44.4.1.1
</p>

<p>
Paulus  71 ad ed.
</p>

<p>
Ideo autem hanc exceptionem praetor proposuit, ne cui dolus suus per occasionem iuris civilis contra naturalem aequitatem prosit.
</p>

<p>
Dig. 44.4.1.2
</p>

<p>
Paulus  71 ad ed.
</p>

<p>
Sed an dolo quid factum sit, ex facto intellegitur.
</p>

<p>
Dig. 44.4.1.3
</p>

<p>
Paulus  71 ad ed.
</p>

<p>
Et quidem dolo fit tam in contractibus quam in testamentis quam in legibus.
</p>

<p>
Dig. 44.4.2pr.
</p>

<p>
Ulpianus  76 ad ed.
</p>

<p>
Palam est autem hanc exceptionem ex eadem causa propositam, ex qua causa proposita est de dolo malo actio.
</p>

<p>
Dig. 44.4.2.1
</p>

<p>
Ulpianus  76 ad ed.
</p>

<p>
Sequitur, ut videamus, in quibus causis locum habeat exceptio et quibus personis obiciatur. et quidem illud adnotandum est, quod specialiter exprimendum est, de cuius dolo quis queratur, non in rem " si in ea re nihil dolo malo factum est", sed sic " si in ea re nihil dolo malo actoris factum est". docere igitur debet is, qui obicit exceptionem, dolo malo actoris factum, nec sufficiet ei ostendere in re esse dolum: aut si alterius dicat dolo factum, eorum personas specialiter debebit enumerare, dummodo hae sint, quarum dolus noceat.
</p>

<p>
Dig. 44.4.2.2
</p>

<p>
Ulpianus  76 ad ed.
</p>

<p>
Plane ex persona eius, qui exceptionem obicit, in rem opponitur exceptio: neque enim quaeritur, adversus quem commissus sit dolus, sed an in ea re dolo malo factum sit a parte actoris.
</p>

<p>
Dig. 44.4.2.3
</p>

<p>
Ulpianus  76 ad ed.
</p>

<p>
Circa primam speciem, quibus ex causis exceptio haec locum habeat, haec sunt, quae tractari possunt. si quis sine causa ab aliquo fuerit stipulatus, deinde ex ea stipulatione experiatur, exceptio utique doli mali ei nocebit: licet enim eo tempore, quo stipulabatur, nihil dolo malo admiserit, tamen dicendum est eum, cum litem contestatur, dolo facere, qui perseveret ex ea stipulatione petere: et si cum interponeretur, iustam causam habuit, tamen nunc nullam idoneam causam habere videtur. proinde et si crediturus pecuniam stipulatus est nec credidit et si certa fuit causa stipulationis, quae tamen aut non est secuta aut finita est, dicendum erit nocere exceptionem.
</p>

<p>
Dig. 44.4.2.4
</p>

<p>
Ulpianus  76 ad ed.
</p>

<p>
Item quaeritur, si quis pure stipulatus sit certam quantitatem, quia hoc actum sit, sed post stipulationem interpositam pactus sit, ne interim pecunia usque ad certum diem petatur, an noceat exceptio doli. et quidem et de pacto convento excipi posse nequaquam ambigendum est: sed et si hac quis exceptione uti velit, nihilo minus poterit: dolo enim facere eum, qui contra pactum petat, negari non potest.
</p>

<p>
Dig. 44.4.2.5
</p>

<p>
Ulpianus  76 ad ed.
</p>

<p>
Et generaliter sciendum est ex omnibus in factum exceptionibus doli oriri exceptionem, quia dolo facit, quicumque id, quod quaqua exceptione elidi potest, petit: nam et si inter initia nihil dolo malo facit, attamen nunc petendo facit dolose, nisi si talis sit ignorantia in eo, ut dolo careat.
</p>

<p>
Dig. 44.4.2.6
</p>

<p>
Ulpianus  76 ad ed.
</p>

<p>
Non male dictum est, si creditor usuras in futurum acceperit, deinde pecuniam nihilo minus petat, antequam id tempus praetereat, cuius temporis usuras accepit, an doli exceptione repellatur. et potest dici dolo eum facere: accipiendo enim usuras distulisse videtur petitionem in id tempus, quod est post diem usurarum praestitarum, et tacite convenisse interim se non petiturum.
</p>

<p>
Dig. 44.4.2.7
</p>

<p>
Ulpianus  76 ad ed.
</p>

<p>
Item quaeritur: si statuliberum mercatus quis fuerit iussum decem dare, cum hoc ignoraret, et duplam stipulatus fuerit, deinde decem acceperit evicto eo in libertatem agere ex duplae stipulatione potest, sed nisi decem, quae implendae condicionis causa acceperit, deduxerit, exceptione summovendus erit: et haec ita iulianus quoque scripsit. si tamen ex re emptoris vel ex peculio, quod ad emptorem pertinebat, pecuniam dederit statuliber, potest dici exceptionem non nocere, quia dolo non faceret.
</p>

<p>
Dig. 44.4.3
</p>

<p>
Paulus  71 ad ed.
</p>

<p>
Item si ob id, quod, antequam dominium ad me transferatur, venditori dederit decem, agam ex empto, ut decem recipiam, ita puto competere mihi actionem, si paratus sim ex duplae stipulatione eum liberare.
</p>

<p>
Dig. 44.4.4pr.
</p>

<p>
Ulpianus  76 ad ed.
</p>

<p>
Apud celsum quaeritur, si, cum titio mandassent creditores hereditarii, ut adiret hereditatem, unus non mandasset decipiendi eius causa, mandaturus alioquin, si non foret hic aditurus, deinde agat, an exceptione repellatur: et ait celsus doli eum exceptione repellendum.
</p>

<p>
Dig. 44.4.4.1
</p>

<p>
Ulpianus  76 ad ed.
</p>

<p>
Iulianus scripsit, si quis, cum aeger esset, centum aureos uxoris suae consobrino spopondisset, volens scilicet eam pecuniam ad mulierem pervenire, deinde convaluerit, an exceptione uti possit, si conveniatur. et refert labeoni placuisse doli mali uti eum posse.
</p>

<p>
Dig. 44.4.4.2
</p>

<p>
Ulpianus  76 ad ed.
</p>

<p>
Si in arbitrum compromiserimus, deinde cum non stetissem ob adversam valitudinem, poena commissa est, an uti possim doli exceptione? et ait pomponius prodesse mihi doli exceptionem.
</p>

<p>
Dig. 44.4.4.3
</p>

<p>
Ulpianus  76 ad ed.
</p>

<p>
Item quaeritur, si cum eo, a quo tibi sexaginta deberentur, compromiseris, deinde per imprudentiam poenam centum stipulatus fueris. labeo putat convenire officio arbitri iubere tantum tibi dari, quantum re vera debeatur, et, si non fiat, non vetare, ne quid amplius petatur: sed etiamsi id omissum fuerit, peti posse quod debetur labeo dicit, et si forte poena petatur, doli mali exceptionem profuturam.
</p>

<p>
Dig. 44.4.4.4
</p>

<p>
Ulpianus  76 ad ed.
</p>

<p>
Si quis pupillo solverit sine tutoris auctoritate id quod debuit exque ea solutione locupletior factus sit pupillus, rectissime dicitur exceptionem petentibus nocere: nam et si mutuam acceperit pecuniam vel ex quo alio contractu locupletior factus sit, dandam esse exceptionem. idemque et in ceteris erit dicendum, quibus non recte solvitur: nam si facti sint locupletiores, exceptio locum habebit.
</p>

<p>
Dig. 44.4.4.5
</p>

<p>
Ulpianus  76 ad ed.
</p>

<p>
Item labeo scribit, si quis fugitivum esse sciens emerit servum et si stipulatus fuerit fugitivum non esse, deinde agat ex stipulatu, non esse eum exceptione repellendum, quoniam hoc convenit ( quamvis ex empto actionem non haberet): sed, si non convenisset, exceptione repelletur.
</p>

<p>
Dig. 44.4.4.6
</p>

<p>
Ulpianus  76 ad ed.
</p>

<p>
Quod si is, cui pecunia debeatur, cum debitore decidit et nomen eius vendidit seio, cui debitor mandaverat, ut nomen emeret, deque ea re emptor stipulatus est, deinde creditor eam pecuniam retinet, quam per iudicem abstulit, an emptor ex stipulatu possit experiri? et ofilius putat, si venditor nominis paratus non sit reddere, quantum ab emptore acceperit, non nocituram exceptionem doli mali: et puto sententiam ofilii veram.
</p>

<p>
Dig. 44.4.4.7
</p>

<p>
Ulpianus  76 ad ed.
</p>

<p>
Labeo ait, si de homine petitio secundum actorem fuerit iudicatum et iussu iudicis satisdatum sit hominem intra certum diem tradi, et, si traditus non fuisset, poenam stipulatus sit, petitorem, qui et hominem vindicat et poenam petit, exceptione esse repellendum: iniquum enim esse et hominem possidere et poenam exigere.
</p>

<p>
Dig. 44.4.4.8
</p>

<p>
Ulpianus  76 ad ed.
</p>

<p>
Item quaeritur, si uniones tibi pignori dedero et convenerit, ut soluta pecunia redderentur, et hi uniones culpa tua perierint et pecuniam petas. exstat nervae et atilicini sententia dicentium ita esse excipiendum: " si inter me et te non convenit, ut soluta pecunia uniones mihi reddantur": sed est verius exceptionem doli mali nocere debere.
</p>

<p>
Dig. 44.4.4.9
</p>

<p>
Ulpianus  76 ad ed.
</p>

<p>
Si minor mihi infantem donaverit, deinde eum vindicet, exceptione doli mali repellendus est, nisi alimenta reddat et si quis alius sumptus probabilis in eum factus sit.
</p>

<p>
Dig. 44.4.4.10
</p>

<p>
Ulpianus  76 ad ed.
</p>

<p>
Praeterea sciendum est, si quis quid ex testamento contra voluntatem petat, exceptione eum doli mali repelli solere: et ideo heres, qui non habet voluntatem, per exceptionem doli repellitur.
</p>

<p>
Dig. 44.4.4.11
</p>

<p>
Ulpianus  76 ad ed.
</p>

<p>
Si quis ex uncia heres sit scriptus, ex qua ducenta consequi potuit, deinde propter hoc legatum, in quo centum erant, praetulit, ne molestiis hereditariis implicaretur: an, si legatum petat, exceptione doli mali summoveatur? et ait iulianus non esse eum summovendum. quod si a substituto pretium accepit vel quod pretii loco haberi posset, ne adeat hereditatem, petens legatum dolo, inquit, facere intellegetur ac per hoc doli exceptione repelletur.
</p>

<p>
Dig. 44.4.4.12
</p>

<p>
Ulpianus  76 ad ed.
</p>

<p>
Quaesitum est, si, cum fundi usum fructum haberem, eum fundum volente me vendideris, an vindicanti mihi usum fructum exceptio sit obicienda. et hoc iure utimur, ut exceptio doli noceat.
</p>

<p>
Dig. 44.4.4.13
</p>

<p>
Ulpianus  76 ad ed.
</p>

<p>
Marcellus ait adversus doli exceptionem non dari replicationem doli. labeo quoque in eadem opinione est: ait enim iniquum esse communem malitiam petitori quidem praemio esse, ei vero, cum quo ageretur, poenae esse, cum longe aequum sit ex eo, quod perfide gestum est, actorem nihil consequi.
</p>

<p>
Dig. 44.4.4.14
</p>

<p>
Ulpianus  76 ad ed.
</p>

<p>
Contra senatus consulti quoque macedoniani exceptionem de dolo dandam replicationem ambigendum non esse eamque nocere debere etiam constitutionibus et sententiis auctorum cavetur.
</p>

<p>
Dig. 44.4.4.15
</p>

<p>
Ulpianus  76 ad ed.
</p>

<p>
Labeo et si ex stipulatu actio competat propter doli clausulam, tamen nocere doli exceptionem ait, si adversus ea inquit, factum erit: posse enim petitorem, antequam stipulatio committatur, nihil dolo malo fecisse et tunc facere cum petat: propter quod exceptionem esse necessariam.
</p>

<p>
Dig. 44.4.4.16
</p>

<p>
Ulpianus  76 ad ed.
</p>

<p>
Adversus parentes patronosque neque doli exceptio neque alia quidem, quae patroni parentisve opinionem apud bonos mores suggillet, competere potest: in factum tamen erit excipiendum, ut, si forte pecunia non numerata dicatur, obiciatur exceptio pecuniae non numeratae. nihil autem interest, utrum patronus ex suo contractu an vero ex alieno conveniatur: semper enim reverentia ei exhibenda est tam vivo quam defuncto. si autem cum herede liberti patronus agat, puto excipere debere de dolo patroni heredem liberti. libertum autem de dolo patroni, etsi ab herede eius conveniatur, minime exceptionem obiecturum: namque convenit tam vivo quam mortuo patrono a liberto honorem exhiberi. in stipulatione plane doli clausula non erit detrahenda, quia ex doli clausula non de dolo actio intenditur, sed ex stipulatu.
</p>

<p>
Dig. 44.4.4.17
</p>

<p>
Ulpianus  76 ad ed.
</p>

<p>
In hac exceptione et de dolo servi vel alterius personae iuri nostro subiectae excipere possumus et de eorum dolo, quibus adquiritur. sed de servorum et filiorum dolo, si quidem ex peculiari eorum negotio actio intendatur, in infinitum exceptio obicienda est: si autem non ex peculiari causa, tum de eo dumtaxat excipi oportet, qui admissus sit in ipso negotio quod geritur, non etiam si postea aliquis dolus intervenisset: neque enim esse aequum servi dolum amplius domino nocere, quam in quo opera eius esset usus.
</p>

<p>
Dig. 44.4.4.18
</p>

<p>
Ulpianus  76 ad ed.
</p>

<p>
Quaesitum est, an de procuratoris dolo, qui ad agendum tantum datus est, excipi possit. et puto recte defendi, si quidem in rem suam procurator datus sit, etiam de praeterito eius dolo, hoc est si ante acceptum iudicium dolo quid fecerit, esse excipiendum, si vero non in rem suam, dolum praesentem in exceptionem conferendum. si autem is procurator sit, cui omnium rerum administratio concessa est, tunc de omni dolo eius excipi posse neratius scribit.
</p>

<p>
Dig. 44.4.4.19
</p>

<p>
Ulpianus  76 ad ed.
</p>

<p>
Mandavi titio, ut a te stipularetur, deinde titius seio, et stipulatus a te seius est et iudicium edidit: ait labeo excipiendum esse tam de meo quam et seii dolo.
</p>

<p>
Dig. 44.4.4.20
</p>

<p>
Ulpianus  76 ad ed.
</p>

<p>
Item quaeritur, si debitor meus te circumveniebat teque mihi reum dederit egoque abs te stipulatus fuero, deinde petam, an doli mali exceptio obstet. et magis est, ut non tibi permittatur de dolo debitoris mei adversus me excipere, cum non ego te circumvenerim: adversus ipsum autem debitorem meum poteris experiri.
</p>

<p>
Dig. 44.4.4.21
</p>

<p>
Ulpianus  76 ad ed.
</p>

<p>
Sed et si mulier post admissum dolum debitorem suum marito in dotem delegaverit, idem probandum erit de dolo mulieris non esse permittendum excipere, ne indotata fiat.
</p>

<p>
Dig. 44.4.4.22
</p>

<p>
Ulpianus  76 ad ed.
</p>

<p>
Apud iulianum quaesitum est, si heres soceri, a quo dos peteretur, exciperet de dolo mariti et mulieris, cui pecunia quaereretur, an obstatura esset exceptio ex persona mulieris. et ait iulianus, si maritus ex promissione dotis ab herede soceri petat et heres excipiat de dolo filiae, cui ea pecunia adquireretur, exceptionem obstare: dos enim, quam maritus ab herede soceri petit, intellegitur, inquit, filiae adquiri, cum per hoc dotem sit habitura. illud non explicat iulianus, an et de dolo mariti excipi possit: puto autem eum hoc sentire, ut etiam de dolo mariti noceat exceptio, licet videatur nulla dos filiae, ut ait, quaeri.
</p>

<p>
Dig. 44.4.4.23
</p>

<p>
Ulpianus  76 ad ed.
</p>

<p>
Illa etiam quaestio ventilata est apud plerosque, an de dolo tutoris exceptio pupillo experienti nocere debeat. et ego puto utilius, etsi per eas personas pupillis favetur, tamen dicendum esse, sive quis emerit a tutore rem pupilli sive contractum sit cum eo in rem pupilli, sive dolo quid tutor fecerit et ex eo pupillus locupletior factus est, pupillo nocere debere, nec illud esse distinguendum, cautum sit ei an non, solvendo sit an non tutor, dummodo rem administret: unde enim divinat is, qui cum tutore contrahit? plane si mihi proponas collusisse aliquem cum tutore, factum suum ei nocebit.
</p>

<p>
Dig. 44.4.4.24
</p>

<p>
Ulpianus  76 ad ed.
</p>

<p>
Si quis non tutor, sed pro tutore negotia gerat, an dolus ipsius noceat pupillo, videamus. et putem non nocere: nam si is, qui pro tutore negotia gerebat, rem vendiderit et usucapta sit, exceptionem non nocere pupillo rem suam persequenti, etiamsi ei cautum sit, quia huic rerum pupilli administratio concessa non fuit.
</p>

<p>
Dig. 44.4.4.24a
</p>

<p>
Ulpianus  76 ad ed.
</p>

<p>
Secundum haec magis opinor de dolo tutoris exceptionem pupillo esse obiciendam.
</p>

<p>
Dig. 44.4.4.25
</p>

<p>
Ulpianus  76 ad ed.
</p>

<p>
Quae in tutore diximus, eadem in curatore quoque furiosi dicenda erunt, sed et ^ ^ in prodigi vel minoris viginti quinque annis.
</p>

<p>
Dig. 44.4.4.26
</p>

<p>
Ulpianus  76 ad ed.
</p>

<p>
De dolo autem ipsius minoris viginti quinque annis exceptio utique locum habebit: nam et de pupilli dolo interdum esse excipiendum nequaquam ambigendum, est ex ea aetate, quae dolo non careat. denique iulianus quoque saepissime scripsit doli pupillos, qui prope pubertatem sunt, capaces esse. quid enim, si debitor ex delegatu pupilli pecuniam creditori eius solvit? fingendus est, inquit, pubes esse, ne propter malitiae ignorantiam bis eandem pecuniam consequatur. idem servandum in furioso ait, si, cum existimaretur compos mentis esse, iusserit debitorem creditori solvere, vel si quod exegit, domi habeat.
</p>

<p>
Dig. 44.4.4.27
</p>

<p>
Ulpianus  76 ad ed.
</p>

<p>
De auctoris dolo exceptio emptori non obicitur. si autem accessione auctoris utitur, aequissimum visum est ei, qui ex persona auctoris utitur accessione, pati dolum auctoris: et peraeque traditur rei quidem cohaerentem exceptionem etiam emptori nocere, eam autem, quae ex delicto personae oriatur, nocere non oportere.
</p>

<p>
Dig. 44.4.4.28
</p>

<p>
Ulpianus  76 ad ed.
</p>

<p>
Si, cum legitima hereditas gaii seii ad te perveniret et ego essem heres institutus, persuaseris mihi per dolum malum, ne adeam hereditatem, et posteaquam ego repudiavi hereditatem, tu eam sempronio cesseris pretio accepto isque a me petat hereditatem: exceptionem doli mali eius, qui ei cessit, non potest pati.
</p>

<p>
Dig. 44.4.4.29
</p>

<p>
Ulpianus  76 ad ed.
</p>

<p>
Si quis autem ex causa legati vindicet aut is, cui ex causa donationis res praestita est, vindicet, an de dolo exceptionem patiatur ex causa eius, in cuius locum successerit? et magis putat pomponius summovendum: et ego puto exceptione eos esse repellendos, cum lucrativam causam sint nancti: aliud est enim emere, aliud ex his causis succedere.
</p>

<p>
Dig. 44.4.4.30
</p>

<p>
Ulpianus  76 ad ed.
</p>

<p>
Idem tractat pomponius et in eum, qui pigneri accepit, si serviana vel hypothecaria actione experiatur: nam et hunc putat pomponius summovendum, quia res ad eum qui dolo fecit reversura est.
</p>

<p>
Dig. 44.4.4.31
</p>

<p>
Ulpianus  76 ad ed.
</p>

<p>
Auctoris autem dolus, sicut diximus, emptori non obicitur. sed hoc in emptore solo servabimus: item in eo, qui permutaverit vel in solutum accepit: item in similibus, qui vicem emptorum continent. ceterum si noxae deditus quis sit, pomponius putat passurum exceptionem, quam ille pateretur, qui noxae dedit. proinde ex quacumque alia causa, quae prope lucrativam habet adquisitionem, quaesisse quis videatur, patietur exceptionem doli ex persona eius, in cuius locum successit: sufficit enim, si is, qui pretium dedit vel vice pretii, cum sit bona fide emptor, ut non patiatur doli exceptionem ex persona auctoris, utique si ipse dolo caret. ceterum si ipse dolo non careat, pervenietur ad doli exceptionem et patietur de dolo suo exceptionem.
</p>

<p>
Dig. 44.4.4.32
</p>

<p>
Ulpianus  76 ad ed.
</p>

<p>
Si a titio fundum emeris qui sempronii erat isque tibi traditus fuerit pretio soluto, deinde titius sempronio heres extiterit et eundem fundum maevio vendiderit et tradiderit: iulianus ait aequius esse praetorem te tueri, quia et, si ipse titius fundum a te peteret, exceptione in factum comparata vel doli mali summoveretur et, si ipse eum possideret et publiciana peteres, adversus excipientem " si non suus esset" replicatione utereris, ac per hoc intellegeretur eum fundum rursum vendidisse, quem in bonis non haberet.
</p>

<p>
Dig. 44.4.4.33
</p>

<p>
Ulpianus  76 ad ed.
</p>

<p>
Metus causa exceptionem cassius non proposuerat contentus doli exceptione, quae est generalis: sed utilius visum est etiam de metu opponere exceptionem. etenim distat aliquid doli exceptione, quod exceptio doli personam complectitur eius, qui dolo fecit: enimvero metus causa exceptio in rem scripta est " si in ea re nihil metus causa factum est", ut non inspiciamus, an is qui agit metus causa fecit aliquid, sed an omnino metus causa factum est in hac re a quocumque, non tantum ab eo qui agit. et quamvis de dolo auctoris exceptio non obiciatur, verumtamen hoc iure utimur, ut de metu non tantum ab auctore, verum a quocumque adhibito exceptio obici possit.
</p>

<p>
Dig. 44.4.4.34
</p>

<p>
Ulpianus  76 ad ed.
</p>

<p>
Illud sciendum est hanc exceptionem de metu eum obicere debere, qui metum non a parente passus est, in cuius fuit potestate: ceterum parenti licere deteriorem condicionem liberorum in rebus peculiariis facere. sed si se abstinuerit hereditate paterna, succurrendum ei erit, ut alioquin succurritur.
</p>

<p>
Dig. 44.4.5pr.
</p>

<p>
Paulus  71 ad ed.
</p>

<p>
Pure mihi debes decem: ea tibi sub condicione legavi. interim heres si petat, doli exceptione non est summovendus, cum possit etiam deficere condicio: itaque legatorum stipulationem interponere debebit. sed si non caveat heres, doli exceptione summovebitur: expedit enim legatario retinere summam, quam mitti in possessionem rerum hereditariarum.
</p>

<p>
Dig. 44.4.5.1
</p>

<p>
Paulus  71 ad ed.
</p>

<p>
Si cui legata sit via et is lege falcidia locum habente totam eam vindicet non oblata aestimatione quartae partis, summoveri eum doli exceptione Marcellus ait, quoniam suo commodo heres consulit.
</p>

<p>
Dig. 44.4.5.2
</p>

<p>
Paulus  71 ad ed.
</p>

<p>
Si donavi alicui rem nec tradidero, et ille cui donavi non tradita possessione in eo loco aedificaverit me sciente, et cum aedificaverit, nanctus sim ego possessionem, et petat a me rem donatam, et ego excipiam, quod supra legitimum modum facta est: an de dolo replicandum est? dolo enim feci, qui passus sum eum aedificare et non reddo impensas.
</p>

<p>
Dig. 44.4.5.3
</p>

<p>
Paulus  71 ad ed.
</p>

<p>
Actoris, qui exigendis pecuniis praepositus est, etiam posterior dolus domino nocet.
</p>

<p>
Dig. 44.4.5.4
</p>

<p>
Paulus  71 ad ed.
</p>

<p>
Si servus veniit ab eo, cui hoc dominus permisit, et redhibitus sit domino: agenti venditori de pretio exceptio opponitur redhibitionis, licet iam is qui vendidit domino pretium solverit ( etiam mercis non traditae exceptione summovetur et qui pecuniam domino iam solvit) et ideo is qui vendidit agit adversus dominum. eandem causam esse pedius ait eius, qui negotium nostrum gerens vendidit.
</p>

<p>
Dig. 44.4.5.5
</p>

<p>
Paulus  71 ad ed.
</p>

<p>
Si eum, qui volebat mihi donare supra legitimum modum, delegavero creditori meo, non poterit adversus petentem uti exceptione, quoniam creditor suum petit. in eadem causa est maritus: nec hic enim debet exceptione summoveri, qui suo nomine agit. numquid ergo nec de dolo mulieris excipiendum sit adversus maritum, qui dotem petit, non ducturus uxorem, nisi dotem accepisset ^ accepissit^? nisi iam divertit. itaque condictione tenetur debitor qui delegavit vel mulier, ut vel liberet debitorem vel, si solvit, ut pecunia ei reddatur.
</p>

<p>
Dig. 44.4.5.6
</p>

<p>
Paulus  71 ad ed.
</p>

<p>
Non sicut de dolo actio certo tempore finitur, ita etiam exceptio eodem tempore danda est: nam haec perpetuo competit, cum actor quidem in sua potestate habeat, quando utatur suo iure, is autem cum quo agitur non habeat potestatem, quando conveniatur.
</p>

<p>
Dig. 44.4.6
</p>

<p>
Gaius  30 ad ed. provinc.
</p>

<p>
Si opera creditoris acciderit, ut debitor pecuniam, quam soluturus erat, perderet, exceptione doli mali creditor removebitur. idem est et si creditori eius numeratam pecuniam ratam creditor non habeat.
</p>

<p>
Dig. 44.4.7pr.
</p>

<p>
Ulpianus  76 ad ed.
</p>

<p>
Iulianus ait: si pecuniam, quam me tibi debere existimabam, iussu tuo spoponderim ei cui donare volebas, exceptione doli mali potero me tueri et praeterea condictio mihi adversus stipulatorem competit, ut me liberet.
</p>

<p>
Dig. 44.4.7.1
</p>

<p>
Ulpianus  76 ad ed.
</p>

<p>
Idem iulianus ait, si ei, quem creditorem tuum putabas, iussu tuo pecuniam, quam me tibi debere existimabam, promisero, petentem doli mali exceptione summoveri debere, et amplius agendo cum stipulatore consequar, ut mihi acceptam faciat stipulationem. et habet haec sententia iuliani humanitatem, ut etiam adversus hunc utar exceptione et condictione, cui sum obligatus.
</p>

<p>
Dig. 44.4.8pr.
</p>

<p>
Paulus  6 ad plaut.
</p>

<p>
Dolo facit, qui petit quod redditurus est.
</p>

<p>
Dig. 44.4.8.1
</p>

<p>
Paulus  6 ad plaut.
</p>

<p>
Sic, si heres damnatus sit non petere a debitore, potest uti exceptione doli mali debitor et agere ex testamento.
</p>

<p>
Dig. 44.4.9
</p>

<p>
Paulus  32 ad ed.
</p>

<p>
Si procurator rei pecunia accepta damnari se passus sit et cum domino iudicati agatur, tuebitur se doli mali exceptione. nec hoc, quod acceperit procurator, auferri ab eo potest: nam turpiter accepta pecunia iustius penes eum est qui deceptus sit quam qui decepit.
</p>

<p>
Dig. 44.4.10
</p>

<p>
Marcianus  3 reg.
</p>

<p>
Cum vir aut uxor in area sibi donata aliquid aedificasset, plerisque placet doli mali exceptione posita rem servari posse.
</p>

<p>
Dig. 44.4.11pr.
</p>

<p>
Nerva  4 membr.
</p>

<p>
Si procurator agit, de dolo eius excipi non debet, quia aliena lis est isque rei extraneus, neque alienus dolus nocere alteri debet. si post litem contestatam dolo quid fecerit, an exceptio eo nomine in iudicium obicienda sit, dubitari potest, quia litis contestatione res procuratoris fit eamque suo iam quodammodo nomine exequitur. et placet de procuratoris dolo excipiendum esse. idem de tutore, qui pupilli nomine aget, dicendum est.
</p>

<p>
Dig. 44.4.11.1
</p>

<p>
Nerva  4 membr.
</p>

<p>
In universum autem haec in ea re regula sequenda est, ut dolus omnimodo puniatur, etsi non ali cui, sed ipsi, qui eum admisit, damnosus futurus erit.
</p>

<p>
Dig. 44.4.12
</p>

<p>
Papinianus  3 quaest.
</p>

<p>
Qui aequitate defensionis infringere actionem potest, doli exceptione tutus est.
</p>

<p>
Dig. 44.4.13
</p>

<p>
Paulus  14 quaest.
</p>

<p>
Liberis exheredatis, qui nihil ex patris iudicio meruerunt, rupto testamento ius suum conservandum est, nec opponetur doli mali exceptio. quod non solum in persona eorum, sed in heredibus in persona liberorum quoque eorum optinendum est.
</p>

<p>
Dig. 44.4.14
</p>

<p>
Paulus  3 resp.
</p>

<p>
Paulus respondit eum, qui in alieno solo aedificium extruxerit, non alias sumptus consequi posse, quam possideat et ab eo dominus soli rem vindicet, scilicet opposita doli mali exceptione.
</p>

<p>
Dig. 44.4.15
</p>

<p>
Scaevola  5 resp.
</p>

<p>
Fideiussor evictionis nomine condemnatus id praedium, quod evictum est, et omnia praestare paratus est, quae iure empti continentur: quaero, an agentem emptorem exceptione ex causa iudicati doli mali summovere potest. respondit exceptionem quidem opponi posse, iudicem autem aestimaturum, ut pro damnis emptori satisfiat.
</p>

<p>
Dig. 44.4.16
</p>

<p>
Hermogenianus  6 iuris epit.
</p>

<p>
Si debitor a furioso delegatus creditori eius solvat, quem compotem mentis esse existimabat, et ita cum eo agatur: exceptione doli in id, quod in rem furiosi processit, defenditur.
</p>

<p>
Dig. 44.4.17pr.
</p>

<p>
Scaevola  27 Dig. 
</p>

<p>
Pater pro filia dotem promiserat et pactus erat, ut ipse aleret filiam suam eiusque omnes: idem homo rusticanus genero scripsit quasi usuras praeteritas ex dotis promissione: quaesitum est, cum ipse filiam suam exhibuerit et maritus nullam impensam fecerit, an ex chirographo ex stipulatu agenti genero exceptio obstare debeat. respondit, si, ut proponatur, pater, cum exhiberet, per errorem promisisset, locum fore doli mali exceptioni.
</p>

<p>
Dig. 44.4.17.1
</p>

<p>
Scaevola  27 Dig. 
</p>

<p>
Avus nepotibus ex filia legavit singulis centena et adiecit haec verba: " ignoscite, nam potueram vobis amplius relinquere, nisi me fronto pater vester male accepisset, cui dederam mutua quindecim, quae ab eo recipere non potui: postremo hostes, qui mihi fere omnem substantiam abstulerunt". quaesitum est, an, si avi heres ab his nepotibus patris sui heredibus petat quindecim, contra voluntatem defuncti facere videatur et doli mali exceptione summoveatur. respondit exceptionem obstaturam.
</p>

<p>
Dig. 44.4.17.2
</p>

<p>
Scaevola  27 Dig. 
</p>

<p>
Ex quadrante heres scriptus a coherede ex dodrante instituto emit portionem certa quantitate, ex qua aliquam summam in nominibus ex kalendario uti daret, stipulanti spopondit: defuncto venditore hereditatis falsum testamentum septicius accusare coepit et hereditatem ab emptore petit et ne quid ex ea minueret, impetravit: quaesitum est, cognitione falsi pendente an heredes ex stipulatu petentes doli exceptione summoventur. respondit heredes venditoris, si ante eventum cognitionis pergant petere, exceptione doli mali posse summoveri.
</p>

<p>
Dig. 44.4.17.3
</p>

<p>
Scaevola  27 Dig. 
</p>

<p>
Marito et filio communi ex parte dimidia scriptis heredibus filiam suam ex priore matrimonio ita heredem instituit: " maevia filia mea ex sex unciis heres mihi esto, si cum coheredibus tuis parem rationem feceris pro mea portione in diem mortis meae eius actus, qui pendet ex tutela tua, quam titius pater meus, avus tuus administravit". quaesitum est, an, quia sub condicione instituta filia esset, si omitteret hereditatem, uti salvam tutelae actionem haberet, legata sibi a matre data consequi possit. respondit secundum ea quae proponerentur eam, de qua quaereretur, contra voluntatem petere et ideo exceptionem doli obstaturam.
</p>

<p class=shortborder></p>

<p>
<b>
Dig. 44.5.0. Quarum rerum actio non datur.
</b>
</p>

<p>
Dig. 44.5.1pr.
</p>

<p>
Ulpianus  76 ad ed.
</p>

<p>
Iusiurandum vicem rei iudicatae optinet non immerito, cum ipse quis iudicem adversarium suum de causa sua fecerit deferendo ei iusiurandum.
</p>

<p>
Dig. 44.5.1.1
</p>

<p>
Ulpianus  76 ad ed.
</p>

<p>
Si pupillus sine tutoris auctoritate detulerit iusiurandum, dicemus non obstare exceptionem istam, nisi tutore auctore in iudicio delatio facta sit.
</p>

<p>
Dig. 44.5.1.2
</p>

<p>
Ulpianus  76 ad ed.
</p>

<p>
Si petitor fundi iusiurandum detulerit adversario, ut, si auctor eius iurasset suum fundum se tradidisse, ab ea controversia discessurum se, exceptio possessori fundi dabitur.
</p>

<p>
Dig. 44.5.1.3
</p>

<p>
Ulpianus  76 ad ed.
</p>

<p>
Si fideiussor iuravit, si quidem de sua persona tantum iuravit, quasi se non esse obligatum, nihil reo proderit: si vero in rem iuravit, dabitur exceptio reo quoque.
</p>

<p>
Dig. 44.5.1.4
</p>

<p>
Ulpianus  76 ad ed.
</p>

<p>
Si manumisero eum servum, qui negotia mea gesserat in servitute, deinde stipulatus ab eo fuero, quod negotia mea gesserit, quidquid ob eam rem, si tunc liber fuisset, eum mihi dare oporteret, id dari, deinde ex stipulatu agam, non summoveri me exceptione: neque enim oneratum se hoc nomine potest queri libertus, si lucrum abruptum ex re patroni non faciat.
</p>

<p>
Dig. 44.5.1.5
</p>

<p>
Ulpianus  76 ad ed.
</p>

<p>
Quae onerandae libertatis causa stipulatus sum, a liberto exigere non possum. onerandae autem libertatis causa facta bellissime ita definiuntur, quae ita imponuntur, ut, si patronum libertus offenderit, petantur ab eo semperque sit metu exactionis ei subiectus, propter quem metum quodvis sustineat patrono praecipiente.
</p>

<p>
Dig. 44.5.1.6
</p>

<p>
Ulpianus  76 ad ed.
</p>

<p>
In summa si in continenti impositum quid sit liberto, quod  epaiwroumenon oneret eius libertatem, dicendum est exceptioni locum facere. sed si post intervallum, habet quidem dubitationem, quia nemo eum cogebat hoc promittere: sed idem erit probandum et hic, tamen causa cognita, si liquido appareat libertum metu solo vel nimia patrono reverentia ita se subiecisse, ut vel poenali quadam stipulatione se subiceret.
</p>

<p>
Dig. 44.5.1.7
</p>

<p>
Ulpianus  76 ad ed.
</p>

<p>
Si libertatis causa societatem libertus cum patrono coierit et patronus cum liberto pro socio agat, an haec exceptio sit necessaria? et puto ipso iure tutum esse libertum adversus exactionem patroni.
</p>

<p>
Dig. 44.5.1.8
</p>

<p>
Ulpianus  76 ad ed.
</p>

<p>
Exceptionem onerandae libertatis causa, sicut et ceteras fideiussori non esse denegandas sciendum est, nec ei quidem, qui rogatu liberti reus factus est: sed et ipsi liberto, sive procurator ad defendendum a reo datus fuerit sive heres ei exstiterit. cum enim propositum sit praetori in huiusmodi obligationibus reo succurrere, non servaturum propositum suum, nisi fideiussorem quoque et eum, qui rogatu liberti reus factus fuerit, adversus patronum defenderit: etenim parvi refert, protinus libertus patrono cogatur dare an per interpositam fideiussoris vel rei personam.
</p>

<p>
Dig. 44.5.1.9
</p>

<p>
Ulpianus  76 ad ed.
</p>

<p>
Sive autem ipsi patrono sit promissum sive alii voluntate patroni, onerandae libertatis causa videtur factum et ideo haec exceptio locum habebit.
</p>

<p>
Dig. 44.5.1.10
</p>

<p>
Ulpianus  76 ad ed.
</p>

<p>
Quod si patronus libertum suum delegaverit creditori, an adversus creditorem, cui delegatus promisit libertatis causa onerandae, exceptione ista uti possit, videamus. et cassius existimasse urseium refert creditorem quidem minime esse submovendum exceptione, quia suum recepit: verumtamen libertum patrono posse condicere, si non transigendae controversiae gratia id fecit.
</p>

<p>
Dig. 44.5.1.11
</p>

<p>
Ulpianus  76 ad ed.
</p>

<p>
Item si libertus debitorem suum patrono delegaverit, nulla exceptione summovendus est patronus, sed libertus a patrono per condictionem hoc repetet.
</p>

<p>
Dig. 44.5.1.12
</p>

<p>
Ulpianus  76 ad ed.
</p>

<p>
Haec exceptio non tantum ipsi liberto, verum successoribus quoque liberti danda est: et versa vice heredem patroni summovendum, si haec persequatur, sciendum est.
</p>

<p>
Dig. 44.5.2pr.
</p>

<p>
Paulus  71 ad ed.
</p>

<p>
Si filio familias delatum sit iusiurandum et iuraverit patrem suum dare non oportere, danda est patri exceptio.
</p>

<p>
Dig. 44.5.2.1
</p>

<p>
Paulus  71 ad ed.
</p>

<p>
Si in alea rem vendam, ut ludam, et evicta re conveniar, exceptione summovebitur emptor.
</p>

<p>
Dig. 44.5.2.2
</p>

<p>
Paulus  71 ad ed.
</p>

<p>
Si servus promittat domino pecuniam, ut manumittatur, cum alias non esset manumissurus dominus, eamque liber factus spondeat: dicitur non obstare exceptionem patrono, si eam petat: non enim onerandae libertatis causa haec pecunia promissa est. alioquin iniquum est, dominum et servo carere et pretio eius. totiens ergo onerandae libertatis causa pecunia videtur promitti, quotiens sua sponte dominus manumisit et propterea velit libertum pecuniam promittere, ut non exigat eam, sed ut libertus eum timeat et obtemperet ei.
</p>

<p class=shortborder></p>

<p>
<b>
Dig. 44.6.0. De litigiosis.
</b>
</p>

<p>
Dig. 44.6.1pr.
</p>

<p>
Ulpianus  76 ad ed.
</p>

<p>
Litigiosam rem non facit denuntiatio, quae impediendae venditionis causa fit.
</p>

<p>
Dig. 44.6.1.1
</p>

<p>
Ulpianus  76 ad ed.
</p>

<p>
Si inter primum et secundum sit lis contestata et ego a tertio emero, qui nullam controversiam patiebatur, videamus, an exceptioni locus sit. et putem subveniendum mihi, quia is, qui mihi vendidit, nullam litem habuit et quod fieri potest, ut duo in necem eius litem inter se iungant, qui cum ipso litigare non poterant. si tamen cum procuratore tutore curatoreve alicuius iudicium acceptum sit, consequens erit dicere, quasi cum ipso litigetur, ita eum ad exceptionem pertinere.
</p>

<p>
Dig. 44.6.2
</p>

<p>
Ulpianus  6 fideic.
</p>

<p>
Si servus cum emerit scit, ignoravit autem dominus, vel contra, videndum est, cuius potius spectanda sit scientia. et magis est, ut scientia inspicienda sit eius qui comparavit, non eius, cui adquiretur, et ideo poena litigiosi competit, sic tamen, si non mandatu domini emit: nam si mandatu, etiamsi scit servus, dominus autem ignoravit, scientia non nocet: et ita iulianus in re litigiosa scribit.
</p>

<p>
Dig. 44.6.3
</p>

<p>
Gaius  6 ad l. xii tab.
</p>

<p>
Rem de qua controversia est prohibemur in sacrum dedicare: alioquin dupli poenam patimur, nec immerito, ne liceat eo modo duriorem adversarii condicionem facere. sed duplum utrum fisco an adversario praestandum sit, nihil exprimitur: fortassis autem magis adversario, ut id veluti solacium habeat pro eo, quod potentiori adversario traditus est.
</p>

<p class=shortborder></p>

<p>
<b>
Dig. 44.7.0. De obligationibus et actionibus.
</b>
</p>

<p>
Dig. 44.7.1pr.
</p>

<p>
Gaius  2 aur.
</p>

<p>
Obligationes aut ex contractu nascuntur aut ex maleficio aut proprio quodam iure ex variis causarum figuris.
</p>

<p>
Dig. 44.7.1.1
</p>

<p>
Gaius  2 aur.
</p>

<p>
Obligationes ex contractu aut re contrahuntur aut verbis aut consensu.
</p>

<p>
Dig. 44.7.1.2
</p>

<p>
Gaius  2 aur.
</p>

<p>
Re contrahitur obligatio mutui datione. mutui autem datio consistit in his rebus, quae pondere numero mensurave constant, veluti vino oleo frumento pecunia numerata, quas res in hoc damus, ut fiant accipientis, postea alias recepturi eiusdem generis et qualitatis.
</p>

<p>
Dig. 44.7.1.3
</p>

<p>
Gaius  2 aur.
</p>

<p>
Is quoque, cui rem aliquam commodamus, re nobis obligatur, sed is de ea ipsa re quam acceperit restituenda tenetur.
</p>

<p>
Dig. 44.7.1.4
</p>

<p>
Gaius  2 aur.
</p>

<p>
Et ille quidem qui mutuum accepit, si quolibet casu quod accepit amiserit, nihilo minus obligatus permanet: is vero qui utendum accepit, si maiore casu, cui humana infirmitas resistere non potest, veluti incendio ruina naufragio, rem quam accepit amiserit, securus est. alias tamen exactissimam diligentiam custodiendae rei praestare compellitur, nec sufficit ei eandem diligentiam adhibere, quam suis rebus adhibet, si alius diligentior custodire poterit. sed et in maioribus casibus, si culpa eius interveniat, tenetur, veluti si quasi amicos ad cenam invitaturus argentum, quod in eam rem utendum acceperit, peregre proficiscens secum portare voluerit et id aut naufragio aut praedonum hostiumve incursu amiserit.
</p>

<p>
Dig. 44.7.1.5
</p>

<p>
Gaius  2 aur.
</p>

<p>
Is quoque, apud quem rem aliquam deponimus, re nobis tenetur: qui et ipse de ea re quam acceperit restituenda tenetur. sed is etiamsi neglegenter rem custoditam amiserit, securus est: quia enim non sua gratia accipit, sed eius a quo accipit, in eo solo tenetur, si quid dolo perierit: neglegentiae vero nomine ideo non tenetur, quia qui neglegenti amico rem custodiendam committit, de se queri debet. magnam tamen neglegentiam placuit in doli crimine cadere.
</p>

<p>
Dig. 44.7.1.6
</p>

<p>
Gaius  2 aur.
</p>

<p>
Creditor quoque, qui pignus accepit, re tenetur: qui et ipse de ea ipsa re quam accepit restituenda tenetur.
</p>

<p>
Dig. 44.7.1.7
</p>

<p>
Gaius  2 aur.
</p>

<p>
Verbis obligatio contrahitur ex interrogatione et responsu, cum quid dari fierive nobis stipulemur.
</p>

<p>
Dig. 44.7.1.8
</p>

<p>
Gaius  2 aur.
</p>

<p>
Sed aut proprio nomine quisque obligatur aut alieno: qui autem alieno nomine obligatur, fideiussor vocatur. et plerumque ab eo, quem proprio nomine obligamus, alios accipimus, qui eadem obligatione teneantur, dum curamus, ut quod in obligationem deduximus, tutius nobis debeatur.
</p>

<p>
Dig. 44.7.1.9
</p>

<p>
Gaius  2 aur.
</p>

<p>
Si id, quod dari stipulemur, tale sit, ut dari non possit, palam est naturali ratione inutilem esse stipulationem, veluti si de homine libero vel iam mortuo vel aedibus deustis facta sit stipulatio inter eos, qui ignoraverint eum hominem liberum esse vel mortuum esse vel aedes deustas esse. idem iuris est, si quis locum sacrum aut religiosum dari sibi stipulatus fuerit.
</p>

<p>
Dig. 44.7.1.10
</p>

<p>
Gaius  2 aur.
</p>

<p>
Nec minus inutilis est stipulatio, si quis rem suam ignorans suam esse stipulatus fuerit.
</p>

<p>
Dig. 44.7.1.11
</p>

<p>
Gaius  2 aur.
</p>

<p>
Item sub impossibili condicione factam stipulationem constat inutilem esse.
</p>

<p>
Dig. 44.7.1.12
</p>

<p>
Gaius  2 aur.
</p>

<p>
Furiosum, sive stipulatur sive promittat, nihil agere natura manifestum est.
</p>

<p>
Dig. 44.7.1.13
</p>

<p>
Gaius  2 aur.
</p>

<p>
Huic proximus est, qui eius aetatis est, ut nondum intellegat, quid agatur: sed quod ad hunc benignius acceptum est: nam qui loqui potest, creditur et stipulari et promittere recte posse.
</p>

<p>
Dig. 44.7.1.14
</p>

<p>
Gaius  2 aur.
</p>

<p>
Mutum nihil pertinere ad obligationem verborum natura manifestum est.
</p>

<p>
Dig. 44.7.1.15
</p>

<p>
Gaius  2 aur.
</p>

<p>
Sed et de surdo idem dicitur, quia, etiamsi loqui possit, sive promittit, verba stipulantis exaudire debet, sive stipuletur. debet exaudire verba promittentis. unde apparet non de eo nos loqui, qui tardius exaudit, sed qui omnino non exaudit.
</p>

<p>
Dig. 44.7.2pr.
</p>

<p>
Gaius  3 inst.
</p>

<p>
Consensu fiunt obligationes in emptionibus venditionibus, locationibus conductionibus, societatibus, mandatis.
</p>

<p>
Dig. 44.7.2.1
</p>

<p>
Gaius  3 inst.
</p>

<p>
Ideo autem istis modis consensu dicimus obligationem contrahi, quia neque verborum neque scripturae ulla proprietas desideratur, sed sufficit eos, qui negotia gerunt, consentire.
</p>

<p>
Dig. 44.7.2.2
</p>

<p>
Gaius  3 inst.
</p>

<p>
Unde inter absentes quoque talia negotia contrahuntur, veluti per epistulam vel per nuntium.
</p>

<p>
Dig. 44.7.2.3
</p>

<p>
Gaius  3 inst.
</p>

<p>
Item in his contractibus alter alteri obligatur de eo, quod alterum alteri ex bono et aequo praestare oportet.
</p>

<p>
Dig. 44.7.3pr.
</p>

<p>
Paulus  2 inst.
</p>

<p>
Obligationum substantia non in eo consistit, ut aliquod corpus nostrum aut servitutem nostram faciat, sed ut alium nobis obstringat ad dandum aliquid vel faciendum vel praestandum.
</p>

<p>
Dig. 44.7.3.1
</p>

<p>
Paulus  2 inst.
</p>

<p>
Non satis autem est dantis esse nummos et fieri accipientis, ut obligatio nascatur, sed etiam hoc animo dari et accipi, ut obligatio constituatur. itaque si quis pecuniam suam donandi causa dederit mihi, quamquam et donantis fuerit et mea fiat, tamen non obligabor ei, quia non hoc inter nos actum est.
</p>

<p>
Dig. 44.7.3.2
</p>

<p>
Paulus  2 inst.
</p>

<p>
Verborum quoque obligatio constat, si inter contrahentes id agatur: nec enim si per iocum puta vel demonstrandi intellectus causa ego tibi dixero " spondes ?" et tu responderis " spondeo " , nascetur obligatio.
</p>

<p>
Dig. 44.7.4
</p>

<p>
Gaius  3 aur.
</p>

<p>
Ex maleficio nascuntur obligationes, veluti ex furto, ex damno, ex rapina, ex iniuria. quae omnia unius generis sunt: nam hae re tantum consistunt, id est ipso maleficio, cum alioquin ex contractu obligationes non tantum re consistant, sed etiam verbis et consensu.
</p>

<p>
Dig. 44.7.5pr.
</p>

<p>
Gaius  3 aur.
</p>

<p>
Si quis absentis negotia gesserit, si quidem ex mandatu, palam est ex contractu nasci inter eos actiones mandati, quibus invicem experiri possunt de eo, quod alterum alteri ex bona fide praestare oportet: si vero sine mandatu, placuit quidem sane eos invicem obligari eoque nomine proditae sunt actiones, quas appellamus negotiorum gestorum, quibus aeque invicem experiri possunt de eo, quod ex bona fide alterum alteri praestare oportet. sed neque ex contractu neque ex maleficio actiones nascuntur: neque enim is qui gessit cum absente creditur ante contraxisse, neque ullum maleficium est sine mandatu suscipere negotiorum administrationem: longe magis is, cuius negotia gesta sunt, ignorans aut contraxisse aut deliquisse intellegi potest: sed utilitatis causa receptum est invicem eos obligari. ideo autem id ita receptum est, quia plerumque homines eo animo peregre proficiscuntur quasi statim redituri nec ob id ulli curam negotiorum suorum mandant, deinde novis causis intervenientibus ex necessitate diutius absunt: quorum negotia disperire iniquum erat, quae sane disperirent, si vel is, qui obtulisset se negotiis gerundis, nullam habiturus esset actionem de eo, quod utiliter de suo impendisset, vel is, cuius gesta essent, adversus eum, qui invasisset negotia eius, nullo iure agere posset.
</p>

<p>
Dig. 44.7.5.1
</p>

<p>
Gaius  3 aur.
</p>

<p>
Tutelae quoque iudicio qui tenentur, non proprie ex contractu obligati intelleguntur ( nullum enim negotium inter tutorem et pupillum contrahitur): sed quia sane non ex maleficio tenentur, quasi ex contractu teneri videntur. et hoc autem casu mutuae sunt actiones: non tantum enim pupillus cum tutore, sed et contra tutor cum pupillo habet actionem, si vel impenderit aliquid in rem pupilli vel pro eo fuerit obligatus aut rem suam creditori eius obligaverit.
</p>

<p>
Dig. 44.7.5.2
</p>

<p>
Gaius  3 aur.
</p>

<p>
Heres quoque, qui legatum debet, neque ex contractu neque ex maleficio obligatus esse intellegitur: nam neque cum defuncto neque cum herede contraxisse quicquam legatarius intellegitur: maleficium autem nullum in ea re esse plus quam manifestum est.
</p>

<p>
Dig. 44.7.5.3
</p>

<p>
Gaius  3 aur.
</p>

<p>
Is quoque, qui non debitum accipit per errorem solventis, obligatur quidem quasi ex mutui datione et eadem actione tenetur, qua debitores creditoribus: sed non potest intellegi is, qui ex ea causa tenetur, ex contractu obligatus esse: qui enim solvit per errorem, magis distrahendae obligationis animo quam contrahendae dare videtur.
</p>

<p>
Dig. 44.7.5.4
</p>

<p>
Gaius  3 aur.
</p>

<p>
Si iudex litem suam fecerit, non proprie ex maleficio obligatus videtur, sed quia neque ex contractu obligatus est utique peccasse aliquid intellegitur, licet per imprudentiam, ideo videtur quasi ex maleficio teneri.
</p>

<p>
Dig. 44.7.5.5
</p>

<p>
Gaius  3 aur.
</p>

<p>
Is quoque, ex cuius cenaculo ( vel proprio ipsius vel conducto vel in quo gratis habitabat) deiectum effusumve aliquid est ita, ut alicui noceret, quasi ex maleficio teneri videtur: ideo autem non proprie ex maleficio obligatus intellegitur, quia plerumque ob alterius culpam tenetur ut servi aut liberi. cui similis est is, qui ea parte, qua volgo iter fieri solet, id positum aut suspensum habet, quod potest, si ceciderit, alicui nocere. ideo si filius familias seorsum a patre habitaverit et quid ex cenaculo eius deiectum effusumve sit sive quid positum suspensumve habuerit, cuius casus periculosus est, iuliano placuit in patrem neque de peculio neque noxalem dandam esse actionem, sed cum ipso filio agendum.
</p>

<p>
Dig. 44.7.5.6
</p>

<p>
Gaius  3 aur.
</p>

<p>
Item exercitor navis aut cauponae aut stabuli de damno aut furto, quod in nave aut caupona aut stabulo factum sit, quasi ex maleficio teneri videtur, si modo ipsius nullum est maleficium, sed alicuius eorum, quorum opera navem aut cauponam aut stabulum exerceret: cum enim neque ex contractu sit adversus eum constituta haec actio et aliquatenus culpae reus est, quod opera malorum hominum uteretur, ideo quasi ex maleficio teneri videtur.
</p>

<p>
Dig. 44.7.6
</p>

<p>
Paulus  4 ad sab.
</p>

<p>
In omnibus temporalibus actionibus nisi novissimus totus dies compleatur, non finit obligationem.
</p>

<p>
Dig. 44.7.7
</p>

<p>
Pomponius  15 ad sab.
</p>

<p>
Actiones adversus patrem filio praestari non possunt, dum in potestate eius est filius.
</p>

<p>
Dig. 44.7.8
</p>

<p>
Pomponius  16 ad sab.
</p>

<p>
Sub hac condicione " si volam" nulla fit obligatio: pro non dicto enim est, quod dare nisi velis cogi non possis: nam nec heres promissoris eius, qui numquam dare voluerit, tenetur, quia haec condicio in ipsum promissorem numquam exstitit.
</p>

<p>
Dig. 44.7.9
</p>

<p>
Paulus  9 ad sab.
</p>

<p>
Filius familias suo nomine nullam actionem habet, nisi iniuriarum et quod vi aut clam et depositi et commodati, ut iulianus putat.
</p>

<p>
Dig. 44.7.10
</p>

<p>
Ulpianus  47 ad sab.
</p>

<p>
Naturales obligationes non eo solo aestimantur, si actio aliqua eorum nomine competit, verum etiam eo, si soluta pecunia repeti non possit.
</p>

<p>
Dig. 44.7.11
</p>

<p>
Paulus  12 ad sab.
</p>

<p>
Quaecumque gerimus, cum ex nostro contractu originem trahunt, nisi ex nostra persona obligationis initium sumant, inanem actum nostrum efficiunt: et ideo neque stipulari neque emere vendere contrahere, ut alter suo nomine recte agat, possumus.
</p>

<p>
Dig. 44.7.12
</p>

<p>
Pomponius  29 ad sab.
</p>

<p>
Ex depositi et commodati et mandati et tutelae et negotiorum gestorum ob dolum malum defuncti heres in solidum tenetur.
</p>

<p>
Dig. 44.7.13
</p>

<p>
Ulpianus  1 disp.
</p>

<p>
In factum actiones etiam filii familiarum possunt exercere.
</p>

<p>
Dig. 44.7.14
</p>

<p>
Ulpianus  7 disp.
</p>

<p>
Servi ex delictis quidem obligantur et, si manumittantur, obligati remanent: ex contractibus autem civiliter quidem non obligantur, sed naturaliter et obligantur et obligant. denique si servo, qui mihi mutuam pecuniam dederat, manumisso solvam, liberor.
</p>

<p>
Dig. 44.7.15
</p>

<p>
Iulianus  4 Dig. 
</p>

<p>
Qui cum herede egit, exceptione summotus est hac: " si non in ea causa tabulae testamenti sint, ut contra eas emancipato bonorum possessio dari possit " . emancipato omittente bonorum possessionem non inique postulabit creditor restitui sibi actionem adversus scriptum heredem: nam quamdiu bonorum possessio contra tabulas filio dari potest, heres quodammodo debitor non est.
</p>

<p>
Dig. 44.7.16
</p>

<p>
Iulianus  13 Dig. 
</p>

<p>
Qui a servo herditario mutuam pecuniam accepit et fundum vel hominem pignoris causa ei tradiderat et precario rogavit, precario possidet: nam servus hereditarius sicuti per traditionem accipiendo proprietatem hereditati adquirit, ita precario dando efficit, ne res usucapi possit. nam et si commodaverit vel deposuerit rem peculiarem, commodati et depositi actionem hereditati adquiret. haec ita, si peculiare negotium contractum est: nam ex hac causa etiam possessio adquisita intellegi debet.
</p>

<p>
Dig. 44.7.17
</p>

<p>
Iulianus  33 Dig. 
</p>

<p>
Omnes debitores, qui speciem ex causa lucrativa debent, liberantur, cum ea species ex causa lucrativa ad creditores pervenisset.
</p>

<p>
Dig. 44.7.18
</p>

<p>
Iulianus  54 Dig. 
</p>

<p>
Si is, qui stichum dari stipulatus fuerat, heres exstiterit ei, cui ex testamento idem stichus debebatur: si ex testamento stichum petierit, non consumet stipulationem, et contra si ex stipulatu stichum petierit, actionem ex testamento salvam habebit, quia initio ita constiterint hae duae obligationes, ut altera in iudicium deducta altera nihilo minus integra remaneret.
</p>

<p>
Dig. 44.7.19
</p>

<p>
Iulianus  73 Dig. 
</p>

<p>
Ex promissione dotis: non videtur lucrativa causa esse, sed quodammodo creditor aut emptor intellegitur, qui dotem petit. porro cum creditor vel emptor ex lucrativa causa rem habere coeperit, nihilo minus integras actiones retinent, sicut ex contrario qui non ex causa lucrativa rem habere coepit, eandem non prohibetur ex lucrativa causa petere.
</p>

<p>
Dig. 44.7.20
</p>

<p>
Alfenus  2 Dig. 
</p>

<p>
Servus non in omnibus rebus sine poena domino dicto audiens esse solet, sicuti si dominus hominem occidere aut furtum alicui facere servum iussisset. quare quamvis domini iussu servus piraticam fecisset, iudicium in eum post libertatem reddi oportet. et quodcumque vi fecisset, quae vis a maleficio non abesset, ita oportet poenas eum pendere. sed si aliqua rixa ex litibus et contentione nata esset aut aliqua vis iuris retinendi causa facta esset et ab his rebus facinus abesset, tum non convenit praetorem, quod servus iussu domini fecisset, de ea re in liberum iudicium dare.
</p>

<p>
Dig. 44.7.21
</p>

<p>
Iulianus  3 ex minic.
</p>

<p>
Contraxisse unusquisque in eo loco intellegitur, in quo ut solveret se obligavit.
</p>

<p>
Dig. 44.7.22
</p>

<p>
Africanus  3 quaest.
</p>

<p>
Cum quis in diem mercem stipulatus fideiussorem accepit, eius temporis aestimatio spectanda est, quo satis acceperit.
</p>

<p>
Dig. 44.7.23
</p>

<p>
Africanus  7 quaest.
</p>

<p>
Traiecticiae pecuniae nomine, si ad diem soluta non esset, poena ( uti adsolet) ob operas eius qui eam pecuniam peteret in stipulationem erat deducta: is qui eam pecuniam petebat parte exacta petere desierat, deinde interposito tempore interpellare instituerat. consultus respondit eius quoque temporis, quo interpellatus non esset, poenam peti posse: amplius etiamsi omnino interpellatus non esset: nec aliter non committi stipulationem, quam si per debitorem non stetisset, quo minus solveret: alioquin dicendum et si is, qui interpellare coepisset, valetudine impeditus interpellare desisset, poenam non committi. de illo sane potest dubitari, si interpellatus ipse moram fecerit, an, quamvis pecuniam postea offerat, nihilo minus poena committatur: et hoc rectius dicitur. nam et si arbiter ex compromisso pecuniam certo die dare iusserit neque per eum, qui dare iussus sit, steterit, non committi poenam respondit: adeo ut et illud servius rectissime existimaverit, si quando dies, qua pecunia daretur, sententia arbitri comprehensa non esset, modicum spatium datum videri. hoc idem dicendum et cum quid ea lege venierit, ut, nisi ad diem pretium solutum fuerit, inempta res fiat.
</p>

<p>
Dig. 44.7.24pr.
</p>

<p>
Pomponius  l.S. reg.
</p>

<p>
Si a furioso, cum eum compotem mentis esse putarem, pecuniam quasi mutuam acceperim eaque in rem meam versa fuerit, condictio furioso adquiritur: nam ex quibus causis ignorantibus nobis actiones adquiruntur, ex isdem etiam furiosi nomine incipit agi posse: veluti cum servus eius stipulatur, cum furtum ei fit, aut damnum ei dando in legem aquiliam committitur, aut si forte, cum creditor fuerat, fraudandi eius causa debitor alicui rem tradiderit. idemque erit, si legetur ei vel fideicommissum ei relinquatur.
</p>

<p>
Dig. 44.7.24.1
</p>

<p>
Pomponius  l.S. reg.
</p>

<p>
Item si is, qui servo alieno crediderat, furere coeperit, deinde servus in rem domini id quod mutuum acceperat verterit, furioso condictio adquiritur.
</p>

<p>
Dig. 44.7.24.2
</p>

<p>
Pomponius  l.S. reg.
</p>

<p>
Item si alienam pecuniam credendi causa quis dederit, deinde compos mentis esse desierit, postea consumpta ea furioso condictio adquiritur.
</p>

<p>
Dig. 44.7.24.3
</p>

<p>
Pomponius  l.S. reg.
</p>

<p>
Et qui negotia furiosi gesserit, negotiorum gestorum ei obligatur.
</p>

<p>
Dig. 44.7.25pr.
</p>

<p>
Ulpianus  l.S. reg.
</p>

<p>
Actionum genera sunt duo, in rem, quae dicitur vindicatio, et in personam, quae condictio appellatur. in rem actio est, per quam rem nostram, quae ab alio possidetur, petimus: et semper adversus eum est qui rem possidet. in personam actio est, qua cum eo agimus, qui obligatus est nobis ad faciendum aliquid vel dandum: et semper adversus eundem locum habet.
</p>

<p>
Dig. 44.7.25.1
</p>

<p>
Ulpianus  l.S. reg.
</p>

<p>
Actionum autem quaedam ex contractu, quaedam ex facto, quaedam in factum sunt. ex contractu actio est, quotiens quis sui lucri causa cum aliquo contrahit, veluti emendo vendendo locando conducendo et ceteris similibus. ex facto actio est, quotiens ex eo teneri quis incipit, quod ipse admisit, veluti furtum vel iniuriam commisit vel damnum dedit. in factum actio dicitur, qualis est exempli gratia actio, quae datur patrono adversus libertum, a quo contra edictum praetoris in ius vocatus est.
</p>

<p>
Dig. 44.7.25.2
</p>

<p>
Ulpianus  l.S. reg.
</p>

<p>
Omnes autem actiones aut civiles dicuntur aut honorariae.
</p>

<p>
Dig. 44.7.26
</p>

<p>
Ulpianus  5 de cens.
</p>

<p>
Omnes poenales actiones post litem inchoatam et ad heredes transeunt.
</p>

<p>
Dig. 44.7.27
</p>

<p>
Papinianus  27 quaest.
</p>

<p>
Obligationes, quae non propriis viribus consistunt, neque officio iudicis neque praetoris imperio neque legis potestate confirmantur.
</p>

<p>
Dig. 44.7.28
</p>

<p>
Papinianus  1 def.
</p>

<p>
Actio in personam infertur: petitio in rem: persecutio in rem vel in personam rei persequendae gratia.
</p>

<p>
Dig. 44.7.29
</p>

<p>
Paulus  4 resp.
</p>

<p>
Lucio titio cum ex causa iudicati pecunia deberetur et eidem debitori aliam pecuniam crederet, in cautione pecuniae creditae non adiecit sibi praeter eam pecuniam debitam sibi ex causa iudicati: quaero, an integrae sint utraeque lucio titio petitiones. paulus respondit nihil proponi, cur non sint integrae.
</p>

<p>
Dig. 44.7.30
</p>

<p>
Scaevola  1 resp.
</p>

<p>
Servus effectus non idcirco, quod postea indulgentia principali libertatem consecutus est, redisse dicitur in obligationem creditorum.
</p>

<p>
Dig. 44.7.31
</p>

<p>
Maecenatus  2 fideic.
</p>

<p>
Non solum stipulationes impossibili condicioni applicatae nullius momenti sunt, sed etiam ceteri quoque contractus, veluti emptiones locationes, impossibili condicione interposita aeque nullius momenti sunt, quia in ea re, quae ex duorum pluriumve consensu agitur, omnium voluntas spectetur, quorum procul dubio in huiusmodi actu talis cogitatio est, ut nihil agi existiment adposita ea condicione, quam sciant esse impossibilem.
</p>

<p>
Dig. 44.7.32
</p>

<p>
Hermogenianus  2 iuris epit.
</p>

<p>
Cum ex uno delicto plures nascuntur actiones, sicut evenit, cum arbores furtim caesae dicuntur, omnibus experiri permitti post magnas varietates optinuit.
</p>

<p>
Dig. 44.7.33
</p>

<p>
Paulus  3 decr.
</p>

<p>
Constitutionibus, quibus ostenditur heredes poena non teneri, placuit, si vivus conventus fuerat, etiam poenae persecutionem transmissam videri, quasi lite contestata cum mortuo.
</p>

<p>
Dig. 44.7.34pr.
</p>

<p>
Paulus  l.S. de concurr. act.
</p>

<p>
Qui servum alienum iniuriose verberat, ex uno facto incidit et in aquiliam et in actionem iniuriarum: iniuria enim ex affectu fit, damnum ex culpa et ideo possunt utraeque competere. sed quidam altera electa alteram consumi. alii per legis aquiliae actionem iniuriarum consumi, quoniam desiit bonum et aequum esse condemnari eum, qui aestimationem praestitit: sed si ante iniuriarum actum esset, teneri eum ex lege aquilia. sed et haec sententia per praetorem inhibenda est, nisi in id, quod amplius ex lege aquilia competit, agatur. rationabilius itaque est eam admitti sententiam, ut liceat ei quam voluerit actionem prius exercere, quod autem amplius in altera est, etiam hoc exsequi.
</p>

<p>
Dig. 44.7.34.1
</p>

<p>
Paulus  l.S. de concurr. act.
</p>

<p>
Si is, cui rem commodavero, eam subripuerit, tenebitur quidem et commodati actione et condictione, sed altera actio alteram peremit aut ipso iure aut per exceptionem, quod est tutius.
</p>

<p>
Dig. 44.7.34.2
</p>

<p>
Paulus  l.S. de concurr. act.
</p>

<p>
Hinc de colono responsum est, si aliquid ex fundo subtraxerit, teneri eum condictione et furti, quin etiam ex locato: et poena quidem furti non confunditur, illae autem inter se miscentur. et hoc in legis aquiliae actione dicitur, si tibi commodavero vestimenta et tu ea ruperis: utraeque enim actiones rei persecutionem continent. et quidem post legis aquiliae actionem utique commodati finietur: post commodati an aquiliae remaneat in eo, quod in repetitione triginta dierum amplius est, dubitatur: sed verius est remanere, quia simplo accedit: et simplo subducto locum non habet.
</p>

<p>
Dig. 44.7.35pr.
</p>

<p>
Paulus  1 ad ed. praet.
</p>

<p>
In honorariis actionibus sic esse definiendum cassius ait, ut quae rei persecutionem habeant, hae etiam post annum darentur, ceterae intra annum. honorariae autem, quae post annum non dantur, nec in heredem dandae sunt, ut tamen lucrum ei extorqueatur, sicut fit in actione doli mali et interdicto unde vi et similibus. illae autem rei persecutionem continent, quibus persequimur quod ex patrimonio nobis abest, ut cum agimus cum bonorum possessore debitoris nostri, item publiciana, quae ad exemplum vindicationis datur. sed cum rescissa usucapione redditur, anno finitur, quia contra ius civile datur.
</p>

<p>
Dig. 44.7.35.1
</p>

<p>
Paulus  1 ad ed. praet.
</p>

<p>
In duumviros et rem publicam etiam post annum actio datur ex contractu magistratuum municipalium.
</p>

<p>
Dig. 44.7.36
</p>

<p>
Ulpianus  2 ad ed.
</p>

<p>
Cessat ignominia in condictionibus, quamvis ex famosis causis pendeant.
</p>

<p>
Dig. 44.7.37pr.
</p>

<p>
Ulpianus  4 ad ed. praet.
</p>

<p>
Actionis verbo continetur in rem, in personam: directa, utilis: praeiudicium, sicut ait pomponius: stipulationes etiam, quae praetoriae sunt, quia actionum instar obtinent, ut damni infecti, legatorum et si quae similes sunt. interdicta quoque actionis verbo continentur.
</p>

<p>
Dig. 44.7.37.1
</p>

<p>
Ulpianus  4 ad ed. praet.
</p>

<p>
Mixtae sunt actiones, in quibus uterque actor est, ut puta finium regundorum, familiae erciscundae, communi dividundo, interdictum uti possidetis, utrubi.
</p>

<p>
Dig. 44.7.38
</p>

<p>
Paulus  3 ad ed.
</p>

<p>
Non figura litterarum, sed oratione, quam exprimunt litterae, obligamur, quatenus placuit non minus valere, quod scriptura, quam quod vocibus lingua figuratis significaretur.
</p>

<p>
Dig. 44.7.39
</p>

<p>
Gaius  3 ad ed. provinc.
</p>

<p>
Filius familias ex omnibus causis tamquam pater familias obligatur et ob id agi cum eo tamquam cum patre familias potest.
</p>

<p>
Dig. 44.7.40
</p>

<p>
Paulus  11 ad ed.
</p>

<p>
Hereditariarum actionum loco habentur et legata, quamvis ab herede coeperint.
</p>

<p>
Dig. 44.7.41pr.
</p>

<p>
Paulus  22 ad ed.
</p>

<p>
Quotiens lex obligationem introducit, nisi si nominatim caverit, ut sola ea actione utamur, etiam veteres eo nomine actiones competere.
</p>

<p>
Dig. 44.7.41.1
</p>

<p>
Paulus  22 ad ed.
</p>

<p>
Si ex eodem facto duae competant actiones, postea iudicis potius partes esse, ut quo plus sit in reliqua actione, id actor ferat, si tantundem aut minus, id consequatur.
</p>

<p>
Dig. 44.7.42pr.
</p>

<p>
Ulpianus  21 ad ed.
</p>

<p>
Is, cui sub condicione legatum est, pendente condicione non est creditor, sed tunc, cum exstiterit condicio, quamvis eum, qui stipulatus est sub condicione, placet etiam pendente condicione creditorem esse.
</p>

<p>
Dig. 44.7.42.1
</p>

<p>
Ulpianus  21 ad ed.
</p>

<p>
Creditores eos accipere debemus, qui aliquam actionem vel civilem habent, sic tamen, ne exceptione submoveantur, vel honorariam actionem, vel in factum.
</p>

<p>
Dig. 44.7.43
</p>

<p>
Paulus  72 ad ed.
</p>

<p>
Obligari potest pater familias suae potestatis pubes compos mentis: pupillus sine tutoris auctoritate non obligatur iure civili: servus autem ex contractibus non obligatur.
</p>

<p>
Dig. 44.7.44pr.
</p>

<p>
Paulus  74 ad ed. praet.
</p>

<p>
Obligationum fere quattuor causae sunt: aut enim dies in iis est aut condicio aut modus aut accessio.
</p>

<p>
Dig. 44.7.44.1
</p>

<p>
Paulus  74 ad ed. praet.
</p>

<p>
Circa diem duplex inspectio est: nam vel ex die incipit obligatio aut confertur in diem. ex die veluti " kalendis martiis dare spondes?" cuius natura haec est, ut ante diem non exigatur. ad diem autem " usque ad kalendas dare spondes?" placet autem ad tempus obligationem constitui non posse non magis quam legatum: nam quod alicui deberi coepit, certis modis desinit deberi. plane post tempus stipulator vel pacti conventi vel doli mali exceptione summoveri poterit. sic et in tradendo si quis dixerit se solum sine superficie tradere, nihil proficit, quo minus et superficies transeat, quae natura solo cohaeret.
</p>

<p>
Dig. 44.7.44.2
</p>

<p>
Paulus  74 ad ed. praet.
</p>

<p>
Condicio vero efficax est, quae in constituenda obligatione inseritur, non quae post perfectam eam ponitur, veluti " centum dare spondes, nisi navis ex asia venerit?" sed hoc casu existente condicione locus erit exceptioni pacti conventi vel doli mali.
</p>

<p>
Dig. 44.7.44.3
</p>

<p>
Paulus  74 ad ed. praet.
</p>

<p>
Modus obligationis est, cum stipulamur decem aut hominem: nam alterius solutio totam obligationem interemit nec alter peti potest, utique quamdiu utrumque est.
</p>

<p>
Dig. 44.7.44.4
</p>

<p>
Paulus  74 ad ed. praet.
</p>

<p>
Accessio vero in obligatione aut personae aut rei fit. personae, cum mihi aut titio stipulor. rei, cum mihi decem aut titio hominem stipulor: ubi quaeritur, an ipso iure fiat liberatio homine soluto titio.
</p>

<p>
Dig. 44.7.44.5
</p>

<p>
Paulus  74 ad ed. praet.
</p>

<p>
Si ita stipulatus sim: " si fundum non dederis, centum dare spondes?" sola centum in stipulatione sunt, in exsolutione fundus.
</p>

<p>
Dig. 44.7.44.6
</p>

<p>
Paulus  74 ad ed. praet.
</p>

<p>
Sed si navem fieri stipulatus sum et, si non feceris, centum, videndum, utrum duae stipulationes sint, pura et condicionalis, et existens sequentis condicio non tollat priorem? an vero transferat in se et quasi novatio prioris fiat? quod magis verum est.
</p>

<p>
Dig. 44.7.45
</p>

<p>
Paulus  5 ad plaut.
</p>

<p>
Is, qui ex stipulatu stichum debeat, si eum ante moram manumiserit et is, priusquam super eo promissor conveniretur, decesserit, non tenetur: non enim per eum stetisse videtur, quo minus eum praestaret.
</p>

<p>
Dig. 44.7.46
</p>

<p>
Paulus  7 ad plaut.
</p>

<p>
Furiosus et pupillus, ubi ex re actio venit, obligantur etiam sine curatore vel tutoris auctoritate, veluti si communem fundum habeo cum his et aliquid in eum impendero vel damnum in eo pupillus dederit: nam iudicio communi dividundo obligabuntur.
</p>

<p>
Dig. 44.7.47
</p>

<p>
Paulus  ex 14 ad plaut.
</p>

<p>
Arrianus ait multum interesse, quaeras, utrum aliquis obligetur an aliquis liberetur: ubi de obligando quaeritur, propensiores esse debere nos, si habeamus occasionem, ad negandum: ubi de liberando, ex diverso, ut facilior sis ad liberationem.
</p>

<p>
Dig. 44.7.48
</p>

<p>
Paulus  16 ad plaut.
</p>

<p>
In quibuscumque negotiis sermone opus non est sufficiente consensu, iis etiam surdus intervenire potest, quia potest intellegere et consentire, veluti in locationibus conductionibus, emptionibus et ceteris.
</p>

<p>
Dig. 44.7.49
</p>

<p>
Paulus  18 ad plaut.
</p>

<p>
Ex contractibus venientes actiones in heredes dantur, licet delictum quoque versetur, veluti cum tutor in tutela gerenda dolo fecerit aut is apud quem depositum est: quo casu etiam cum filius familias aut servus quid tale commisit, de peculio actio datur, non noxalis.
</p>

<p>
Dig. 44.7.50
</p>

<p>
Pomponius  7 ex plaut.
</p>

<p>
Quod quis aliquo anno dare promittit aut dare damnatur, ei potestas est quolibet eius anni die dandi.
</p>

<p>
Dig. 44.7.51
</p>

<p>
Celsus  3 Dig. 
</p>

<p>
Nihil aliud est actio quam ius quod sibi debeatur, iudicio persequendi.
</p>

<p>
Dig. 44.7.52pr.
</p>

<p>
Modestinus  2 reg.
</p>

<p>
Obligamur aut re aut verbis aut simul utroque aut consensu aut lege aut iure honorario aut necessitate aut ex peccato.
</p>

<p>
Dig. 44.7.52.1
</p>

<p>
Modestinus  2 reg.
</p>

<p>
Re obligamur, cum res ipsa intercedit.
</p>

<p>
Dig. 44.7.52.2
</p>

<p>
Modestinus  2 reg.
</p>

<p>
Verbis, cum praecedit interrogatio et sequitur congruens responsio.
</p>

<p>
Dig. 44.7.52.3
</p>

<p>
Modestinus  2 reg.
</p>

<p>
Re et verbis pariter obligamur, cum et res interrogationi intercedit, consentientes in aliquam rem.
</p>

<p>
Dig. 44.7.52.4
</p>

<p>
Modestinus  2 reg.
</p>

<p>
Ex consensu obligari necessario ex voluntate nostra videmur.
</p>

<p>
Dig. 44.7.52.5
</p>

<p>
Modestinus  2 reg.
</p>

<p>
Lege obligamur, cum obtemperantes legibus aliquid secundum praeceptum legis aut contra facimus.
</p>

<p>
Dig. 44.7.52.6
</p>

<p>
Modestinus  2 reg.
</p>

<p>
Iure honorario obligamur ex his, quae edicto perpetuo vel magistratu fieri praecipiuntur vel fieri prohibentur.
</p>

<p>
Dig. 44.7.52.7
</p>

<p>
Modestinus  2 reg.
</p>

<p>
Necessitate obligantur, quibus non licet aliud facere quam quod praeceptum est: quod evenit in necessario herede.
</p>

<p>
Dig. 44.7.52.8
</p>

<p>
Modestinus  2 reg.
</p>

<p>
Ex peccato obligamur, cum in facto quaestionis summa constitit.
</p>

<p>
Dig. 44.7.52.9
</p>

<p>
Modestinus  2 reg.
</p>

<p>
Etiam nudus consensus sufficit obligationi, quamvis verbis hoc exprimi possit.
</p>

<p>
Dig. 44.7.52.10
</p>

<p>
Modestinus  2 reg.
</p>

<p>
Sed et nutu solo pleraque consistunt.
</p>

<p>
Dig. 44.7.53pr.
</p>

<p>
Modestinus  3 reg.
</p>

<p>
Plura delicta in una re plures admittunt actiones, sed non posse omnibus uti probatum est: nam si ex una obligatione plures actiones nascantur, una tantummodo, non omnibus utendum est.
</p>

<p>
Dig. 44.7.53.1
</p>

<p>
Modestinus  3 reg.
</p>

<p>
Cum generaliter adicimus " eive, ad quem ea res pertinebit", et adrogantis et eorum, qui iure nobis succedunt, personas comprehendimus.
</p>

<p>
Dig. 44.7.54
</p>

<p>
Modestinus  5 reg.
</p>

<p>
Contractus imaginarii etiam in emptionibus iuris vinculum non optinent, cum fides facti simulatur non intercedente veritate.
</p>

<p>
Dig. 44.7.55
</p>

<p>
Iavolenus  12 epist.
</p>

<p>
In omnibus rebus, quae dominium transferunt, concurrat oportet affectus ex utraque parte contrahentium: nam sive ea venditio sive donatio sive conductio sive quaelibet alia causa contrahendi fuit, nisi animus utriusque consentit, perduci ad effectum id quod inchoatur non potest.
</p>

<p>
Dig. 44.7.56
</p>

<p>
Pomponius  20 ad q. muc.
</p>

<p>
Quaecumque actiones servi mei nomine mihi coeperunt competere vel ex duodecim tabulis vel ex lege aquilia vel iniuriarum vel furti, eaedem durant, etiamsi servus postea vel manumissus vel alienatus vel mortuus fuerit. sed et condictio ex furtiva causa competit, nisi si nactus possessionem servi aut alienavero aut manumisero eum.
</p>

<p>
Dig. 44.7.57
</p>

<p>
Pomponius  36 ad q. muc.
</p>

<p>
In omnibus negotiis contrahendis, sive bona fide sint sive non sint, si error aliquis intervenit, ut aliud sentiat puta qui emit aut qui conducit, aliud qui cum his contrahit, nihil valet quod acti sit. et idem in societate quoque coeunda respondendum est, ut, si dissentiant aliud alio existimante, nihil valet ea societas, quae in consensu consistit.
</p>

<p>
Dig. 44.7.58
</p>

<p>
Licinius  8 reg.
</p>

<p>
Pupillus mutuam pecuniam accipiendo ne quidem iure naturali obligatur.
</p>

<p>
Dig. 44.7.59
</p>

<p>
Callistratus  1 ed. monit.
</p>

<p>
Sciendum est ex omnibus causis lites contestatas et in heredem similesque personas transire.
</p>

<p>
Dig. 44.7.60
</p>

<p>
Ulpianus  17 ad ed.
</p>

<p>
Numquam actiones poenales de eadem pecunia concurrentes alia aliam consumit.
</p>

<p>
Dig. 44.7.61pr.
</p>

<p>
Scaevola  28 Dig. 
</p>

<p>
Procurator seii admisit subscriptionem ad argentarium vascularium in verba infra scripta:  loukios kalandios epegnwn, kavws progegraptai: estin loipa par' hymin, ofeilomena tw deini, tosa  : quaero, an gaium seium obligare potuit. respondit seium, si alioquin obligatus non esset, non propter quod ea scriptura quae proponeretur interposita sit, obligatum esse.
</p>

<p>
Dig. 44.7.61.1
</p>

<p>
Scaevola  28 Dig. 
</p>

<p>
Seia, cum salarium constituere vellet, ita epistulam emisit: " lucio titio salutem. si in eodem animo et eadem affectione circa me es, quo semper fuisti, ex continenti acceptis litteris meis distracta re tua veni hoc: tibi quamdiu vivam praestabo annuos decem. scio enim quia valde me bene ames". quaero, cum et rem suam distraxerit lucius titius et ad eam profectus sit et ex eo cum ea sit, an ei ex his epistulis salarium annuum debeatur. respondit ex personis causisque eum cuius notio sit aestimaturum, an actio danda sit.
</P>

<p class=border></P>
	
<p>
<table border=0 cellspacing=15 cellpadding=0 align=Center>
<tr>
	<td><a href="/ius.html">Ius Romanum</A>
	<td><a href="/justinian.html">Justinian</A>
	<td><a href="/index.html">The Latin Library</A>
	<td><a href="/classics.html">The Classics Page</A>
</TABLE>
</p>

</BODY></HTML>