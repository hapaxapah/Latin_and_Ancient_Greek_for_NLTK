<html>
	<head>
		<title>
			Digest of Justinian: Liber XXIV
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>OMINI NOSTRI SACRATISSIMI PRINCIPIS IUSTINIANI IURIS ENUCLEATI EX OMNI VETERE IURE COLLECTI DIGESTORUM SEU PANDECTARUM
</p>

<p class=border></P>

<p>
<div align="center">LIBER QUARTUS-VICESIMUS</div>
</p>

<p>
Dig. 24.1.0. De donationibus inter virum et uxorem.
<br>
Dig. 24.2.0. De divortiis et repudiis.
<br>         
Dig. 24.3.0. Soluto matrimonio dos quemadmodum petatur.
</p>

<p class=border></P>

<p>          
<b>Dig. 24.1.0.  de donationibus inter virum et uxorem.</B>
</P>

<p>
Dig. 24.1.1
</P>

<p>
Ulpianus  32 ad sab.
</P>

<p>
Moribus apud nos receptum est, ne inter virum et uxorem donationes valerent. hoc autem receptum est, ne mutuo amore invicem spoliarentur donationibus non temperantes, sed profusa erga se facilitate:
</P>

<p>
Dig. 24.1.2
</P>

<p>
Paulus  7 ad sab.
</P>

<p>
Ne cesset eis studium liberos potius educendi. sextus caecilius et illam causam adiciebat, quia saepe futurum esset, ut discuterentur matrimonia, si non donaret is qui posset, atque ea ratione eventurum, ut venalicia essent matrimonia.
</P>

<p>
Dig. 24.1.3pr.
</P>

<p>
Ulpianus  32 ad sab.
</P>

<p>
Haec ratio et oratione imperatoris nostri antonini augusti electa est: nam ita ait: " maiores nostri inter virum et uxorem donationes prohibuerunt, amorem honestum solis animis aestimantes, famae etiam coniunctorum consulentes, ne concordia pretio conciliari viderentur neve melior in paupertatem incideret, deterior ditior fieret".
</P>

<p>
Dig. 24.1.3.1
</P>

<p>
Ulpianus  32 ad sab.
</P>

<p>
Videamus, inter quos sunt prohibitae donationes. et quidem si matrimonium moribus legibusque nostris constat, donatio non valebit. sed si aliquod impedimentum interveniat, ne sit omnino matrimonium, donatio valebit: ergo si senatoris filia libertino contra senatus consultum nupserit, vel provincialis mulier ei, qui provinciam regit vel qui ibi meret, contra mandata, valebit donatio, quia nuptiae non sunt. sed fas non est eas donationes ratas esse, ne melior sit condicio eorum, qui delinquerunt. divus tamen severus in liberta pontii paulini senatoris contra statuit, quia non erat affectione uxoris habita, sed magis concubinae.
</P>

<p>
Dig. 24.1.3.2
</P>

<p>
Ulpianus  32 ad sab.
</P>

<p>
Qui in eiusdem potestate sunt, prohibentur sibi donare, ut puta frater mariti, qui est in soceri potestate.
</P>

<p>
Dig. 24.1.3.3
</P>

<p>
Ulpianus  32 ad sab.
</P>

<p>
Verbum potestatis non solum ad liberos trahimus, verum etiam ad servos: nam magis est, ut hi quoque, qui aliquo iure subiecti sunt marito, donare non possint.
</P>

<p>
Dig. 24.1.3.4
</P>

<p>
Ulpianus  32 ad sab.
</P>

<p>
Secundum haec si mater filio, qui in patris potestate esset, donet, nullius momenti erit donatio, quia patri quaeritur: sed si in castra eunti filio dedit, videtur valere, quia filio quaeritur et est castrensis peculii. quare et si filius vel privignus vel quivis alius potestati mariti subiectus de castrensi suo peculio donavit, non erit irrita donatio.
</P>

<p>
Dig. 24.1.3.5
</P>

<p>
Ulpianus  32 ad sab.
</P>

<p>
Prohibetur igitur et uxori et nurui donare etiam is, qui est in soceri potestate, si modo maritus sit in patris potestate.
</P>

<p>
Dig. 24.1.3.6
</P>

<p>
Ulpianus  32 ad sab.
</P>

<p>
Ab uxoris nurusve parte prohibitum est donari viro vel genero. sed et his, qui sunt in eorum potestate si fuerit donatum, vel in quorum sunt potestate, non valebit donatio, si modo vir et socer in eiusdem sunt potestate vel vir in soceri: ceterum si in alia familia est maritus, neque socero neque ei qui est in eius potestate neque ei in cuius est donatione interdictum est.
</P>

<p>
Dig. 24.1.3.7
</P>

<p>
Ulpianus  32 ad sab.
</P>

<p>
Socrui a nuru vel contra donari non est prohibitum, quia hic ius potestatis non vertitur.
</P>

<p>
Dig. 24.1.3.8
</P>

<p>
Ulpianus  32 ad sab.
</P>

<p>
Si servus meus, cuius usus fructus alienus est, donet uxori meae ex eo peculio, quod ad me non pertinebat, vel homo liber bona fide mihi serviens, an valeat donatio, quaeritur. et in libera quidem persona utcumque admitti potest donatio: ceterae enim personae alienationem peculii ut donent non habent.
</P>

<p>
Dig. 24.1.3.9
</P>

<p>
Ulpianus  32 ad sab.
</P>

<p>
Non tantum autem per se maritus et uxor ceteraeque personae dare non possunt sed nec per interpositam personam.
</P>

<p>
Dig. 24.1.3.10
</P>

<p>
Ulpianus  32 ad sab.
</P>

<p>
Sciendum autem est ita interdictam inter virum et uxorem donationem, ut ipso iure nihil valeat quod actum est: proinde si corpus sit quod donatur, nec traditio quicquam valet, et si stipulanti promissum sit vel accepto latum, nihil valet: ipso enim iure quae inter virum et uxorem donationis causa geruntur, nullius momenti sunt.
</P>

<p>
Dig. 24.1.3.11
</P>

<p>
Ulpianus  32 ad sab.
</P>

<p>
Si quis igitur nummos uxori dederit, non fieri eius apparet, quia nihil corporis eius fieri palam est.
</P>

<p>
Dig. 24.1.3.12
</P>

<p>
Ulpianus  32 ad sab.
</P>

<p>
Sed si debitorem suum ei solvere iusserit, hic quaeritur, an nummi fiant eius debitorque liberetur. et celsus libro quinto decimo digestorum scribit videndum esse, ne dici possit et debitorem liberatum et nummos factos mariti, non uxoris: nam et si donatio iure civili non impediretur, eum rei gestae ordinem futurum, ut pecunia ad te a debitore tuo, deinde a te ad mulierem perveniret: nam celeritate coniungendarum inter se actionum unam actionem occultari, ceterum debitorem creditori dare, creditorem uxori. nec novum aut mirum esse, quod per alium accipias, te accipere: nam et si is, qui creditoris tui se procuratorem esse simulaverit, a debitore tuo iubente te pecuniam acceperit, et furti actionem te habere constat et ipsam pecuniam tuam esse.
</P>

<p>
Dig. 24.1.3.13
</P>

<p>
Ulpianus  32 ad sab.
</P>

<p>
Huic sententiae consequens est, quod iulianus libro septimo decimo digestorum scripsit, si donaturum mihi iussero uxori meae dare: ait enim iulianus nullius esse momenti, perinde enim habendum, atque si ego acceptam et rem meam factam uxori meae dedissem: quae sententia vera est. ^ quod iulianus. . . . . . perinde ^ .
</P>

<p>
Dig. 24.1.4
</P>

<p>
Iulianus  17 Dig. 
</P>

<p>
Idemque est et si mortis causa traditurum mihi iusserim uxori tradere, nec referre, convaluerit donator an mortuus sit. neque existimandum est, si dixerimus valere donationem, non fieri me pauperiorem, quia sive convaluerit donator, condictione tenebor, sive mortuus fuerit, rem, quam habiturus eram, in bonis meis desinam propter donationem habere.
</P>

<p>
Dig. 24.1.5pr.
</P>

<p>
Ulpianus  32 ad sab.
</P>

<p>
Si sponsus sponsae donaturus tradiderit titio, ut is sponsae daret, deinde titius tradiderit post nuptias secutas: si quidem eum interposuerit maritus, donationem non valere, quae post contractas nuptias perficiatur: si vero mulier eum interposuerit, iamdudum ^ iamdum^ perfectam donationem, hoc est ante nuptias, atque ideo quamvis contractis nuptiis titius tradiderit, donationem valere.
</P>

<p>
Dig. 24.1.5.1
</P>

<p>
Ulpianus  32 ad sab.
</P>

<p>
Si maritus duos reos habeat titium et mulierem et mulieri accepto tulerit donationis causa, neuter liberatur, quia acceptilatio non valet: et haec iulianus libro septimo decimo digestorum scribit. plane si mihi proponas titio accepto latum, ipse quidem liberabitur, mulier vero manebit obligata.
</P>

<p>
Dig. 24.1.5.2
</P>

<p>
Ulpianus  32 ad sab.
</P>

<p>
Generaliter tenendum est, quod inter ipsos aut qui ad eos pertinent aut per interpositas personas donationis causa agatur, non valere: quod si aliarum extrinsecus rerum personarumve causa commixta sit, si separari non potest, nec donationem impediri, si separari possit, cetera valere, id quod donatum sit non valere.
</P>

<p>
Dig. 24.1.5.3
</P>

<p>
Ulpianus  32 ad sab.
</P>

<p>
Si debitor viri pecuniam iussu mariti uxori promiserit, nihil agitur.
</P>

<p>
Dig. 24.1.5.4
</P>

<p>
Ulpianus  32 ad sab.
</P>

<p>
Si uxor viri creditori donationis causa promiserit et fideiussorem dederit, neque virum liberari neque mulierem obligari vel fideiussorem eius iulianus ait, perindeque haberi ac si nihil promisisset.
</P>

<p>
Dig. 24.1.5.5
</P>

<p>
Ulpianus  32 ad sab.
</P>

<p>
Circa venditionem quoque iulianus quidem minoris factam venditionem nullius esse momenti ait: neratius autem ( cuius opinionem pomponius non improbat) venditionem donationis causa inter virum et uxorem factam nullius esse momenti, si modo, cum animum maritus vendendi non haberet, idcirco venditionem commentus sit, ut donaret: enimvero si, cum animum vendendi haberet, ex pretio ei remisit, venditionem quidem valere, remissionem autem hactenus non valere, quatenus facta est locupletior: itaque si res quindecim venit quinque, nunc autem sit decem, quinque tantum praestanda sunt, quia in hoc locupletior videtur facta.
</P>

<p>
Dig. 24.1.5.6
</P>

<p>
Ulpianus  32 ad sab.
</P>

<p>
Si donationis causa vir vel uxor servitute non utatur, puto amitti servitutem, verum post divortium condici posse.
</P>

<p>
Dig. 24.1.5.7
</P>

<p>
Ulpianus  32 ad sab.
</P>

<p>
Si uxor vel maritus exceptione quadam donationis causa summoveri voluerint, facta a iudice absolutione valebit quidem sententia, sed condicetur ei, cui donatum est.
</P>

<p>
Dig. 24.1.5.8
</P>

<p>
Ulpianus  32 ad sab.
</P>

<p>
Concessa donatio est sepulturae causa: nam sepulturae causa locum marito ab uxore vel contra posse donari constat et si quidem intulerit, faciet locum religiosum. hoc autem ex eo venit, quod definiri solet eam demum donationem impediri solere, quae et donantem pauperiorem et accipientem faciet locupletiorem: porro hic non videtur fieri locupletior in ea re quam religioni dicavit. nec movit quemquam, quod emeret, nisi a marito accepisset: nam etsi pauperior ea fieret, nisi maritus dedisset, non tamen idcirco fit locupletior, quod non expendit.
</P>

<p>
Dig. 24.1.5.9
</P>

<p>
Ulpianus  32 ad sab.
</P>

<p>
Haec res et illud suadet, si uxori maritus sepulturae causa donaverit, ita demum locum fieri intellegi mulieris, cum corpus humatur: ceterum antequam fiet religiosus, donantis manet. proinde si distraxerit mulier, manet locus donatoris.
</P>

<p>
Dig. 24.1.5.10
</P>

<p>
Ulpianus  32 ad sab.
</P>

<p>
Secundum haec si uxori suae monumentum purum maritus magni pretii donaverit, valebit donatio, sic tamen, ut, cum fit religiosus, valeat.
</P>

<p>
Dig. 24.1.5.11
</P>

<p>
Ulpianus  32 ad sab.
</P>

<p>
Sed et si ipsa fuerit illo illata, licet morte eius finitum est matrimonium, favorabiliter tamen dicetur locum religiosum fieri.
</P>

<p>
Dig. 24.1.5.12
</P>

<p>
Ulpianus  32 ad sab.
</P>

<p>
Proinde et si maritus ad oblationem dei uxori donavit, vel locum, in quo opus publicum quod promiserat facere, velut aedem publicam, dedicaret, fiet locus sacer. sed et si quid ei det, ut donum deo detur vel consecretur, dubium non est, quin debeat valere: quare et si oleum pro ea in aede sacra posuerit, valet donatio.
</P>

<p>
Dig. 24.1.5.13
</P>

<p>
Ulpianus  32 ad sab.
</P>

<p>
Si maritus heres institutus repudiet hereditatem donationis causa, iulianus scripsit libro septimo decimo digestorum donationem valere: neque enim pauperior fit, qui non adquirat, sed qui de patrimonio suo deposuit. repudiatio autem mariti mulieri prodest, si vel substituta sit mulier vel etiam ab intestato heres futura.
</P>

<p>
Dig. 24.1.5.14
</P>

<p>
Ulpianus  32 ad sab.
</P>

<p>
Simili modo et si legatum repudiet, placet nobis valere donationem, si mulier substituta sit in legato vel etiam si proponas eam heredem institutam.
</P>

<p>
Dig. 24.1.5.15
</P>

<p>
Ulpianus  32 ad sab.
</P>

<p>
Si quis rogatus sit praecepta certa quantitate uxori suae hereditatem restituere et is sine deductione restituerit, celsus libro decimo digestorum scripsit magis pleniore officio fidei praestandae functum maritum quam donasse videri: et rectam rationem huic sententiae celsus adiecit, quod plerique magis fidem exsolvunt in hunc casum quam donant nec de suo putant proficisci, quod de alieno plenius restituunt voluntatem defuncti secuti: nec immerito saepe credimus aliquid defunctum voluisse et tamen non rogasse. quae sententia habet rationem magis in eo, qui non erat deducta quarta rogatus restituere et tamen integram fidem praestitit omisso senatus consulti commodo: hic enim vere fidem exsolvit voluntatem testatoris obsecutus. hoc ita, si non per errorem calculi fecit: ceterum indebiti fideicommissi esse repetitionem nulla dubitatio est.
</P>

<p>
Dig. 24.1.5.16
</P>

<p>
Ulpianus  32 ad sab.
</P>

<p>
Cum igitur nihil de bonis erogatur, recte dicitur valere donationem. ubicumque igitur non deminuit de facultatibus suis qui donavit, valet, vel, etiamsi deminuat, locupletior tamen non fit qui accepit, donatio valet.
</P>

<p>
Dig. 24.1.5.17
</P>

<p>
Ulpianus  32 ad sab.
</P>

<p>
Marcellus libro septimo digestorum quaerit, si mulier acceptam a marito pecuniam in sportulas pro cognato suo ordini erogaverit, an donatio valeat? et ait valere nec videri locupletiorem mulierem factam, quamvis mutuam pecuniam esset acceptura et pro adfine erogatura.
</P>

<p>
Dig. 24.1.5.18
</P>

<p>
Ulpianus  32 ad sab.
</P>

<p>
In donationibus autem iure civili impeditis hactenus revocatur donum ab eo ab eave cui donatum est, ut, si quidem exstet res, vindicetur, si consumpta sit, condicatur hactenus, quatenus locupletior quis eorum factus est:
</P>

<p>
Dig. 24.1.6
</P>

<p>
Gaius  11 ad ed. provinc.
</P>

<p>
Quia quod ex non concessa donatione retinetur, id aut sine causa aut ex iniusta causa retineri intellegitur: ex quibus causis condictio nasci solet.
</P>

<p>
Dig. 24.1.7pr.
</P>

<p>
Ulpianus  31 ad sab.
</P>

<p>
Quod autem spectetur tempus, an locupletiores sint facti, utrum tempus litis contestatae an rei iudicatae? et verum est litis contestatae tempus spectari oportere idque imperator noster cum patre rescripsit.
</P>

<p>
Dig. 24.1.7.1
</P>

<p>
Ulpianus  31 ad sab.
</P>

<p>
Si maritus pecuniam uxori in unguenta dederit eaque eam pecuniam creditori suo solverit, mox ea de sua pecunia unguenta emerit, non videri locupletiorem factam Marcellus libro septimo digestorum scribit. idemque et si lancem ob eandem causam ei dederit eaque lancem retinuerit, de sua autem pecunia unguenta emerit, vindicationem cassare, quia non est locupletior, quae tantundem in re mortua impendit.
</P>

<p>
Dig. 24.1.7.2
</P>

<p>
Ulpianus  31 ad sab.
</P>

<p>
Si vir et uxor quina invicem sibi donaverint et maritus servaverit, uxor consumpserit, recte placuit compensationem fieri donationum et hoc divus hadrianus constituit. aestimari oportere, in quantum locupletior facta sit mulier. proinde et si praedia hodie vilissimo sunt, consequenter dicemus litis contestatae tempore aestimationem eorum spectandam. plane si magni pretii praedia sunt, summa tantum numerata erit restituenda, non etiam usurae pretii.
</P>

<p>
Dig. 24.1.7.4
</P>

<p>
Ulpianus  31 ad sab.
</P>

<p>
Eleganter tractabitur, si mulier quindecim praedia emerit et maritus non totum pretium numeraverit, sed duas partes pretii, hoc est decem, uxor de suo quinque, deinde haec praedia valeant nunc decem, maritus quantum consequatur. et magis est, ut consequi debeat duas partes decem, ut quod periit ex pretio, utrique perierit et marito et uxori.
</P>

<p>
Dig. 24.1.7.5
</P>

<p>
Ulpianus  31 ad sab.
</P>

<p>
Si maritus aestimationem rerum quas in dotem accepit dicat se donationis causa auxisse, remedium monstravit imperator noster cum divo patre suo rescripto, cuius verba haec sunt: " cum donationis causa pretium auctum adfirmes, qui super ea re cogniturus erit, si pecuniae modum recusabis, ipsa praedia restitui debere sumptuum deductis rationibus arbitrabitur". in arbitrio igitur mariti erit, quid praestitum malit. idem iuris est et si e contrario mulier de minore aestimatione queratur. nec aliud in commodato aestimato dato observari solet, ut pomponius libro quarto variarum lectionum scribit.
</P>

<p>
Dig. 24.1.7.6
</P>

<p>
Ulpianus  31 ad sab.
</P>

<p>
Si uxor a marito suo praedia, quae ob dotem pignori acceperat, emerit eaque emptio donationis causa facta dicatur, nullius esse momenti, pignoris tamen obligationem durare imperator noster cum patre suo rescripsit, cuius rescripti verba ideo rettuli, ut appareat venditionem inter virum et uxorem bona fide gestam non retractari. " si tibi maritus pignora propter dotem et pecuniam creditam data non donationis causa vendidit, quod bona fide gestum est, manebit ratum. at si titulus donationis quaesitus ostenditur atque ideo venditionem irritam esse constabit, iure publico causam pignorum integram obtinebis".
</P>

<p>
Dig. 24.1.7.7
</P>

<p>
Ulpianus  31 ad sab.
</P>

<p>
Si uxor rem emit et maritus pretium pro ea numeravit, interdum dicendum est totum a muliere repetendum, quasi locupletior ex ea in solidum facta sit: ut puta si emit quidem rem mulier et debebat pecuniam, maritus autem a venditore eam liberavit: quid enim interest, creditori solvat an venditori?
</P>

<p>
Dig. 24.1.7.8
</P>

<p>
Ulpianus  31 ad sab.
</P>

<p>
Uxori quis donavit servum ita, ut eum intra annum manumitteret: an, si mulier non obtemperet voluntati, constitutio divi marci imponat ei libertatem, si vir vel vivit vel etiam diem suum obierit? et ait papinianus, cum sabini sit sententia recepta, qui putat tunc fieri servum eius cui donatur, cum coeperit libertas imponi ideoque nec si velit mulier post exactum tempus possit manumittere, recte dici non esse constitutioni locum nec voluntatem mariti posse constitutioni locum facere, cum proprium servum possit manumittere: quae sententia mihi quoque probatur, quia venditor sive donatur non sibi vult legem imponi nec potest, sed ei qui accepit: dominio igitur penes se remanente nequaquam effectum habebit constitutio.
</P>

<p>
Dig. 24.1.7.9
</P>

<p>
Ulpianus  31 ad sab.
</P>

<p>
Manumissionis causa donatio facta valet, licet non hoc agatur, ut statim ad libertatem, sed quandoque perducatur. proinde si, ut post certum tempus manumittat, uxori suae tradidit, tunc demum eius fiet, cum tempore impleto manumittere coeperit: quare antea manumittendo nihil agit. nam et illud sciendum est: si uxori quis suae donaverit, ut intra annum manumittat, deinde non manumiserit ea intra annum, postea manumittendo nihil agit.
</P>

<p>
Dig. 24.1.8
</P>

<p>
Gaius  11 ad ed. provinc.
</P>

<p>
Si, antequam servus manumittatur, morte aut divortio solutum fuerit matrimonium, resolvitur donatio: inesse enim condicio donationi videtur, ut manente matrimonio manumittatur.
</P>

<p>
Dig. 24.1.9pr.
</P>

<p>
Ulpianus  32 ad sab.
</P>

<p>
Si eum uxori donet maritus, qui eius erat condicionis, ne umquam ad libertatem perduci possit, dicendum est omnino nihil agi hac donatione.
</P>

<p>
Dig. 24.1.9.1
</P>

<p>
Ulpianus  32 ad sab.
</P>

<p>
Si pecunia accepta mulier manumiserit vel operas ei imposuerit, ait iulianus operas quidem eam licito iure imposituram et tenere obligationem nec videri mulierem ex re viri locupletiorem fieri, cum eas libertus promittat: quod si pretium ob manumissionem acceperit mulier et sic manumiserit, si quidem ex peculio suo dedit, nummos mariti manere, si vero alius pro eo dedit, fient nummi mulieris: quae sententia recte se habet.
</P>

<p>
Dig. 24.1.9.2
</P>

<p>
Ulpianus  32 ad sab.
</P>

<p>
Inter virum et uxorem mortis causa donationes receptae sunt,
</P>

<p>
Dig. 24.1.10
</P>

<p>
Gaius  11 ad ed. provinc.
</P>

<p>
Quia in hoc tempus excurrit donationis eventus, quo vir et uxor esse desinunt.
</P>

<p>
Dig. 24.1.11pr.
</P>

<p>
Ulpianus  32 ad sab.
</P>

<p>
Sed interim res non statim fiunt eius cui donatae sunt, sed tunc demum, cum mors insecuta est: medio igitur tempore dominium remanet apud eum qui donavit.
</P>

<p>
Dig. 24.1.11.1
</P>

<p>
Ulpianus  32 ad sab.
</P>

<p>
Sed quod dicitur mortis causa donationem inter virum et uxorem valere, ita verum est, ut non solum ea donatio valeat secundum iulianum, quae hoc animo fit, ut tunc res fiat uxoris vel mariti, cum mors insequetur, sed omnis mortis causa donatio.
</P>

<p>
Dig. 24.1.11.2
</P>

<p>
Ulpianus  32 ad sab.
</P>

<p>
Quando itaque non retro agatur donatio, emergunt vitia, ut Marcellus animadvertit in specie huiusmodi. maritus uxori mortis causa donatum voluit: interposuit mulier filium familias, qui a marito acciperet eique traderet: deinde, cum moritur maritus, pater familias invenitur: an valeat traditio? et ait consequens esse dici traditionem valere, quia sui iuris effectus est eo tempore, ad quod traditio redigitur, id est cum maritus moriebatur.
</P>

<p>
Dig. 24.1.11.3
</P>

<p>
Ulpianus  32 ad sab.
</P>

<p>
Idem ait: placuisse scio sabinianis, si filiae familias uxori maritus tradet, donationem eius cum omni suo emolumento fieri, si vivo adhuc marito sui iuris fuerit effecta. quod et iulianus libro septimo decimo digestorum probat.
</P>

<p>
Dig. 24.1.11.4
</P>

<p>
Ulpianus  32 ad sab.
</P>

<p>
Proinde et si uxor marito filio familias mortis causa tradat et is sui iuris effectus sit, sine dubio dicemus ipsius fieri ^ fierit^.
</P>

<p>
Dig. 24.1.11.5
</P>

<p>
Ulpianus  32 ad sab.
</P>

<p>
Per contrarium quoque si uxor donaverit mortis causa patri familias marito et mortis eius tempore filius familias inveniatur, patri erit nunc emolumentum quaesitum.
</P>

<p>
Dig. 24.1.11.6
</P>

<p>
Ulpianus  32 ad sab.
</P>

<p>
Consequenter scaevola apud Marcellum notat, si servum interposuit mulier, ut ei tradatur mortis causa, isque adhuc servus dederit mulieri, deinde mortis tempore liber inveniatur, tantundem esse dicendum.
</P>

<p>
Dig. 24.1.11.7
</P>

<p>
Ulpianus  32 ad sab.
</P>

<p>
Idem Marcellus tractat, si is qui interpositus est, posteaquam dederit mulieri, decesserit vivo adhuc donatore, donationem evanescere, quia debeat aliquo momento interposito fieri et sic ad mulierem transire: quod ita procedit, si ea cui donabatur eum interposuit, non is qui donabat. porro si a marito interpositus est, et res ipsius statim facta est et, si ante mortem mariti tradiderit et decesserit, traditio eius egit aliquid, ut tamen haec traditio pendeat, donec mors sequatur.
</P>

<p>
Dig. 24.1.11.8
</P>

<p>
Ulpianus  32 ad sab.
</P>

<p>
Si uxor rem titio dederit, ut is marito mortis causa traderet eaque defuncta invitis heredibus eius titius marito dederit, interest, utrum a muliere sit interpositus titius an vero a marito cui donabatur: si a muliere interpositus est, obligabit se condictione, si marito tradiderit, si autem a marito sit interpositus, mortua muliere confestim fundus efficietur eius quem maritus interposuit et actionem ipse maritus cum eo habebit.
</P>

<p>
Dig. 24.1.11.9
</P>

<p>
Ulpianus  32 ad sab.
</P>

<p>
Si uxor rem, quam a marito suo mortis causa acceperat, vivo eo alii tradiderit, nihil agitur ea traditione, quia non ante ultimum vitae tempus mulieris fuit. plane in quibus casibus placeat retro agi donationem, etiam sequens traditio a muliere facta in pendenti habebitur.
</P>

<p>
Dig. 24.1.11.10
</P>

<p>
Ulpianus  32 ad sab.
</P>

<p>
Si maritus uxori donaverit mortis causa eaque diverterit, an dissolvatur donatio? iulianus scripsit infirmari donationem nec impendere.
</P>

<p>
Dig. 24.1.11.11
</P>

<p>
Ulpianus  32 ad sab.
</P>

<p>
Idem ait, si divortii causa facta sit donatio, valere:
</P>

<p>
Dig. 24.1.12
</P>

<p>
Paulus  7 ad sab.
</P>

<p>
Quae tamen sub ipso divortii tempore, non quae ex cogitatione quandoque futuri divortii fiant:
</P>

<p>
Dig. 24.1.13pr.
</P>

<p>
Ulpianus  32 ad sab.
</P>

<p>
Sed si mors sit insecuta, non videri factas res mulieris, quia donatio in alium casum facta est.
</P>

<p>
Dig. 24.1.13.1
</P>

<p>
Ulpianus  32 ad sab.
</P>

<p>
Proinde et si mortis causa uxori donaverit et deportationem passus est, an donatio valeat, videamus. et alias placet in casum deportationis donationem factam valere, quemadmodum in causam divortii. cum igitur deportatione matrimonium minime dissolvatur et nihil vitium mulieris incurrit, humanum est donationem, quae mortis causa ab initio facta est, tali exilio subsecuto confirmari, tamquam si mortuo marito rata habebatur, ita tamen, ut non adimatur licentia marito eam revocare, quia et mors eius exspectanda est, ut tunc plenissimam habeat firmitatem, quando ab hac luce fuerit subtractus, sive reversus sive adhuc in poena constitutus.
</P>

<p>
Dig. 24.1.13.2
</P>

<p>
Ulpianus  32 ad sab.
</P>

<p>
Cum quis acceperit, ut in suo aedificet, condici ei id non potest, quia magis donari ei videtur: quae sententia neratii quoque fuit: ait enim datum ad villam extruendam vel agrum serendum, quod alioquin facturus non erat is qui accepit, in speciem donationis cadere. ergo inter virum et uxorem hae erunt interdictae.
</P>

<p>
Dig. 24.1.14
</P>

<p>
Paulus  71 ad ed.
</P>

<p>
Quod si vir uxori, cuius aedes incendio consumptae sunt, ad refectionem earum pecuniam donaverit, valet donatio in tantum, in quantum aedificii extructio postulat.
</P>

<p>
Dig. 24.1.15pr.
</P>

<p>
Ulpianus  32 ad sab.
</P>

<p>
Ex annuo vel menstruo, quod uxori maritus praestat, tunc quod superest revocabitur, si satis immodicum est, id est supra vires dotis.
</P>

<p>
Dig. 24.1.15.1
</P>

<p>
Ulpianus  32 ad sab.
</P>

<p>
Si maritus uxori pecuniam donaverit eaque usuras ex donata pecunia perceperit, lucrabitur. haec ita iulianus in marito libro octavo decimo digestorum scribit.
</P>

<p>
Dig. 24.1.16
</P>

<p>
Tryphonus  10 disp.
</P>

<p>
Quid ergo si ex centum, quae vir uxori donavit, quinquaginta apud debitorem ex his perierint, et alia quinquaginta duplicata usuris uxor habet? non plus quinquaginta eius donationis nomine maritus ab ea consequetur.
</P>

<p>
Dig. 24.1.17pr.
</P>

<p>
Ulpianus  32 ad sab.
</P>

<p>
De fructibus quoque videamus, si ex fructibus praediorum quae donata sunt locupletata sit, an in causam donationis cadant. et iulianus significat fructus quoque ut usuras licitam habere donationem.
</P>

<p>
Dig. 24.1.17.1
</P>

<p>
Ulpianus  32 ad sab.
</P>

<p>
Sed si quid servus donatus adquisiit, ad eum qui donavit pertinebit.
</P>

<p>
Dig. 24.1.18
</P>

<p>
Pomponius  4 ex var. lect.
</P>

<p>
Si vir uxoris aut uxor viri servis aut vestimentis usus vel usa fuerit vel in aedibus eius gratis habitaverit, valet donatio.
</P>

<p>
Dig. 24.1.19pr.
</P>

<p>
Ulpianus  32 ad sab.
</P>

<p>
Si uxor filio donaverit servum, qui in patris mariti sit potestate, deinde is servus ancillam acceperit, dominium mulieri quaeretur: nec interesse iulianus ait, ex cuius pecunia haec ancilla empta sit, quia nec ex re sua quicquam adquiri potest per eum qui donatur ei cui donatur: hoc enim bonae fidei possessoribus concessum est, virum autem scientem alienum possidere.
</P>

<p>
Dig. 24.1.19.1
</P>

<p>
Ulpianus  32 ad sab.
</P>

<p>
Idem quaerit, si ex re mariti ea ancilla comparata fuerit, an adversus agentem mulierem de dote maritus pretium possit per exceptionem retinere. et dicendum est posse maritum et exceptionem habere, si dos ab eo petetur, secundum Marcelli sententiam et, si solverit, secundum iulianum condicere posse.
</P>

<p>
Dig. 24.1.20
</P>

<p>
Iavolenus  11 epist.
</P>

<p>
Si is servus, qui uxori mortis causa donatus est, prius quam vir decederet stipulatus est, in pendenti puto esse causam obligationis, donec vir aut moriatur aut suspicione mortis, propter quam donavit, liberetur: quidquid autem eorum inciderit, quod donationem aut peremat aut confirmet, id quoque causam stipulationis aut confirmabit aut resolvet.
</P>

<p>
Dig. 24.1.21pr.
</P>

<p>
Ulpianus  32 ad sab.
</P>

<p>
Si quis pro uxore sua vectigal, quod in itinere praestari solet, solvisset, an quasi locupletiore ea facta exactio fiat, an vero nulla sit donatio? et magis puto non interdictum hoc, maxime si ipsius causa profecta est. nam et papinianus libro quarto responsorum scripsit vecturas uxoris et ministeriorum eius virum itineris sui causa datas repetere non posse: iter autem fuisse videtur viri causa et cum uxor ad virum pervenit. nec interesse, an aliquid de vecturis in contrahendo matrimonio convenerit: non enim donat, qui necessariis oneribus succurrit. ergo et si consensu mariti profecta est mulier propter suas necessarias causas et aliquid maritus expensarum nomine ei praestiterit, hoc revocandum non est.
</P>

<p>
Dig. 24.1.21.1
</P>

<p>
Ulpianus  32 ad sab.
</P>

<p>
Si uxor viro dotem promiserit et dotis usuras, sine dubio dicendum est peti usuras posse, quia non est ista donatio, cum pro oneribus matrimonii petantur. quid tamen, si maritus uxori petitionem earum remiserit? eadem erit quaestio, an donatio sit illicita: et iulianus hoc diceret: quod verum est. plane si convenerat, uti se mulier pasceret suosque homines idcirco passus est eam dote sua frui, ut se suosque aleret, expeditum erit: puto enim non posse ab ea peti quasi donatum, quod compensatum est.
</P>

<p>
Dig. 24.1.22
</P>

<p>
Ulpianus  3 ad sab.
</P>

<p>
Uxori suae quis mortis causa servum donavit eumque cum libertate heredem scripsit: an valeat institutio, quaeritur. et puto, si hoc animo eum scripsit heredem, quod donationis se dixit paenituisse, valere institutionem et necessarium heredem domino servum fieri: ceterum si, posteaquam heredem instituit, donavit, donatio praevalebit, vel si ante donavit, non tamen adimendi animo libertatem adscripsit.
</P>

<p>
Dig. 24.1.23
</P>

<p>
Ulpianus  6 ad sab.
</P>

<p>
Papinianus recte putabat orationem divi severi ad rerum donationem pertinere: denique si stipulanti spopondisset uxori suae, non putabat conveniri posse heredem mariti, licet durante voluntate maritus decesserit.
</P>

<p>
Dig. 24.1.24
</P>

<p>
Paulus  7 ad sab.
</P>

<p>
Si inter extraneos facta sit donatio et antequam per tempus legitimum dominium fuerit adquisitum, coierint, vel contra si inter virum et uxorem facta sit donatio et ante impletum tempus supradictum solutum sit matrimonium, nihilo minus procedere temporis suffragium constat, quia altero modo sine vitio tradita est possessio, altero quod fuerit vitium, amotum sit.
</P>

<p>
Dig. 24.1.25
</P>

<p>
Clementius  5 ad l. iul. et pap.
</P>

<p>
Sed et si constante matrimonio res aliena uxori a marito donata fuerit, dicendum est confestim ad usucapionem eius uxorem admitti, quia et si non mortis causa donaverat ei, non impediretur usucapio. nam ius constitutum ad eas donationes pertinet, ex quibus et locupletior mulier et pauperior maritus in suis rebus fit: itaque licet mortis causa donatio interveniat, quasi inter extraneas personas fieri intellegenda est in ea re, quae quia aliena est usucapi potest.
</P>

<p>
Dig. 24.1.26pr.
</P>

<p>
Paulus  7 ad sab.
</P>

<p>
Si eum, qui mihi vendiderit, iusserim eam rem uxori meae donationis causa dare et is possessionem iussu meo tradiderit, liberatus erit, quia, licet illa iure civili possidere non intellegatur, certe tamen venditor nihil habet quod tradat.
</P>

<p>
Dig. 24.1.26.1
</P>

<p>
Paulus  7 ad sab.
</P>

<p>
Ex quibus causis inter virum et uxorem concessae sunt donationes, ex isdem et inter socerum et generum nurumve concessas neratius ait. ergo socer genero mortis vel divortii causa donabit, sed et gener socero mortis suae vel divortii causa.
</P>

<p>
Dig. 24.1.27
</P>

<p>
Modestinus  7 reg.
</P>

<p>
Inter eos, qui matrimonio coituri sunt, ante nuptias donatio facta iure consistit, etiamsi eodem die nuptiae fuerint consecutae.
</P>

<p>
Dig. 24.1.28pr.
</P>

<p>
Paulus  7 ad sab.
</P>

<p>
Si id quod donatum sit perierit vel consumptum sit, eius qui dedit est detrimentum, merito, quia manet res eius qui dedit suamque rem perdit.
</P>

<p>
Dig. 24.1.28.1
</P>

<p>
Paulus  7 ad sab.
</P>

<p>
Si quid in pueros ex ancillis dotalibus natos maritus impenderit aut in doctrinam aut alimenta, non servatur marito, quia ipse ministeriis eorum utitur: sed illud servatur quod nutrici datum est ad educendum, quia pro capite quid dedisset, quemadmodum si a praedonibus redemisset servos dotales.
</P>

<p>
Dig. 24.1.28.2
</P>

<p>
Paulus  7 ad sab.
</P>

<p>
Si quas servi operas viri uxori praestiterint vel contra, magis placuit, nullam habendam earum rationem: et sane non amare nec tamquam inter infestos ius prohibitae donationis tractandum est, sed ut inter coniunctos maximo affectu et solam inopiam timentes.
</P>

<p>
Dig. 24.1.28.3
</P>

<p>
Paulus  7 ad sab.
</P>

<p>
Si ex decem donatis sibi mulier servum emerit et is quinque sit quinque petenda esse apud plautium placuit, quemadmodum, si mortuus est, nihil peteretur: si vero quindecim dignus sit, non plus quam decem potest peti, quoniam eatenus donator pauperior factus esset.
</P>

<p>
Dig. 24.1.28.4
</P>

<p>
Paulus  7 ad sab.
</P>

<p>
Quod si ex decem duos servos emerit et eorum alter mortuus sit, alter decem dignus sit, solet quaeri. et plerique et pomponius interesse putant, utrum uno pretio venierint an diversis: si uno, tota decem petenda, quemadmodum si una res empta deterior facta est, vel grex vel carrucha et aliqua pars inde perisset: si diversis, hoc solum petendum, quanti sit emptus qui superest.
</P>

<p>
Dig. 24.1.28.5
</P>

<p>
Paulus  7 ad sab.
</P>

<p>
Iulianum putasse pomponius refert, si quid per eum servum, quem ex nummis a marito donatis mulier adquisisset ( forte legatum, hereditatem) aut partus editus esset, eo quoque nomine petitionem faciendam esse.
</P>

<p>
Dig. 24.1.28.6
</P>

<p>
Paulus  7 ad sab.
</P>

<p>
Illud constat, si antequam a viro annuum acciperet, mulier ipsa de suo aut etiam mutuata impenderit, videri tantum iam ex annuo consumptum.
</P>

<p>
Dig. 24.1.28.7
</P>

<p>
Paulus  7 ad sab.
</P>

<p>
Illud recte dictum celsus ait: si dotis usuras annuas uxor stipulata sit, licet ei non debeantur, quia tamen quasi de annuo convenerit, peti quidem dotis iudicio non possunt, compensari autem possunt: idem ergo dicemus in qualibet pactione annui nomine facta.
</P>

<p>
Dig. 24.1.29pr.
</P>

<p>
Pomponius  14 ad sab.
</P>

<p>
Si mulier ex pecunia donata emptum servum vendidisset et alium emisset, posteriorem periculo mulieris esse fulcinius scripsit: quod non est verum, licet non ex re mariti emptus sit.
</P>

<p>
Dig. 24.1.29.1
</P>

<p>
Pomponius  14 ad sab.
</P>

<p>
Si vir uxori lanam donavit et ex ea lana vestimenta sibi confecit, uxoris esse vestimenta labeo ait:
</P>

<p>
Dig. 24.1.30
</P>

<p>
Gaius  11 ad ed. provinc.
</P>

<p>
Utilem tamen viro competere.
</P>

<p>
Dig. 24.1.31pr.
</P>

<p>
Pomponius  14 ad sab.
</P>

<p>
Sed si vir lana sua vestimentum mulieri confecerit, quamvis id uxori confectum fuerit et uxoris cura, tamen viri esse neque impedire, quod in ea re uxor tamquam lanipendia fuerit et viri negotium procurarit.
</P>

<p>
Dig. 24.1.31.1
</P>

<p>
Pomponius  14 ad sab.
</P>

<p>
Si uxor lana sua, operis ancillarum viri, vestimenta sui nomine confecit muliebria, et vestimenta mulieris esse et pro operis ancillarum viro praestare nihil debere: sed viri nomine vestimenta confecta virilia viri esse, ut is lanae uxori praestet pretium: sed si non virilia vestimenta suo nomine mulier confecit, sed ea viro donavit, non valere donationem, cum illa valeat, cum viri nomine confecit: nec umquam operas viri ancillarum aestimari convenit.
</P>

<p>
Dig. 24.1.31.2
</P>

<p>
Pomponius  14 ad sab.
</P>

<p>
Si vir uxori aream donaverit et uxor in ea insulam aedificaverit, ea insula sine dubio mariti est, sed eam impensam mulierem servaturam placet: nam si maritus vindicet insulam, retentionem impensae mulierem facturam.
</P>

<p>
Dig. 24.1.31.3
</P>

<p>
Pomponius  14 ad sab.
</P>

<p>
Si duo mancipia fuerint singula quinis digna, sed utrumque unis quinque donationis causa a viro mulieri vel contra venierint, melius dicetur communia ea esse pro portione pretii nec tandem spectandum esse, quanti mancipia sint, sed quantum ex pretio donationis causa sit remissum: sine dubio licet a viro vel uxore minoris emere, si non sit animus donandi.
</P>

<p>
Dig. 24.1.31.4
</P>

<p>
Pomponius  14 ad sab.
</P>

<p>
Si vir uxori vel contra quid vendiderit vero pretio et donationis causa paciscantur, ne quid venditor ob eam rem praestet, videndum est, quid de ea venditione agatur, utrum res venierit et totum negotium valeat, an vero ut ea sola pactio irrita sit, quemadmodum irrita esset, si post contractam emptionem novo consilio inito id pacti fuisset actum. et verius est pactum dumtaxat irritum esse.
</P>

<p>
Dig. 24.1.31.5
</P>

<p>
Pomponius  14 ad sab.
</P>

<p>
Idem dicemus, si donationis causa pacti sint, ne fugitivum aut erronem praestent, id est integras esse actiones aedilicias et ex empto.
</P>

<p>
Dig. 24.1.31.6
</P>

<p>
Pomponius  14 ad sab.
</P>

<p>
Quod vir uxori in diem debet, sine metu donationis praesens solvere potest, quamvis commodum temporis retenta pecunia sentire potuerit.
</P>

<p>
Dig. 24.1.31.7
</P>

<p>
Pomponius  14 ad sab.
</P>

<p>
Quod legaturus mihi aut hereditatis nomine relicturus es, potes rogatus a me uxori meae relinquere et non videtur ea esse donatio, quia nihil ex bonis meis deminuitur: in quo maxime maiores donanti succurrisse proculus ait, ne amore alterius alter despoliaretur, non quasi malivolos, ne alter locupletior fieret.
</P>

<p>
Dig. 24.1.31.8
</P>

<p>
Pomponius  14 ad sab.
</P>

<p>
Si vir uxori munus immodicum calendis martiis aut natali die dedisset, donatio est: sed si impensas, quas faceret mulier, quo honestius se tueretur, contra est.
</P>

<p>
Dig. 24.1.31.9
</P>

<p>
Pomponius  14 ad sab.
</P>

<p>
Non videtur locupletior facta esse mulier, si aut in opsonio aut in unguentis aut in cibariis familiae donatam sibi pecuniam impenderit.
</P>

<p>
Dig. 24.1.31.10
</P>

<p>
Pomponius  14 ad sab.
</P>

<p>
Quae vir cibaria uxoris familiae iumentisve praestiterit, quae in usu communi erant, non condicentur: quod si familiam domesticam uxoris aut venaliciam pavit, contra puto observari debere.
</P>

<p>
Dig. 24.1.32pr.
</P>

<p>
Ulpianus  33 ad sab.
</P>

<p>
Cum hic status esset donationum inter virum et uxorem, quem antea rettulimus, imperator noster antoninus augustus ante excessum divi severi patris sui oratione in senatu habita auctor fuit senatui censendi fulvio aemiliano et nummio albino consulibus, ut aliquid laxaret ex iuris rigore.
</P>

<p>
Dig. 24.1.32.1
</P>

<p>
Ulpianus  33 ad sab.
</P>

<p>
Oratio autem imperatoris nostri de confirmandis donationibus non solum ad ea pertinet, quae nomine uxoris a viro comparata sunt, sed ad omnes donationes inter virum et uxorem factas, ut et ipso iure res fiant eius cui donatae sunt et obligatio sit civilis et de falcidia ubi possit locum habere tractandum sit: cui locum ita fore opinor, quasi testamento sit confirmatum quod donatum est.
</P>

<p>
Dig. 24.1.32.2
</P>

<p>
Ulpianus  33 ad sab.
</P>

<p>
Ait oratio " fas esse eum quidem qui donavit paenitere: heredem vero eripere forsitan adversus voluntatem supremam eius qui donaverit durum et avarum esse".
</P>

<p>
Dig. 24.1.32.3
</P>

<p>
Ulpianus  33 ad sab.
</P>

<p>
Paenitentiam accipere debemus supremam. proinde si uxori donavit, deinde eum paenituit, mox desiit paenitere, dicendum est donationem valere, ut supremum eius spectemus iudicium, quemadmodum circa fideicommissa solemus, vel in legatis cum de doli exceptione opposita tractamus, ut sit ambulatoria voluntas eius usque ad vitae supremum exitum.
</P>

<p>
Dig. 24.1.32.4
</P>

<p>
Ulpianus  33 ad sab.
</P>

<p>
Sed ubi semel donatorem paenituit, etiam heredi revocandi potestatem tribuimus, si appareat defunctum evidenter revocasse voluntatem: quod si in obscuro sit, proclivior esse debet iudex ad comprobandam donationem.
</P>

<p>
Dig. 24.1.32.5
</P>

<p>
Ulpianus  33 ad sab.
</P>

<p>
Si maritus ea quae donaverit pignori dederit, utique eum paenituisse dicemus, licet dominium retinuit. quid tamen, si hoc animo fuit, ut vellet adhuc donatum? finge in possessionem precariam mulierem remansisse paratamque esse satisfacere creditori. dicendum est donationem valere: nam si ab initio ei rem obligatam hoc animo donasset, dicerem vim habere donationem, ut parata satisfacere mulier haberet doli exceptionem: quin immo et si satisfecisset, potuisse eam per doli exceptionem consequi, ut sibi mandentur actiones.
</P>

<p>
Dig. 24.1.32.6
</P>

<p>
Ulpianus  33 ad sab.
</P>

<p>
Si donator servus fuerit effectus privati, dicendum est non impletam, sed peremptam donationem, quamvis morti servitus comparetur: proinde et si ipsa in servitutem redigatur cui donatum est, extincta erit donatio.
</P>

<p>
Dig. 24.1.32.7
</P>

<p>
Ulpianus  33 ad sab.
</P>

<p>
Si maritus uxori donaverit et mortem sibi ob sceleris conscientiam consciverit vel etiam post mortem memoria eius damnata sit, revocabitur donatio: quamvis ea quae aliis donaverit valeant, si non mortis causa donavit.
</P>

<p>
Dig. 24.1.32.8
</P>

<p>
Ulpianus  33 ad sab.
</P>

<p>
Si miles uxori donaverit de castrensibus bonis et fuerit damnatus, quia permissum est ei de his testari ( si modo impetravit ut testetur cum damnaretur), donatio valebit: nam et mortis causa donare poterit, cui testari permissum est.
</P>

<p>
Dig. 24.1.32.9
</P>

<p>
Ulpianus  33 ad sab.
</P>

<p>
Quod ait oratio " consumpsisse", sic accipere debemus, ne is, qui donationem accepit, locupletior factus sit: ceterum si factus est, orationis beneficium locum habebit. sed et si non sit factus locupletior, dederit tamen tantam quantitatem eaque exstet, dicendum est, si is decessit, qui factus est locupletior, posse repetere id quod dedit nec compensare id quod consumpsit, quamvis divortio secuto haec compensatio locum habeat.
</P>

<p>
Dig. 24.1.32.10
</P>

<p>
Ulpianus  33 ad sab.
</P>

<p>
Si divortium post donationem intercessit aut prior decesserit qui donum accepit, veteri iuri statur, hoc est, si maritus uxori: onatum vult, valeat donatio, quod si non vult, exstinguitur: plerique enim cum bona gratia discedunt, plerique cum ira sui animi et offensa.
</P>

<p>
Dig. 24.1.32.11
</P>

<p>
Ulpianus  33 ad sab.
</P>

<p>
Quid ergo, si divortium factum est, deinde matrimonium restauratur, et in divortio vel mutata est voluntas vel eadem duravit, restaurato tamen matrimonio et voluntate donatoris reconciliata an donatio duret, si constante matrimonio donator decesserit? et potest defendi valere.
</P>

<p>
Dig. 24.1.32.12
</P>

<p>
Ulpianus  33 ad sab.
</P>

<p>
Quod si divortium non intercesserit, sed frivusculum, profecto valebit donatio, si frivusculum quievit.
</P>

<p>
Dig. 24.1.32.13
</P>

<p>
Ulpianus  33 ad sab.
</P>

<p>
Si mulier et maritus diu seorsum quidem habitaverint, sed honorem invicem matrimonii habebant ( quod scimus interdum et inter consulares personas subsecutum), puto donationes non valere, quasi duraverint nuptiae: non enim coitus matrimonium facit, sed maritalis affectio: si tamen donator prior decesserit, tunc donatio valebit.
</P>

<p>
Dig. 24.1.32.14
</P>

<p>
Ulpianus  33 ad sab.
</P>

<p>
Si ambo ab hostibus capti sint et qui donavit et cui donatum est, quid dicimus? et prius illud volo tractare. oratio, si ante mors contigerit ei cui donatum est, nullius momenti donationem esse voluit: ergo si ambo decesserint quid dicemus, naufragio forte vel ruina vel incendio? et si quidem possit apparere, quis ante spiritum posuit, expedita est quaestio: sin vero non appareat, difficilis quaestio est. et magis puto donationem valuisse et his ex verbis orationis defendimus: ait enim oratio " si prior vita decesserit qui donatum accepit": non videtur autem prior vita decessisse qui donatum accepit, cum simul decesserint. proinde rectissime dicetur utrasque donationes valere, si forte invicem donationibus factis simul decesserint, quia neuter alteri supervixerit, licet de commorientibus oratio non senserit: sed cum neuter alteri supervixerit, donationes mutuae valebunt: nam et circa mortis causa donationes mutuas id erat consequens dicere neutri datam condictionem: locupletes igitur heredes donationibus relinquent. secundum haec si ambo ab hostibus simul capti sint amboque ibi decesserint non simul, utrum captivitatis spectamus tempus, ut dicamus donationes valere, quasi simul decesserint? an neutram, quia vivis eis finitum est matrimonium? an spectamus, uter prius decesserit, ut in eius persona non valeat donatio? an uter rediit, ut eius valeat? mea tamen fert opinio, ubi non reverterunt, ut tempus spectandum sit captivitatis, quasi tunc defecerint: quod si alter redierit, eum videri supervixisse, quia redit.
</P>

<p>
Dig. 24.1.32.15
</P>

<p>
Ulpianus  33 ad sab.
</P>

<p>
Qui quasdam res ex his quas donaverat legasset, quasdam non, non videbitur ceteras noluisse ad uxorem pertinere: plerumque enim antea legat, postea donat: vel alia causa fuit legandi.
</P>

<p>
Dig. 24.1.32.16
</P>

<p>
Ulpianus  33 ad sab.
</P>

<p>
Oratio non solum virum et uxorem complectitur, sed etiam ceteros, qui propter matrimonium donare prohibentur: ut puta donat socer nurui vel contra, vel socer genero vel contra, vel consocer consocero qui copulatos matrimonio in potestate habent: nam ex mente orationis his quoque omnibus permissum est in eundem casum donare: et ita et papinianus libro quarto responsorum sensit: sic enim scribit: socer nurui vel genero donavit: postea filius eius vel filia constante matrimonio vita decessit: quamquam vitium donationis perseveret, tamen, si socer nullam quaestionem donationibus intulit, post mortem eius contra heredes orationis sententia videtur intervenire: nam quae ratio donationem prohibuit, eadem beneficium datum implorabit. ut igitur valeat donatio ista, papinianus exigit, ut et filius eius qui donavit ante decesserit, et socer postea durante voluntate.
</P>

<p>
Dig. 24.1.32.17
</P>

<p>
Ulpianus  33 ad sab.
</P>

<p>
Si filius familias, qui castrense peculium habet vel quasi castrense, uxori donet, filii personam et mortem spectabimus.
</P>

<p>
Dig. 24.1.32.18
</P>

<p>
Ulpianus  33 ad sab.
</P>

<p>
Si nurus socero donaverit, mortem nurus et perseverantem in supremam diem voluntatem spectare nos oportet. quod si socer ante decesserit, dicemus exstinctam donationem an, quia maritus vivit, si uxori suae supervixit, admittimus vim habere donationem? et si quidem maritus solus socero heres exstitit, quasi nova donatio potest servari in maritum collata, ut illa finita sit, alia coeperit: sin vero filius heres patri non est, finita erit donatio ratione nova.
</P>

<p>
Dig. 24.1.32.19
</P>

<p>
Ulpianus  33 ad sab.
</P>

<p>
Si socer nurui nuntium miserit, donatio erit irrita, quamvis matrimonium concordantibus viro et uxore secundum rescriptum imperatoris nostri cum patre comprobatum est: sed quod ad ipsos, inter quos donatio facta est, finitum est matrimonium.
</P>

<p>
Dig. 24.1.32.20
</P>

<p>
Ulpianus  33 ad sab.
</P>

<p>
Proinde et si duo consoceri invicem donaverint, idem erit dicendum, si invitis filiis nuntium remiserint, inter ipsos irritam esse donationem. in hac autem donatione inter soceros facta mors desideranda est eius qui donavit constante matrimonio et iure potestatis durante: idemque et in his qui sunt in eorum potestate.
</P>

<p>
Dig. 24.1.32.21
</P>

<p>
Ulpianus  33 ad sab.
</P>

<p>
Si consocer consocero donaverit et alter eorum vel uterque copulatos emancipaverit, debet dici donationem ad orationem non pertinere et ideo infirmari donationem.
</P>

<p>
Dig. 24.1.32.22
</P>

<p>
Ulpianus  33 ad sab.
</P>

<p>
Si sponsus sponsae donaverit in tempus matrimonii collata donatione, quamvis inter virum et uxorem donatio non videatur facta et verba orationis minus sufficiant, tamen donationem dicendum est ad sententiam orationis pertinere, ut, si duraverit voluntas usque ad mortem, valeat donatio.
</P>

<p>
Dig. 24.1.32.23
</P>

<p>
Ulpianus  33 ad sab.
</P>

<p>
Sive autem res fuit quae donata est sive obligatio remissa, potest dici donationem effectum habituram: ut puta uxori acceptum tulit donationis causa quod debeat: potest dici pendere acceptilationem non ipsam, sed effectum eius. et generaliter universae donationes, quas impediri diximus, ex oratione valebunt.
</P>

<p>
Dig. 24.1.32.24
</P>

<p>
Ulpianus  33 ad sab.
</P>

<p>
Si inter virum et uxorem societas donationis causa contracta sit, iure vulgato nulla est, nec post decretum senatus emolumentum ea liberalitas, ut actio pro socio constituatur, habere poterit: quae tamen in commune tenuerunt fine praestituto, revocanda non sunt. idcirco igitur pro socio actio non erit, quia nulla societas est, quae donationis causa interponitur, nec inter ceteros et propter hoc nec inter virum et uxorem.
</P>

<p>
Dig. 24.1.32.25
</P>

<p>
Ulpianus  33 ad sab.
</P>

<p>
Idem erit dicendum et si emptio contracta sit donationis causa: nam nulla erit.
</P>

<p>
Dig. 24.1.32.26
</P>

<p>
Ulpianus  33 ad sab.
</P>

<p>
Plane si minoris res venierit donationis causa vel postea pretium sit remissum, admittemus donationem valere ad senatus consultum.
</P>

<p>
Dig. 24.1.32.27
</P>

<p>
Ulpianus  33 ad sab.
</P>

<p>
Si quis sponsam habuerit, deinde eandem uxorem duxerit cum non liceret, an donationes quasi in sponsalibus factae valeant, videamus. et iulianus tractat hanc quaestionem in minore duodecim annis, si in domum quasi mariti immatura sit deducta: ait enim hanc sponsam esse, etsi uxor non sit. sed est verius, quod labeoni videtur et a nobis et a papiniano libro decimo quaestionum probatum est, ut, si quidem praecesserint sponsalia, durent, quamvis iam uxorem esse putet qui duxit, si vero non praecesserint, neque sponsalia esse, quoniam non fuerunt, neque nuptias, quod nuptiae esse non potuerunt. ideoque si sponsalia antecesserint, valet donatio: si minus, nulla est, quia non quasi ad extraneam, sed quasi ad uxorem fecit et ideo nec oratio locum habebit.
</P>

<p>
Dig. 24.1.32.28
</P>

<p>
Ulpianus  33 ad sab.
</P>

<p>
Sed si senator libertinam desponderit vel tutor pupillam vel quis alius ex his, qui matrimonium copulare prohibentur, et duxerit, an donatio quasi in sponsalibus facta valeat? et putem etiam sponsalia improbanda et quasi ab indignis ea quae donata sunt ablata fisco vindicari.
</P>

<p>
Dig. 24.1.33pr.
</P>

<p>
Ulpianus  36 ad sab.
</P>

<p>
Si stipulata fuerit mulier annuum, id ex stipulatu petere constante matrimonio non potest. sed si manente matrimonio decessisse maritus proponatur, puto, quia in annuo quoque donatio vertitur, posse dici stipulationem confirmari ex senatus consulto.
</P>

<p>
Dig. 24.1.33.1
</P>

<p>
Ulpianus  36 ad sab.
</P>

<p>
Si uxor marito annuum versa vice praestiterit, restituetur ei hoc et poterit vindicare id quod exstat: credo poterit et condicere, in quantum locupletior factus est, quia non tam sollemne est annuum, quod maritus uxori pendit et quod uxor marito praestat, immo incongruens est et contra sexus naturam.
</P>

<p>
Dig. 24.1.33.2
</P>

<p>
Ulpianus  36 ad sab.
</P>

<p>
Et si forte maritus ab uxore stipulatus sit id annuum decesseritque mulier constante matrimonio, dicendum erit ex oratione donationem convalescere.
</P>

<p>
Dig. 24.1.34
</P>

<p>
Ulpianus  43 ad sab.
</P>

<p>
Sive uxor marito res donasset isque eas in dotem pro communi filia dedisset, sive post donationem, quam in maritum contulit, uxor passa est eum pro filia in dotem dare, benigne dici potest, etsi prima donatio nullius momenti est, attamen ex sequenti consensu valere dotis dationem.
</P>

<p>
Dig. 24.1.35
</P>

<p>
Ulpianus  34 ad ed.
</P>

<p>
Si non secundum legitimam observationem divortium factum sit, donationes post tale divortium factae nullius momenti sunt, cum non videatur solutum matrimonium.
</P>

<p>
Dig. 24.1.36pr.
</P>

<p>
Paulus  36 ad ed.
</P>

<p>
Si donatae res exstant, etiam vindicari poterunt: sed quia causam possidendi donatio praestitit, nisi reddatur res, aestimatio facienda est iusto pretio caverique possidenti debebit de evictione simpli, quanti ea res sit: idque etiam pedio videtur.
</P>

<p>
Dig. 24.1.36.1
</P>

<p>
Paulus  36 ad ed.
</P>

<p>
Sponsus alienum anulum sponsae muneri misit et post nuptias pro eo suum dedit: quidam et nerva putant fieri eum mulieris, quia tunc factam donationem confirmare videtur, non novam inchoare, quam sententiam veram esse accepi.
</P>

<p>
Dig. 24.1.37
</P>

<p>
Iulianus  17 Dig. 
</P>

<p>
Si mulier dolo fecerit, ne res exstaret sibi a marito donata, vel ad exhibendum vel damni iniuriae cum ea agi poterit, maxime si post divortium id commiserit.
</P>

<p>
Dig. 24.1.38pr.
</P>

<p>
Alfenus  3 Dig.  a paulo epit.
</P>

<p>
Servus communis viri et fratris eius puerum donavit uxori fratris: pro qua parte is servus qui donasset viri esset, pro ea parte munus non esse factum mulieris respondit.
</P>

<p>
Dig. 24.1.38.1
</P>

<p>
Alfenus  3 Dig.  a paulo epit.
</P>

<p>
Idem iuris erit, si ex tribus fratribus unus uxorem haberet et rem communem uxori donasset: nam ex tertia parte mulieris res facta non est, ex duabus autem partibus reliquis, si id scissent fratres aut posteaquam donata esset ratum habuissent, non debere mulierem reddere.
</P>

<p>
Dig. 24.1.39
</P>

<p>
Iulianus  5 ex minic.
</P>

<p>
Vir uxori pecuniam cum donare vellet, permisit ei, ut a debitore suo stipuletur: illa cum id fecisset, priusquam pecuniam auferret, divortium fecit: quaero, utrum vir eam summam petere debeat an ea promissione propter donationis causam actio nulla esset. respondi inanem fuisse eam stipulationem. sed si promissor mulieri ignorans solvisset, si quidem pecunia exstat, vindicare eam debitor potest: sed si actiones suas marito praestare paratus est, doli mali exceptione se tuebitur ideoque maritus hanc pecuniam debitoris nomine vindicando consequetur. sed si pecunia non exstat et mulier locupletior facta est, maritus eam petet: intellegitur enim ex re mariti locupletior facta esse mulier, quoniam debitor doli mali exceptione se tueri potest.
</P>

<p>
Dig. 24.1.40
</P>

<p>
Ulpianus  2 resp.
</P>

<p>
Quod apiscendae dignitatis gratia ab uxore in maritum collatum est, eatenus ratum est, quatenus dignitati supplendae opus est:
</P>

<p>
Dig. 24.1.41
</P>

<p>
Licinius  6 reg.
</P>

<p>
Nam et imperator antoninus constituit, ut ad processus viri uxor ei donare possit.
</P>

<p>
Dig. 24.1.42
</P>

<p>
Gaius  11 ad ed. provinc.
</P>

<p>
Nuper ex indulgentia principis antonini recepta est alia causa donationis, quam dicimus honoris causa: ut ecce si uxor viro lati clavii ^ clavi^ petenti gratia donet vel ut equestris ordinis fiat vel ludorum gratia.
</P>

<p>
Dig. 24.1.43
</P>

<p>
Paulus  l.S. reg.
</P>

<p>
Inter virum et uxorem exilii causa donatio fieri potest.
</P>

<p>
Dig. 24.1.44
</P>

<p>
Nerva  5 membr.
</P>

<p>
Si extraneus rem viri ignorans eius esse ignoranti uxori, ac ne viro quidem sciente eam suam esse, donaverit, mulier recte eam usucapiet. idemque iuris erit, si is, qui in potestate viri erat, credens se patrem familias esse uxori patris donaverit. sed si vir rescierit suam rem esse, priusquam usucapiatur, vindicareque eam poterit nec volet et hoc et mulier noverit, interrumpetur possessio, quia transiit in causam ab eo factae donationis. ipsius mulieris scientia propius est, ut nullum adquisitioni dominii eius adferat impedimentum: non enim omnimodo uxores ex bonis virorum, sed ex causa donationis ab ipsis factae adquirere prohibitae sunt.
</P>

<p>
Dig. 24.1.45
</P>

<p>
Ulpianus  17 ad ed.
</P>

<p>
Marcellus libro septimo digestorum scribit etiam eum detrahere sine mulieris damno et citra metum senatus consulti, quod detrahentibus negotiationis causa occurrit.
</P>

<p>
Dig. 24.1.46
</P>

<p>
Ulpianus  72 ad ed.
</P>

<p>
Inter virum et uxorem nec possessionis ulla donatio est.
</P>

<p>
Dig. 24.1.47
</P>

<p>
Celsus  1 Dig. 
</P>

<p>
Utrum negotium uxoris gerens an officio mariti ductus in rem eius impenderit vir, facti, non iuris est quaestio: coniectura eius rei ex modo et ex genere impensae non difficilis est.
</P>

<p>
Dig. 24.1.48
</P>

<p>
Celsus  9 Dig. 
</P>

<p>
Quae iam nuptae maritus donavit, viri manent et potest ea vindicare: nec quicquam refert, quod ampla legata ab uxore ei relicta sunt.
</P>

<p>
Dig. 24.1.49
</P>

<p>
Marcellus  7 Dig. 
</P>

<p>
Sulpicius Marcello. mulier, quae ad communem filium volebat, qui in potestate patris erat, post mortem patris fundum pervenire, eum patri tradidit, uti post mortem restituatur filio. quaero, an donatio tibi videatur, ut nihil agatur, an valeat quidem, sed mulieri potestas datur, si noluerit, eum repetere respondit: si color vel titulus, ut sic dixerim, donationi quaesitus est, nihil valebit traditio, idem si hoc exigit uxor, ut aliquid ex ea re interim commodi sentiret maritus: alioquin si solo eius ministerio usa est et id egit, ut vel revocare sibi liceret vel ut res cum omni emolumento per patrem postea ad filium transiret, cur non idem perinde sit ratum ac si cum extraneo tale negotium contraxisset, hoc est extraneo in hanc causam tradidisset?
</P>

<p>
Dig. 24.1.50pr.
</P>

<p>
Iavolenus  13 epist.
</P>

<p>
Si, cum mulier viginti servum emisset, in eam emptionem vir quinque venditori dedit, divortio facto omnimodo vir eam summam exiget neque ad rem pertinet, an is servus deterior factus sit: nam et si mortuus esset, quinque exactio ei competeret. quaeritur enim, an mulier ex viri patrimonio locupletior sit eo tempore, quo de dote agebatur: facta autem intellegitur, quae aere alieno suo interventu viri liberata est, quod potuisset adhuc debere, si vir pecuniam non solvisset: neque enim interest, ex qua causa mulier pecuniam debuit, utrum creditam an eam quam ex emptione praestare debeat.
</P>

<p>
Dig. 24.1.50.1
</P>

<p>
Iavolenus  13 epist.
</P>

<p>
Quod si mulier non emerat servum, sed ut emeret, a viro pecuniam accepit, tum vel mortuo vel deteriore facto servo damnum ad virum pertinebit: quia quod aliter emptura non fuit, nisi pecuniam a viro accepisset, hoc consumptum ei perit qui donavit, si modo in rerum natura esse desiit: nec videtur mulier locupletior esse, quae neque a creditore suo liberata est neque id possidet quod ex pecunia viri emerat.
</P>

<p>
Dig. 24.1.51
</P>

<p>
Pomponius  5 ad q. muc.
</P>

<p>
Quintus mucius ait, cum in controversiam venit, unde ad mulierem quid pervenerit, et verius et honestius est quod non demonstratur unde habeat existimari a viro aut qui in potestate eius esset ad eam pervenisse. evitandi autem turpis quaestus gratia circa uxorem hoc videtur quintus mucius probasse.
</P>

<p>
Dig. 24.1.52pr.
</P>

<p>
Papinianus  10 quaest.
</P>

<p>
Si vir uxori donationis causa rem vilius locaverit, locatio nulla est: cum autem depositum inter eas personas minoris donationis causa aestimatur, depositum est. haec ideo tam varie, quia locatio quidem sine mercede certa contrahi non potest, depositum autem et citra aestimationem quoque dari potest.
</P>

<p>
Dig. 24.1.52.1
</P>

<p>
Papinianus  10 quaest.
</P>

<p>
Uxor viro fructum fundi ab herede suo dari, quod si datus non fuisset, certam pecuniam mortis causa promitti curavit: defuncto viro viva muliere stipulatio solvitur, ut traditio, quae mandante uxore mortis causa facta est: nam quo casu inter exteros condictio nascitur, inter maritos nihil agitur.
</P>

<p>
Dig. 24.1.53pr.
</P>

<p>
Papinianus  4 resp.
</P>

<p>
Mortis suae causa genero vel nurui socerum frustra donare convenit, quia mortuo socero nuptiae non solvuntur: nec interest, an pater filium vel filiam exheredaverit. divortii species eadem ratione diversa est.
</P>

<p>
Dig. 24.1.53.1
</P>

<p>
Papinianus  4 resp.
</P>

<p>
Res in dotem aestimatas consentiente viro mulier in usu habuit: usu deteriores si fiant, damni compensatio non admittitur. easdem res non potest mulier sibi quasi donatas defendere ex illis verbis, quibus donationes ei a viro legatae sunt, cum eiusmodi species neque donari neque auferri videntur.
</P>

<p>
Dig. 24.1.54
</P>

<p>
Papinianus  8 resp.
</P>

<p>
Vir usuras promissae dotis in stipulatum deduxerat easque non petierat: cum per omne tempus matrimonii sumptibus suis uxorem et eius familiam vir exhiberet, dote praelegata, sed et donationibus verbis fideicommissi confirmatis legato quidem dotis usuras non contineri videbatur, sed titulo donationis remissas.
</P>

<p>
Dig. 24.1.55
</P>

<p>
Paulus  6 quaest.
</P>

<p>
Uxor marito suo pecuniam donavit: maritus ex pecunia sibi donata aut mobilem aut soli rem comparavit: solvendo non est et res extant: quaero, si mulier revocet donationem, an utiliter condicticia experiatur? videtur enim maritus, quamvis solvendo non sit, ex donatione locupletior effectus, cum pecunia mulieris comparata exstet. respondi: locupletiorem esse ex donatione negari non potest: non enim quaerimus, quid deducto aere alieno liberum habeat, sed quid ex re mulieris possideat. solo enim separatur hic ab eo, cui res donata est, quod ibi res mulieris permanet et vindicare ^ vindicari^ directo potest: et erit deterior causa viri, si ei pecunia quatenus res valet, non ultra id tamen quod donatum est, condicatur, quam si dotis iudicio conveniatur. sed nihil prohibet etiam in rem utilem mulieri in ipsas res accommodare.
</P>

<p>
Dig. 24.1.56
</P>

<p>
Scaevola  3 quaest.
</P>

<p>
Si quod mihi mortis causa donare vellet, ego pure uxori donare vellem, non valet quod uxori iubeo dari, quia illo convalescente condictione teneor, mortuo autem nihilo minus pauperior sum: non enim habeo quod habiturus essem.
</P>

<p>
Dig. 24.1.57
</P>

<p>
Paulus  7 resp.
</P>

<p>
Ea, quae a marito suo pecuniam ex causa donationis acceperat, litteras ad eum misit huiusmodi: " cum petenti mihi a te, domine carissime, adnuerit indulgentia tua viginti ad expediendas quasdam res meas, quae summa mihi numerata est sub ea condicione, ut, si per me meosque mores quid steterit, quo minus in diem vitae nostrae matrimonium permaneat, sive invito te discessero de domo tua vel repudium tibi sine ulla querella misero divortiumque factum per me probabitur, tunc viginti, quae mihi hac die donationis causa dare voluisti, daturam restituturam me sine ulla dilatione: spondeo". quaero, an, si eadem titio marito suo repudium miserit, pecuniam restituere debeat. paulus respondit pecuniam, quam vir uxori donavit, ex stipulatione proposita, si condicio eius exstitit, peti posse, quoniam ex donatione in pecuniam creditam conversa est: quod si stipulatio commissa non probetur, tunc tantum peti posse, quanto locupletior ex ea donatione facta probetur.
</P>

<p>
Dig. 24.1.58pr.
</P>

<p>
Scaevola  2 resp.
</P>

<p>
Si praedia et mancipia seiae data effecta sint eius tempore concubinatus ac postea tempore matrimonii aliis acceptis reddita sunt, quid iuris est? respondit secundum ea quae proponerentur negotium potius gestum videri, quam donationem intervenisse.
</P>

<p>
Dig. 24.1.58.1
</P>

<p>
Scaevola  2 resp.
</P>

<p>
Item cum quaereretur de cibariis mancipiorum, respondit: tempore quidem concubinatus data cibaria repeti non possunt, sed nec tempore matrimonii, si ea mancipia uxoris in communi usu fuerint.
</P>

<p>
Dig. 24.1.58.2
</P>

<p>
Scaevola  2 resp.
</P>

<p>
Filius rebus matris intervenire solitus pecunia matris consentiente ipsa mancipia et res mercatus emptionum instrumenta suo nomine confecit: decessit in patris potestate. quaesitum est, an mater cum marito suo experiri et qua actione uti possit. respondit, si mater obligatum filium in ea pecunia voluit esse, intra annum, quam filius decessit, de peculio cum patre, in cuius potestate fuisse proponatur, actionem habere: si donavit, repeti posse, quanto locupletior ex ea donatione pater factus est.
</P>

<p>
Dig. 24.1.59
</P>

<p>
Paulus  2 sent.
</P>

<p>
Si quis uxori ea condicione donavit, ut quod donavit in dotem accipiat, defuncto eo donatio convalescit.
</P>

<p>
Dig. 24.1.60pr.
</P>

<p>
Hermogenianus  2 iuris epit.
</P>

<p>
Vitricus et privignus invicem sibi donare praetexto matrimonii non prohibentur.
</P>

<p>
Dig. 24.1.60.1
</P>

<p>
Hermogenianus  2 iuris epit.
</P>

<p>
Divortii causa donationes inter virum et uxorem concessae sunt: saepe enim evenit, uti propter sacerdotium vel etiam sterilitatem.
</P>

<p>
Dig. 24.1.61
</P>

<p>
Gaius  11 ad ed. provinc.
</P>

<p>
Vel senectutem aut valetudinem aut militiam satis commode retineri matrimonium non possit:
</P>

<p>
Dig. 24.1.62pr.
</P>

<p>
Hermogenianus  2 iuris epit.
</P>

<p>
Et ideo bona gratia matrimonium dissolvitur.
</P>

<p>
Dig. 24.1.62.1
</P>

<p>
Hermogenianus  2 iuris epit.
</P>

<p>
Divortio facto nec instaurato matrimonio non confirmabitur inter virum et uxorem facta donatio: nec inter patronum et libertam, si ab eo invito divertere non licet, facta donatio speratur, cum inter hos divortium intercedat. perinde enim id quod donatum est habetur divortio intercedente ac si donatum non fuisset.
</P>

<p>
Dig. 24.1.63
</P>

<p>
Paulus  3 ad ner.
</P>

<p>
De eo, quod uxoris in aedificium viri ita coniunctum est, ut detractum alicuius usus esse possit, dicendum est agi posse, quia nulla actio est, ex lege duodecim tabularum, quamvis decemviros non sit credibile de his sensisse, quorum voluntate res eorum in alienum aedificium coniunctae essent. paulus notat: sed in hoc solum agi potest, ut sola vindicatio soluta re competat mulieri, non in duplum ex lege duodecim tabularum: neque enim furtivum est, quod sciente domino inclusum est.
</P>

<p>
Dig. 24.1.64
</P>

<p>
Iavolenus  6 ex post. lab.
</P>

<p>
Vir mulieri divortio facto quaedam idcirco dederat, ut ad se reverteretur: mulier reversa erat, deinde divortium fecerat. labeo: trebatius inter terentiam et maecenatem respondit si verum divortium fuisset, ratam esse donationem, si simulatum, contra. sed verum est, quod proculus et caecilius putant, tunc verum esse divortium et valere donationem divortii causa factam, si aliae nuptiae insecutae sunt aut tam longo tempore vidua fuisset, ut dubium non foret alterum esse matrimonium: alias nec donationem ullius esse momenti futuram.
</P>

<p>
Dig. 24.1.65
</P>

<p>
Labeo  6 post. a iav. epit.
</P>

<p>
Quod vir ei, quae nondum viripotens nupserit, donaverit, ratum futurum existimo.
</P>

<p>
Dig. 24.1.66pr.
</P>

<p>
Scaevola  9 Dig. 
</P>

<p>
Seia sempronio cum certa die nuptura esset, antequam domum deduceretur tabulaeque dotis signarentur, donavit tot aureos: quaero, an ea donatio rata sit. non attinuisse tempus, an antequam domum deduceretur, donatio facta esset, aut tabularum consignatarum, quae plerumque et post contractum matrimonium fierent, in quaerendo exprimi: itaque nisi ante matrimonium contractum, quod consensu intellegitur, donatio facta esset, non valere.
</P>

<p>
Dig. 24.1.66.1
</P>

<p>
Scaevola  9 Dig. 
</P>

<p>
Virgini in hortos deductae ante diem tertium quam ibi nuptiae fierent, cum in separata diaeta ab eo esset, die nuptiarum, priusquam ad eum transiret et priusquam aqua et igni acciperetur, id est nuptiae celebrentur, optulit decem aureos dono: quaesitum est, post nuptias contractas divortio facto an summa donata repeti possit. respondit id, quod ante nuptias donatum proponeretur, non posse de dote deduci.
</P>

<p>
Dig. 24.1.67
</P>

<p>
Labeo  2 pith. a paulo epit.
</P>

<p>
Si uxor nummis a viro aut ab eo qui in eius potestate esset sibi donatis servum emerit, deinde, cum eius factus fuerit, eum ipsum donationis causa viro tradiderit, rata erit traditio, quamvis ea mente facta fuerit qua ceterae donationes, neque ulla actio eius nomine dari potest.
</P>

<p>
<b>Dig. 24.2.0. De divortiis et repudiis.</B>
</P>

<p>
Dig. 24.2.1
</P>

<p>
Paulus  35 ad ed.
</P>

<p>
Dirimitur matrimonium divortio morte captivitate vel alia contingente servitute utrius eorum.
</P>

<p>
Dig. 24.2.2pr.
</P>

<p>
Gaius  11 ad ed. provinc.
</P>

<p>
Divortium autem vel a diversitate mentium dictum est vel quia in diversas partes eunt, qui distrahunt matrimonium.
</P>

<p>
Dig. 24.2.2.1
</P>

<p>
Gaius  11 ad ed. provinc.
</P>

<p>
In repudiis autem, id est renuntiatione comprobata sunt haec verba: " tuas res tibi habeto", item haec: " tuas res tibi agito"
</P>

<p>
Dig. 24.2.2.2
</P>

<p>
Gaius  11 ad ed. provinc.
</P>

<p>
In sponsalibus quoque discutiendis placuit renuntiationem intervenire oportere: in qua re haec verba probata sunt: " condicione tua non utor".
</P>

<p>
Dig. 24.2.2.3
</P>

<p>
Gaius  11 ad ed. provinc.
</P>

<p>
Sive autem ipsi praesenti renuntietur sive absenti per eum, qui in potestate eius sit cuiusve is eave in potestate sit, nihil interest.
</P>

<p>
Dig. 24.2.3
</P>

<p>
Paulus  35 ad ed.
</P>

<p>
Divortium non est nisi verum, quod animo perpetuam constituendi dissensionem fit. itaque quidquid in calore iracundiae vel fit vel dicitur, non prius ratum est, quam si perseverantia apparuit iudicium animi fuisse: ideoque per calorem misso repudio si brevi reversa uxor est, nec divortisse videtur.
</P>

<p>
Dig. 24.2.4
</P>

<p>
Ulpianus  26 ad sab.
</P>

<p>
Iulianus libro octavo decimo digestorum quaerit, an furiosa repudium mittere vel repudiari possit. et scribit furiosam repudiari posse, quia ignorantis loco habetur: repudiare autem non posse neque ipsam propter dementiam neque curatorem eius, patrem tamen eius nuntium mittere posse. quod non tractaret de repudio, nisi constaret retineri matrimonium: quae sententia mihi videtur vera.
</P>

<p>
Dig. 24.2.5
</P>

<p>
Ulpianus  34 ad ed.
</P>

<p>
Si filia emancipata idcirco diverterat, ut maritum lucro dotis adficiat, patrem fraudet, qui profecticiam dotem potuit petere, si constante matrimonio decessisset, ideo patri succurrendum est, ne dotem perdat: non enim minus patri quam marito succurrere praetorem oportet. danda igitur est ei dotis exactio, atque si constante matrimonio decessisset filia.
</P>

<p>
Dig. 24.2.6
</P>

<p>
Iulianus  62 Dig. 
</P>

<p>
Uxores eorum, qui in hostium potestate pervenerunt, possunt videri nuptarum locum retinere eo solo, quod alii temere nubere non possunt. et generaliter definiendum est, donec certum est maritum vivere in captivitate constitutum, nullam habere licentiam uxores eorum migrare ad aliud matrimonium, nisi mallent ipsae mulieres causam repudii praestare. sin autem in incerto est, an vivus apud hostes teneatur vel morte praeventus, tunc, si quinquennium a tempore captivitatis excesserit, licentiam habet mulier ad alias migrare nuptias, ita tamen, ut bona gratia dissolutum videatur pristinum matrimonium et unusquisque suum ius habeat imminutum: eodem iure et in marito in civitate degente et uxore captiva observando.
</P>

<p>
Dig. 24.2.7
</P>

<p>
Papinianus  1 de adult.
</P>

<p>
Si paenituit eum, qui libellum tradendum divortii dedit, isque per ignorantiam mutatae voluntatis oblatus est, durare matrimonium dicendum, nisi paenitentia cognita is qui accepit ipse voluit matrimonium dissolvere: tunc enim per eum qui accepit solvitur matrimonium.
</P>

<p>
Dig. 24.2.8
</P>

<p>
Papinianus  2 de adult.
</P>

<p>
Divus hadrianus eum, qui alienam uxorem ex itinere domum suam duxisset et inde marito eius repudium misisset, in triennium relegavit.
</P>

<p>
Dig. 24.2.9
</P>

<p>
Paulus  2 de adult.
</P>

<p>
Nullum divortium ratum est nisi septem civibus romanis puberibus adhibitis praeter libertum eius qui divortium faciet. libertum accipiemus etiam eum, qui a patre avo proavo et ceteris susum versum manumissus sit.
</P>

<p>
Dig. 24.2.10
</P>

<p>
Modestinus  1 reg.
</P>

<p>
Patrono invito liberta, quam in matrimonio habuit, ab eo discedere non potest, nisi ex causa fideicommissi manumissa sit: tunc enim potest, licet eius fit liberta.
</P>

<p>
Dig. 24.2.11pr.
</P>

<p>
Ulpianus  3 ad l. iul. et pap.
</P>

<p>
Quod ait lex: " divortii faciendi potestas libertae, quae nupta est patrono, ne esto", non infectum videtur effecisse divortium, quod iure civili dissolvere solet matrimonium. quare constare matrimonium dicere non possumus, cum sit separatum. denique scribit iulianus de dote hanc actionem non habere. merito igitur, quamdiu patronus eius eam uxorem suam esse vult, cum nullo alio conubium ei est nam quia intellexit legis lator facto libertae quasi diremptum matrimonium, detraxit ei cum alio conubium. quare cuicumque nupserit, pro non nupta habebitur. iulianus quidem amplius putat nec in concubinatu eam alterius patroni esse posse.
</P>

<p>
Dig. 24.2.11.1
</P>

<p>
Ulpianus  3 ad l. iul. et pap.
</P>

<p>
Ait lex: " quamdiu patronus eam uxorem esse volet". et velle debet uxorem esse et patronus durare: si igitur aut patronus esse aut velle desierit, finita est legis auctoritas.
</P>

<p>
Dig. 24.2.11.2
</P>

<p>
Ulpianus  3 ad l. iul. et pap.
</P>

<p>
Illud rectissime placuit, qualiquali voluntate intellegi possit patronus animum habere desisse quasi in uxorem, finiri legis huius beneficium. proinde cum patronus rerum amotarum cum liberta, quae ab invito eo divorterat, vellet experiri, imperator noster cum divo patre suo rescripsit intellegi eum hoc ipso nolle nuptam sibi, qui eam actionem vel aliam importet, quae non solet nisi ex divortio oriri. quare si accusare eam adulterii coeperit vel alio crimine postulare, quod uxori nemo obicit, magis est, ut diremptum sit matrimonium: etenim meminisse oportet ideo adimi cum alio conubium, quia patronus sibi nuptam cupit. ubicumque igitur vel tenuis intellectus videri potest nolentis nuptam, dicendum est iam incipere libertae cum alio esse conubium. proinde si patronus sibi desponderit aliam vel destinaverit vel matrimonium alterius appetierit, credendus est nolle hanc nuptam: et si concubinam sibi adhibuerit, idem erit probandum.
</P>

<p>
<b>Dig. 24.3.0. Soluto matrimonio dos quemadmodum petatur.
</B>
</P>

<p>
Dig. 24.3.1
</P>

<p>
Pomponius  15 ad sab.
</P>

<p>
Dotium causa semper et ubique praecipua est: nam et publice interest dotes mulieribus conservari, cum dotatas esse feminas ad subolem procreandam replendamque liberis civitatem maxime sit necessarium.
</P>

<p>
Dig. 24.3.2pr.
</P>

<p>
Ulpianus  35 ad sab.
</P>

<p>
Soluto matrimonio solvi mulieri dos debet. nec cogitur maritus alii eam ab initio stipulanti promittere, nisi hoc ei nihil nocet: nam si incommodum aliquod maritus suspectum habet, non debere eum cogi alii quam uxori promittere dicendum est. haec si sui iuris mulier est.
</P>

<p>
Dig. 24.3.2.1
</P>

<p>
Ulpianus  35 ad sab.
</P>

<p>
Quod si in patris potestate est et dos ab eo profecta sit, ipsius et filiae dos est: denique pater non aliter quam ex voluntate filiae petere dotem nec per se nec per procuratorem potest. sic ergo et promittendum sabinus ait. ei ergo promittendum erit, cui uterque iusserit. ceterum si pater solus iussit, dotis actio filiae non erit adempta, quandoque sui iuris filia fuerit facta. item si voluntate solius filiae promittatur, remanebit dotis actio integra patri: sed utrum ut et agat solus an et ut adiuncta quoque filiae persona experiri possit? et puto nec eam actionem amissam, quam adiuncta filiae persona potest habere. quod si sui iuris fuerit facta filia, nocebit ei ista stipulatio.
</P>

<p>
Dig. 24.3.2.2
</P>

<p>
Ulpianus  35 ad sab.
</P>

<p>
Voluntatem autem filiae, cum pater agit de dote, utrum sic accipimus, ut consentiat an vero ne contradicat filia? et est ab imperatore antonino rescriptum filiam, nisi evidenter contradicat, videri consentire patri. et iulianus libro quadragesimo octavo digestorum scripsit quasi ex voluntate filiae videri experiri patrem, si furiosam filiam habeat: nam ubi non potest per dementiam contradicere, consentire quis eam merito credet. sed si absens filia sit, dicendum erit non ex voluntate eius id factum cavendumque ratam rem filiam habituram a patre: ubi enim sapit, scire eam exigimus, ut videatur non contradicere.
</P>

<p>
Dig. 24.3.3
</P>

<p>
Paulus  7 ad sab.
</P>

<p>
Non solum autem in exigenda, sed etiam in solvenda dote, quae communis est patris et filiae, utriusque voluntas exquiritur nec alter alterius deteriorem condicionem facere potest. sed si pecunia ad patrem pervenit, quam filia accepit, actio de dote utrisque tolletur.
</P>

<p>
Dig. 24.3.4
</P>

<p>
Pomponius  15 ad sab.
</P>

<p>
Si pater sine consensu filiae dotem a viro exegisset et eandem alii viro eius filiae nomine dedisset et mortuo patre filia cum priore viro ageret, doli mali exceptione repellitur.
</P>

<p>
Dig. 24.3.5
</P>

<p>
Ulpianus  30 ad sab.
</P>

<p>
De divisione anni eius, quo divortium factum est, quaeritur, ex die matrimonii an ex die traditi marito fundi maritus sibi computet tempus. et utique in fructibus a viro retinendis neque dies dotis constitutae neque nuptiarum observabitur, sed quo primum dotale praedium constitutum est id est tradita possessione.
</P>

<p>
Dig. 24.3.6
</P>

<p>
Paulus  7 ad sab.
</P>

<p>
Si ante nuptias fundus traditus est, ex die nuptiarum ad eundem diem sequentis anni computandus annus est: idem in ceteris annis servatur, donec divortium fiat. nam si ante nuptias traditus sit et fructus inde percepti, hi restituendi sunt quandoque divortio facto quasi dotis facti.
</P>

<p>
Dig. 24.3.7pr.
</P>

<p>
Ulpianus  31 ad sab.
</P>

<p>
Fructus eos esse constat, qui deducta impensa supererunt: quod scaevola et ad mariti et ad mulieris impensas refert. nam si mulier pridie vindemias doti dedit, mox sublatis a marito vindemiis divortit, non putat ei undecim dumtaxat mensum fructus restitui, sed et impensas, quae, antequam portiones fructuum fiant, deducendae sunt: igitur, si et maritus aliquid impendit in eundem annum, utriusque impensae concurrent. ita et, si impensarum a muliere factarum ratio habeatur, cum plurimis annis in matrimonio fuit, necesse est primi anni computari temporis quod sit ante datum praedium.
</P>

<p>
Dig. 24.3.7.1
</P>

<p>
Ulpianus  31 ad sab.
</P>

<p>
Papinianus autem libro undecimo quaestionum divortio facto fructus dividi ait non ex die locationis, sed habita ratione praecedentis temporis, quo mulier in matrimonio fuit: neque enim, si vindemiae tempore fundus in dotem datus sit eumque vir ex calendis novembribus primis fruendum locaverit, mensis ianuarii suprema die facto divortio, retinere virum et vindemiae fructus et eius anni, quo divortium factum est, quartam partem mercedis aequum est: alioquin si coactis vindemiis altera die divortium intercedat, fructus integros retinebit. itaque si fine mensis ianuarii divortium fiat et quattuor mensibus matrimonium steterit, vindemiae fructus et quarta portio mercedis instantis anni confundi debebunt, ut ex ea pecunia tertia portio viro relinquatur.
</P>

<p>
Dig. 24.3.7.2
</P>

<p>
Ulpianus  31 ad sab.
</P>

<p>
E contrario quoque idem observandum est: nam si mulier percepta vindemia statim fundum viro in dotem dederit et vir ex calendis martiis eundem locaverit et calendis aprilibus primis divortium fuerit secutum, non solum partem duodecimam mercedis, sed pro modo temporis omnium mensum, quo dotale praedium fuit, ex mercede quae debebitur portionem retinebit.
</P>

<p>
Dig. 24.3.7.3
</P>

<p>
Ulpianus  31 ad sab.
</P>

<p>
Item si messes eius anni, quo divortium factum est, colonum ex forma locationis sequantur, ante vindemiam soluto matrimonio nihilo minus pecunia messium in computationem cum spe futurae vindemiae veniet.
</P>

<p>
Dig. 24.3.7.4
</P>

<p>
Ulpianus  31 ad sab.
</P>

<p>
Apparet igitur ex his illos fructus, quos mulier percepit antequam nuberet, non debere in contributionem venire.
</P>

<p>
Dig. 24.3.7.5
</P>

<p>
Ulpianus  31 ad sab.
</P>

<p>
Ob donationes, item ob res amotas ex his fructibus, qui post divortium percepti sunt, compensationes fieri possunt.
</P>

<p>
Dig. 24.3.7.6
</P>

<p>
Ulpianus  31 ad sab.
</P>

<p>
Quod in anno dicitur, potest dici et in sex mensibus, si bis in anno fructus capientur, ut est in locis inriguis.
</P>

<p>
Dig. 24.3.7.7
</P>

<p>
Ulpianus  31 ad sab.
</P>

<p>
Et in pluribus annis idem dici potest, ut in silva caedua.
</P>

<p>
Dig. 24.3.7.8
</P>

<p>
Ulpianus  31 ad sab.
</P>

<p>
Item si locatio agri talis sit, ut super annuam mercedem quinquennio quoque aliquid amplius praestaretur: in eo enim quod amplius est tempus ad quinquennium computamus.
</P>

<p>
Dig. 24.3.7.9
</P>

<p>
Ulpianus  31 ad sab.
</P>

<p>
Non solum autem de fundo, sed etiam de pecore idem dicemus, ut lana ovium fetusque pecorum praestaretur. quare enim, si maritus prope partum oves doti acceperit, item proximas tonsurae, post partum et tonsas oves protinus divortio facto nihil reddat? nam et hic fructus toto tempore quo curantur, non quo percipiuntur, rationem accipere debemus.
</P>

<p>
Dig. 24.3.7.10
</P>

<p>
Ulpianus  31 ad sab.
</P>

<p>
In servo quoque anni ratio habetur, si in annum forte operae eius locatae sunt, ut praeteriti temporis ad maritum, post divortium autem ad mulierem operae pertineant.
</P>

<p>
Dig. 24.3.7.11
</P>

<p>
Ulpianus  31 ad sab.
</P>

<p>
De pensionibus quoque praediorum urbanorum idem est quod in fructibus rusticorum.
</P>

<p>
Dig. 24.3.7.12
</P>

<p>
Ulpianus  31 ad sab.
</P>

<p>
Si fundum viro uxor in dotem dederit isque inde arbores deciderit, si hae fructus intelleguntur, pro portione anni debent restitui ( puto autem, si arbores caeduae fuerunt vel gremiales, dici oportet in fructu cedere), si minus, quasi deteriorem fundum fecerit, maritus tenebitur. sed et si vi tempestatis ceciderunt, dici oportet pretium earum restituendum mulieri nec in fructum cedere non magis, quam si thensaurus fuerit inventus: in fructum enim non computabitur, sed pars eius dimidia restituetur quasi in alieno inventi.
</P>

<p>
Dig. 24.3.7.13
</P>

<p>
Ulpianus  31 ad sab.
</P>

<p>
Si vir in fundo mulieris dotali lapidicinas marmoreas invenerit et fundum fructuosiorem fecerit, marmor, quod caesum neque exportatum est, mariti et impensa non est ei praestanda, quia nec in fructu est marmor: nisi tale sit, ut lapis ibi renascatur, quales sunt in gallia, sunt et in asia.
</P>

<p>
Dig. 24.3.7.14
</P>

<p>
Ulpianus  31 ad sab.
</P>

<p>
Sed si cretifodinae, argentifodinae vel auri vel cuius alterius materiae sint vel harenae, utique in fructu habebuntur.
</P>

<p>
Dig. 24.3.7.15
</P>

<p>
Ulpianus  31 ad sab.
</P>

<p>
Interdum marito de fructibus a muliere cavetur et nihil retinet, si fructibus stantibus fundum mulier recipiet: interdum retinebit tantum maritus et nihil restituet, id est si non plus erit, quam pro portione eum retinere oportet: interdum vero et reddet, si plus percepit quam eum retinere oportet. eadem condicio erit etiam, si cum socero vel cum herede alterutrius de dote agatur.
</P>

<p>
Dig. 24.3.7.16
</P>

<p>
Ulpianus  31 ad sab.
</P>

<p>
Impendi autem fructuum percipiendorum pomponius ait, quod in arando serendoque agro impensum est, quodque in tutelam aedificiorum aegrumve servum curandum, scilicet si ex aedificio vel servo fructus aliqui percipiebantur. sed hae impensae non petentur, cum maritus fructum totum anni retinet, quia ex fructibus prius impensis satisfaciendum est. plane si novam villam necessario exstruxit vel veterem totam sine culpa sua collapsam restituerit, erit eius impensae petitio: simili modo et si pastina instituit. hae enim impensae aut in res necessarias aut utiles cedunt pariuntque marito actionem.
</P>

<p>
Dig. 24.3.8pr.
</P>

<p>
Paulus  7 ad sab.
</P>

<p>
Si fundus in dotem datus sit, in quo lapis caeditur, lapidicinarum commodum ad maritum pertinere constat, quia palam sit eo animo dedisse mulierem fundum, ut iste fructus ad maritum pertineat, nisi si contrariam voluntatem in dote danda declaraverit mulier.
</P>

<p>
Dig. 24.3.8.1
</P>

<p>
Paulus  7 ad sab.
</P>

<p>
Quod in sementem erogatur, si non responderint messes, ex vindemia deducetur, quia totius anni unus fructus est.
</P>

<p>
Dig. 24.3.9
</P>

<p>
Pomponius  10 ad sab.
</P>

<p>
Si mora per mulierem fuit, quo minus dotem reciperet, dolum malum dumtaxat in ea re, non etiam culpam maritus praestare debet, ne facto mulieris in perpetuum agrum eius colere cogatur: fructus tamen, qui pervenissent ad virum, redduntur.
</P>

<p>
Dig. 24.3.10pr.
</P>

<p>
Pomponius  15 ad sab.
</P>

<p>
Si ab hostibus capta filia, quae nupta erat et dotem a patre profectam habebat, ibi decesserit, puto dicendum perinde observanda omnia ac si nupta decessisset, ut, etiamsi in potestate non fuerit patris, dos ab eo profecta reverti ad eum debeat.
</P>

<p>
Dig. 24.3.10.1
</P>

<p>
Pomponius  15 ad sab.
</P>

<p>
Si vir uxorem suam occiderit, dotis actionem heredibus uxoris dandam esse proculus ait, et recte: non enim aequum est virum ob facinus suum dotem sperare lucrifacere. idemque et e contrario statuendum est.
</P>

<p>
Dig. 24.3.11
</P>

<p>
Pomponius  16 ad sab.
</P>

<p>
Si alienam rem sciens mulier in dotem dederit, reddenda ei est, quasi suam dedisset, et fructus pro portione anni, quo divortium factum est.
</P>

<p>
Dig. 24.3.12
</P>

<p>
Ulpianus  36 ad sab.
</P>

<p>
Maritum in id quod facere potest condemnari exploratum est: sed hoc heredi non esse praestandum,
</P>

<p>
Dig. 24.3.13
</P>

<p>
Paulus  7 ad sab.
</P>

<p>
Quia tale beneficium personale est et cum persona exstinguitur.
</P>

<p>
Dig. 24.3.14pr.
</P>

<p>
Ulpianus  36 ad sab.
</P>

<p>
Alia causa est defensoris, quem placet sufficienter videri defendisse, si tantum uxori praestet, quantum consequeretur, si ipsum maritum convenisset.
</P>

<p>
Dig. 24.3.14.1
</P>

<p>
Ulpianus  36 ad sab.
</P>

<p>
Eleganter quaerit pomponius libro quinto decimo ex sabino, si paciscatur maritus, ne in id quod facere possit condemnetur, sed in solidum, an hoc pactum servandum sit? et negat servari oportere, quod quidem et mihi videtur verum: namque contra bonos mores id pactum esse melius est dicere, quippe cum contra receptam reverentiam, quae maritis exhibenda est, id esse apparet.
</P>

<p>
Dig. 24.3.15pr.
</P>

<p>
Paulus  7 ad sab.
</P>

<p>
Rei iudicatae tempus spectatur, quatenus maritus facere potest.
</P>

<p>
Dig. 24.3.15.1
</P>

<p>
Paulus  7 ad sab.
</P>

<p>
Heredi mariti, licet in solidum condemnetur, compensationes tamen, quae ad pecuniariam causam respiciunt, proderunt, ut hoc minus sit obligatus, veluti ob res donatas et amotas et impensas: morum vero coercitionem non habet.
</P>

<p>
Dig. 24.3.15.2
</P>

<p>
Paulus  7 ad sab.
</P>

<p>
Socero quoque, cum quo nurus de dote agit, idem honor habetur, ut in id damnetur quod facere potest,
</P>

<p>
Dig. 24.3.16
</P>

<p>
Pomponius  16 ad sab.
</P>

<p>
Quia parentis locum socer optinet.
</P>

<p>
Dig. 24.3.17pr.
</P>

<p>
Paulus  7 ad sab.
</P>

<p>
Ex diverso si socer ex promissione a marito conveniatur, solet quaeri, an idem ei honor habendus sit: neratius libris membranarum et proculus scribunt hoc iustum esse.
</P>

<p>
Dig. 24.3.17.1
</P>

<p>
Paulus  7 ad sab.
</P>

<p>
Item si mulier ex promissione conveniatur, magis placuit defendendam eam per exceptionem: idem et proculus ait: sicuti cum socia fuit, dabitur ei exceptio, quamvis iure civili sit obligata.
</P>

<p>
Dig. 24.3.17.2
</P>

<p>
Paulus  7 ad sab.
</P>

<p>
Si in iudicio dotis iudex ignorantia iuris lapsus condemnaverit maritum in solidum, neratius sabinus doli exceptione eum uti oportere aiunt eaque tutum fore.
</P>

<p>
Dig. 24.3.18pr.
</P>

<p>
Pomponius  16 ad sab.
</P>

<p>
Etiam filios mulieris, qui patri heredes exstiterunt, in id quod facere possunt condemnandos labeo ait.
</P>

<p>
Dig. 24.3.18.1
</P>

<p>
Pomponius  16 ad sab.
</P>

<p>
Licet in dotalibus rebus non solum dolum, sed et culpam maritus praestet, cum tamen quaeritur in iudicio de dote an facere possit, dolus dumtaxat comprehenditur, quia in rerum ipsius administratione non erat ab eo culpa exigenda. quamquam eum dumtaxat dolum ei nocere putem, si facere non possit, quem propter uxorem adhibuit, ne ei solidum solveret, non propter quemlibet alium. ofilius autem aiebat, si dolo mariti res dotalis interisset et alioquin solvendo non esset, quamvis nihil dolo fecisset, quo minus solvendo esset, perinde tamen eum damnandum eius rei dotalis nomine in qua dolum fecisset, atque si dolo eius factum esset, quo minus facere possit. ceterum si circa interitum rei dotalis dolus malus et culpa mariti absit, actiones solas, quas eo nomine quasi maritus habet, praestandas mulieri, veluti furti vel damni iniuriae.
</P>

<p>
Dig. 24.3.19
</P>

<p>
Ulpianus  36 ad sab.
</P>

<p>
Si mulier diverterit et iudicio de dote contestato reversa fuerit in matrimonium, redintegrato matrimonio exspirat iudicium et omnia in statu pristino manent.
</P>

<p>
Dig. 24.3.20
</P>

<p>
Paulus  7 ad sab.
</P>

<p>
Quamvis mulier non in hoc accipiat constante matrimonio dotem, ut aes alienum solvat aut praedia idonea emat, sed ut liberis ex alio viro egentibus aut fratribus aut parentibus consuleret vel ut eos ex hostibus redimeret, quia iusta et honesta causa est, non videtur male accipere et ideo recte ei solvitur: idque et in filia familias observatur.
</P>

<p>
Dig. 24.3.21
</P>

<p>
Ulpianus  3 disp.
</P>

<p>
Sed et si ideo maritus ex dote expendit, ut a latronibus redimeret necessarias mulieri personas vel ut mulier vinculis vindicet de necessariis suis aliquem, reputatur ei id quod expensum est sive pars dotis sit, pro ea parte, sive tota dos sit, actio dotis evanescit. et multo magis idem dicendum est, si socer agat de dote, debere rationem haberi eius quod in ipsum impensum est, sive ipse maritus hoc fecit sive filiae ut faciat dedit: sed et si non pater experiretur, sed post mortem eius filia sola de dote ageret, idem erit dicendum: cum enim doli exceptio insit de dote actioni ut in ceteris bonae fidei iudiciis, potest dici, ut et celso videtur, inesse hunc sumptum actioni de dote, maxime si ex voluntate filiae factus sit.
</P>

<p>
Dig. 24.3.22pr.
</P>

<p>
Ulpianus  33 ad ed.
</P>

<p>
Si, cum dotem daret pater vel extraneus pro muliere, in unum casum pepigit, vel in divortium vel in mortem, dicendum est eum in casum, in quem non pepigit, esse mulieri actionem.
</P>

<p>
Dig. 24.3.22.1
</P>

<p>
Ulpianus  33 ad ed.
</P>

<p>
Si post solutum matrimonium filia familias citra patris voluntatem exactam communem dotem consumat, patri et viva ea et mortua actio superest, ut dos ipsi solvatur. quod ita verum est, si perditurae solvatur: ceterum si non perditurae et ex iustis causis soluta sit, non supererit actio. sed mortuo patre nec etiam heredes agent nec mulier.
</P>

<p>
Dig. 24.3.22.2
</P>

<p>
Ulpianus  33 ad ed.
</P>

<p>
Si mulier soluto matrimonio egentem reum dotis per novationem decepta accipiat, nihilo minus actio dotis ei manebit.
</P>

<p>
Dig. 24.3.22.3
</P>

<p>
Ulpianus  33 ad ed.
</P>

<p>
Si pater filia absente de dote egerit, etsi omissa sit de rato satisdatio, filiae denegari debet actio, sive patri heres exstiterit, sive in legato tantum acceperit, quantum dotis satis esset. et ita iulianus pluribus locis scribit compensandum ei in dotem quod a patre datur lucroque eius cedit, si tantum ab eo consecuta sit, quantum ei dotis nomine debeatur a marito qui patri solvit.
</P>

<p>
Dig. 24.3.22.4
</P>

<p>
Ulpianus  33 ad ed.
</P>

<p>
Si patri propter condemnationem romae, ubi dos petatur, esse non liceat, filiae satis dotis fieri oportet, ita tamen, ut caveat ratam rem patrem habiturum.
</P>

<p>
Dig. 24.3.22.5
</P>

<p>
Ulpianus  33 ad ed.
</P>

<p>
Eo autem tempore consentire filiam patri oportet, quo lis contestatur. secundum haec si filia dicat se patri consentire et ante litis contestationem mutaverit voluntatem vel etiam emancipata sit, frustra pater aget.
</P>

<p>
Dig. 24.3.22.6
</P>

<p>
Ulpianus  33 ad ed.
</P>

<p>
Nec non illud quoque probamus, quod labeo probat, nonnumquam patri denegandam actionem, si tam turpis persona patris sit, ut verendum sit, ne acceptam dotem consumat: ideoque officium iudicis interponendum est, quatenus et filiae et patri competenter consuletur. sed si latitet filia, ne tali patri consentire cogatur, puto dari quidem patri actionem, sed causa cognita. quid enim, si filia verecunde per absentiam patri contradicat? cur non dicamus patri non esse dandam actionem? quod si is pater sit, cui omnimodo consentire filiam decet, hoc est vitae probatae, filia levis mulier vel admodum iuvenis vel nimia circa maritum non merentem, dicendum est patri potius adquiescere praetorem oportere dareque ei actionem.
</P>

<p>
Dig. 24.3.22.7
</P>

<p>
Ulpianus  33 ad ed.
</P>

<p>
Si maritus vel uxor constante matrimonio furere coeperint, quid faciendum sit, tractamus. et illud quidem dubio procul observatur eam personam, quae furore detenta est, quia sensum non habet, nuntium mittere non posse. an autem illa repudianda est, considerandum est. et si quidem intervallum furor habeat vel perpetuus quidem morbus est, tamen ferendus his qui circa eam sunt, tunc nullo modo oportet dirimi matrimonium, sciente ea persona, quae, cum compos mentis esset, ita furenti quemadmodum diximus nuntium miserit, culpa sua nuptias esse diremptas: quid enim tam humanum est, quam ut fortuitis casibus mulieris maritum vel uxorem viri participem esse? sin autem tantus furor est, ita ferox, ita perniciosus, ut sanitatis nulla spes supersit, circa ministros terribilis, et forsitan altera persona vel propter saevitiam furoris vel, quia liberos non habet, procreandae subolis cupidine tenta est: licentia erit compoti mentis personae furenti nuntium mittere, ut nullius culpa videatur esse matrimonium dissolutum neque in damnum alterutra pars incidat.
</P>

<p>
Dig. 24.3.22.8
</P>

<p>
Ulpianus  33 ad ed.
</P>

<p>
Sin autem in saevissimo furore muliere constituta maritus dirimere quidem matrimonium calliditate non vult, spernit autem infelicitatem uxoris et non ad eam flectitur nullamque ei competentem curam inferre manifestissimus est, sed abutitur dotem: tunc licentiam habeat vel curator furiosae vel cognati adire iudicem competentem, quatenus necessitas imponatur marito omnem talem mulieris sustentationem sufferre et alimenta praestare et medicinae eius succurrere et nihil praetermittere eorum, quae maritum uxori adferre decet secundum dotis quantitatem. sin vero dotem ita dissipaturus ita manifestus est, ut non hominem frugi oportet, tunc dotem sequestrari, quatenus ex ea mulier competens habeat solacium una cum sua familia, pactis videlicet dotalibus, quae inter eos ab initio nuptiarum inita fuerint, in suo statu durantibus et alterius exspectantibus sanitatem et mortis eventum.
</P>

<p>
Dig. 24.3.22.9
</P>

<p>
Ulpianus  33 ad ed.
</P>

<p>
Item pater furiosae utiliter intendere sibi filiaeve suae reddi dotem potest: quamvis enim furiosa nuntium mittere non possit, patrem tamen eius posse certum est.
</P>

<p>
Dig. 24.3.22.10
</P>

<p>
Ulpianus  33 ad ed.
</P>

<p>
Si soluto matrimonio pater furiosus sit, curator eius voluntate filiae dotem petere poterit: aut si curatoris copia non sit, agere filiae permittendum erit caverique oportebit de rato.
</P>

<p>
Dig. 24.3.22.11
</P>

<p>
Ulpianus  33 ad ed.
</P>

<p>
Idem decernendum est et si ab hostibus captus sit pater, puellae dandam actionem de dote repetenda.
</P>

<p>
Dig. 24.3.22.12
</P>

<p>
Ulpianus  33 ad ed.
</P>

<p>
Transgrediamur nunc ad hunc articulum, ut quaeramus, adversus quos competit de dote actio. et adversus ipsum maritum competere palam est, sive ipsi dos data sit sive alii ex voluntate mariti vel subiecto iuri eius vel non subiecto. sed si filius familias sit maritus et dos socero data sit, adversus socerum agetur. plane si filio data sit, si quidem iussu soceri, adhuc absolute socer tenebitur: quod si filio data sit non iussu patris, sabinus et cassius responderunt nihilo minus cum patre agi oportere: videri enim ad eum pervenisse dotem, penes quem est peculium: sufficit autem ad id damnandum quod est in peculio vel si quid in rem patris versum est. sin autem socero dotem dederit, cum marito non poterit experiri, nisi patri heres exstiterit.
</P>

<p>
Dig. 24.3.22.13
</P>

<p>
Ulpianus  33 ad ed.
</P>

<p>
Si mulier in condicione mariti erraverit putaveritque esse liberum, cum servus esset, concedi oportet quasi privilegium in bonis viri mulieri, videlicet ut, si sint et alii creditores, haec praeferatur circa de peculio actionem et, si forte domino aliquid debeat servus, non praeferatur mulier nisi in his tantum rebus, quae vel in dote datae sunt vel ex dote comparatae, quasi et hae dotales sint.
</P>

<p>
Dig. 24.3.23
</P>

<p>
Paulus  36 ad ed.
</P>

<p>
Et si quid in eam dotem impensum est nec a muliere reddetur, per doli mali exceptionem servabitur.
</P>

<p>
Dig. 24.3.24pr.
</P>

<p>
Ulpianus  33 ad ed.
</P>

<p>
Si constante matrimonio propter inopiam mariti mulier agere volet, unde exactionem dotis initium accipere ponamus? et constat exinde dotis exactionem competere, ex quo evidentissime apparuerit mariti facultates ad dotis exactionem non sufficere.
</P>

<p>
Dig. 24.3.24.1
</P>

<p>
Ulpianus  33 ad ed.
</P>

<p>
Si exheredato marito mulier agat, magis est, ut ex die aditae patris hereditatis incipiat ei dotis exactio.
</P>

<p>
Dig. 24.3.24.2
</P>

<p>
Ulpianus  33 ad ed.
</P>

<p>
Quotiens mulieri satisdandum est de solutione dotis post certum tempus, si maritus satisdare non possit, tunc deducto commodo temporis condemnatio residui repraesentatur: sed si, cum maritus satisdare posset, nollet, in solidum eum condemnandum mela ait non habita ratione commodi temporis. iudicis igitur officio convenit, ut aut satisdatione interposita absolvat maritum aut habita ratione compensationis eum condemnet, quod quidem hodie magis usurpatur: nec ferenda est mulier, si dicat magis se velle dilationem pati quam in repraesentatione deductionem.
</P>

<p>
Dig. 24.3.24.3
</P>

<p>
Ulpianus  33 ad ed.
</P>

<p>
Sive autem mariti sive uxoris periculo dos fuit, nihilo minus legitimo tempore debet solvere maritus.
</P>

<p>
Dig. 24.3.24.4
</P>

<p>
Ulpianus  33 ad ed.
</P>

<p>
Si vir voluntate mulieris servos dotales manumiserit, si quidem donare ei mulier voluit, nec de libertatis causa impositis ei praestandis tenebitur: quod si negotium inter eos gestum est, utique tenebitur, ut officio iudicis caveat restituturum se mulieri, quidquid ad eum ex bonis liberti vel ex obligatione pervenisset.
</P>

<p>
Dig. 24.3.24.5
</P>

<p>
Ulpianus  33 ad ed.
</P>

<p>
Si maritus saevus in servos dotales fuit, videndum, an de hoc possit conveniri. et si quidem tantum in servos uxoris saevus fuit, constat eum teneri hoc nomine: si vero et in suos est natura talis, adhuc dicendum est immoderatam eius saevitiam hoc iudicio coercendam: quamvis enim diligentiam uxor eam demum ab eo exigat, quam rebus suis exiget, nec plus possit, attamen saevitia, quae in propriis culpanda est, in alienis coercenda est, hoc est in dotalibus.
</P>

<p>
Dig. 24.3.24.6
</P>

<p>
Ulpianus  33 ad ed.
</P>

<p>
Si uxor viri rem commodaverit eaque perierit, videndum, an compensationem hoc nomine pati possit. et puto, si quidem prohibuit eam maritus commodare, statim deductionem fieri: si vero non prohibuit eam commodare arbitrio iudicis modicum tempus ei indulgeri cautionem praebenti.
</P>

<p>
Dig. 24.3.24.7
</P>

<p>
Ulpianus  33 ad ed.
</P>

<p>
Si bona mulieris pro parte sint publicata, superest mulieri reliquae partis dotis exactio: plus puto: et si post litem contestatam publicata sit pro parte dos, sufficiet arbitrium iudicis ad partis condemnationem faciendam. quod si tota dos publicata sit, exspirabit iudicium.
</P>

<p>
Dig. 24.3.25pr.
</P>

<p>
Paulus  36 ad ed.
</P>

<p>
Si filio familias dos data sit iniussu patris, de peculio quidem agetur: sed sive propter impensas a filio familias factas sive propter res donatas a filio vel amotas ab uxore res peculiares hoc ipso, quod habet actionem pater ex persona filii, maius peculium fit, et sic totum est praestandum mulieri quod est in peculio, quia adhuc sit quod uxori debeatur.
</P>

<p>
Dig. 24.3.25.1
</P>

<p>
Paulus  36 ad ed.
</P>

<p>
Maritum in reddenda dote de dolo malo et culpa cavere oportet. quod si dolo malo fecerit, quo minus restituere possit, damnandum eum, quanti mulier in litem iuraverit, quia invitis nobis res nostras alius retinere non debeat.
</P>

<p>
Dig. 24.3.25.2
</P>

<p>
Paulus  36 ad ed.
</P>

<p>
Si post divortium res dotales deteriores factae sint et vir in reddenda dote moram fecerit, omnimodo detrimentum ipse praestabit.
</P>

<p>
Dig. 24.3.25.3
</P>

<p>
Paulus  36 ad ed.
</P>

<p>
Si qui dotalium servorum in fuga erunt, cavere debebit maritus se eos viri boni arbitratu persecuturum et restituturum.
</P>

<p>
Dig. 24.3.25.4
</P>

<p>
Paulus  36 ad ed.
</P>

<p>
Si vir in quinquennio locaverit fundum et post primum forte annum divortium intervenerit, sabinus ait non alias fundum mulieri reddi oportere, quam si caverit, si quid praeter unius anni locationem maritus damnatus sit, id se praestatum iri: sed et mulieri cavendum, quidquid praeter primum annum ex locatione vir consecutus fuerit, se ei restituturum.
</P>

<p>
Dig. 24.3.26
</P>

<p>
Paulus  37 ad ed.
</P>

<p>
Semel mora facta si servum dotalem postea offerente marito mulier accipere noluerit et ita is decesserit, non debebit pretium eius maritus vel heres eius, ne damnum sentiat, quod postea offerente eo mulier accipere noluit.
</P>

<p>
Dig. 24.3.27
</P>

<p>
Gaius  11 ad ed. provinc.
</P>

<p>
Si post divortium mortua muliere heres eius cum viro parenteve eius agat, eadem videntur de restituenda dote intervenire, quae ipsa muliere agente observari solent.
</P>

<p>
Dig. 24.3.28
</P>

<p>
Ulpianus  1 inst.
</P>

<p>
Facere posse maritus etiam id videtur, quod a muliere consequi potest: scilicet si iam ei aliquid absit, quod pro muliere aliquid expendit vel mandato eius praestitit: ceterum si nondum ei abest, ut puta sub condicione est obligatus, nondum videtur facere posse.
</P>

<p>
Dig. 24.3.29pr.
</P>

<p>
Ulpianus  3 disp.
</P>

<p>
Quotiens pater dotem dat et stipulatur, ita demum in suam personam de dote actionem transfert, si ex continenti stipuletur: ceterum si interposito tempore stipulari velit, non nisi consentiente filia poterit, quamvis in potestate sit, quia deteriorem condicionem in dote filiae facere non potest nisi consentiat. plane si ante nuptias dotem dederit, poterit ex intervallo, ante nuptias tamen, et citra voluntatem quoque filiae stipulari.
</P>

<p>
Dig. 24.3.29.1
</P>

<p>
Ulpianus  3 disp.
</P>

<p>
Si quis pro muliere dotem dederit conveneritque, ut quoquo modo dirempto matrimonio ipsi solveretur, postea maritus uxori dotem solverit, rectissime dicetur exactionem nihilo minus ei qui dedit contra maritum competere.
</P>

<p>
Dig. 24.3.30pr.
</P>

<p>
Iulianus  16 Dig. 
</P>

<p>
Nupta non impeditur, quo minus cum priore marito de dote experiatur.
</P>

<p>
Dig. 24.3.30.1
</P>

<p>
Iulianus  16 Dig. 
</P>

<p>
Quotiens culpa viri accidit, ne dos a socero aut a quolibet alio, qui mulieris nomine promiserat, exigeretur: si aut in matrimonio filia decesserit aut mater familias facta eum qui dotem repromiserat heredem instituerit, satis constat nihil amplius virum praestare debere, quam ut eos obligatione liberet.
</P>

<p>
Dig. 24.3.31pr.
</P>

<p>
Iulianus  18 Dig. 
</P>

<p>
Si marito publico iudicio damnato pars aliqua bonorum eius publicetur, fiscus creditoribus eius satisfacere necesse habet: inter quos uxor quoque est.
</P>

<p>
Dig. 24.3.31.1
</P>

<p>
Iulianus  18 Dig. 
</P>

<p>
Si pater, cum ducenta filiae suae nomine dotis gratia promisisset, pactus fuerit, ne amplius quam centum a se peterentur, et soluto matrimonio egerit, centum, de quibus convenit ne peterentur, nec intelleguntur dotis esse. quod si mortuo patre cum herede eius maritus agere coeperit, ista quoque pecunia in dote erit.
</P>

<p>
Dig. 24.3.31.2
</P>

<p>
Iulianus  18 Dig. 
</P>

<p>
Si voluntate filiae procurator a patre datus litem de dote contestatus fuerit et re secundum eum iudicata pater decesserit, iudicati actionem filiae potius quam heredibus patris dari oportebit.
</P>

<p>
Dig. 24.3.31.3
</P>

<p>
Iulianus  18 Dig. 
</P>

<p>
Cum patri dos data esset et ei filius ex aliqua parte heres sub condicione institutus fuerit et pendente condicione coheredes eius dotem pro sua portione mulieri solverint: hoc minus filius ex dote praestare debebit, quoniam nullam actionem eius pecuniae reciperandae gratia adversus coheredes habet.
</P>

<p>
Dig. 24.3.31.4
</P>

<p>
Iulianus  18 Dig. 
</P>

<p>
Si fundum dotalem recepisset mulier non habita ratione fructuum pro portione anni, quo nupta non fuisset, nihilo minus de dote agere potest, quia minorem dotem recepisset: hoc enim ad dotis augmentum pertinet, quemadmodum si partum ancillarum non recepisset, aut legata vel hereditates, quae post divortium per servos dotales adquisitae marito fuissent.
</P>

<p>
Dig. 24.3.32
</P>

<p>
Iulianus  2 ad urs. ferocem.
</P>

<p>
Si prior maritus posteriori dotis nomine tamquam debitor mulieris dotem promiserit, non plus quam id quod facere possit dotis futurum esse.
</P>

<p>
Dig. 24.3.33
</P>

<p>
Africanus  7 quaest.
</P>

<p>
Quae dotis nomine certam pecuniam promiserat, quosdam adhibuerat, qui stipularentur partem dotis distracto matrimonio sibi solvi: ea nulla data dote obierat eodem marito suo herede relicto: is damnosam hereditatem eius adierat. nihilo minus stipulatoribus tenebitur, quoniam adeundo hereditatem debitricis intellegeretur secum pensasse: nec ad rem pertinere, quod solvendo non esset hereditas, quando ceteris etiam creditoribus teneatur.
</P>

<p>
Dig. 24.3.34
</P>

<p>
Africanus  8 quaest.
</P>

<p>
Titia divortium a seio fecit: hanc titius in sua potestate esse dicit et dotem sibi reddi postulat: ipsa se matrem familias dicit et de dote agere vult: quaesitum est, quae partes iudicis sint. respondi patri, nisi probet filiam non solum in sua potestate esse, sed etiam consentire sibi, denegandam actionem, sicuti denegaretur, etiamsi constaret eam in potestate esse.
</P>

<p>
Dig. 24.3.35
</P>

<p>
Marcianus  10 inst.
</P>

<p>
Liberta, quae voluntate patroni discessit, de dote cum eo agere potest quam ei dedit.
</P>

<p>
Dig. 24.3.36
</P>

<p>
Paulus  2 de adult.
</P>

<p>
Si maritus minus facere potest et dos publicata sit, in id quod facere potest fisco maritus condemnandus est, ne in perniciem mariti mulier punita sit.
</P>

<p>
Dig. 24.3.37
</P>

<p>
Ulpianus  2 resp.
</P>

<p>
Dotem voluntate filiae videri patrem recepisse, cum causas contradicendi ei filia non haberet, maxime cum ab eo postea ampliore summa dotata sit.
</P>

<p>
Dig. 24.3.38
</P>

<p>
Marcellus  l.S. resp.
</P>

<p>
Lucius titius cum esset filius familias, voluntate patris uxorem maeviam duxit et dotem pater accepit: maevia titio repudium misit: postea pater repudiati absente filio sponsalia cum ea de nomine filii sui fecit: maevia deinde repudium sponsalibus misit atque ita alii nupsit. quaero, si maevia aget cum lucio titio quondam marito et a patre herede relicto de dote et probetur culpa mulieris matrimonium dissolutum, an possit maritus propter culpam mulieris dotem retinere. Marcellus respondit, etiamsi ut heres institutus a patre titius conveniretur, tamen, si sponsalibus non consensisset, culpam mulieris multandam esse.
</P>

<p>
Dig. 24.3.39
</P>

<p>
Papinianus  11 quaest.
</P>

<p>
Viro atque uxore mores invicem accusantibus causam repudii dedisse utrumque pronuntiatum est. id ita accipi debet, ut ea lege quam ambo contempserunt, neuter vindicetur: paria enim delicta mutua pensatione dissolvuntur.
</P>

<p>
Dig. 24.3.40
</P>

<p>
Papinianus  28 quaest.
</P>

<p>
Post dotem datam et nuptias contractas stipulatus est pater non ex filiae voluntate divortio facto dotem dari. si condicio stipulationis impleatur et postea filia sine liberis decesserit, non erit impediendus pater, quo minus ex stipulatu agat: viva autem filia si agere vult, exceptione summovendus erit.
</P>

<p>
Dig. 24.3.41
</P>

<p>
Papinianus  37 quaest.
</P>

<p>
Si pater ignorans filiam divortisse dotem ex causa promissionis numeravit, non per indebiti condictionem, sed de dote actione pecunia petetur.
</P>

<p>
Dig. 24.3.42pr.
</P>

<p>
Papinianus  4 resp.
</P>

<p>
In insulam patre deportato, qui dotem pro filia dedit, actio dotis ad filiam pertinet. post divortium quoque patre damnato, cui quidem consentiente filia competierat, aeque dotis actio mulieris est.
</P>

<p>
Dig. 24.3.42.1
</P>

<p>
Papinianus  4 resp.
</P>

<p>
Fructus ex praediis, quae in dotem data videbantur, bona fide perceptos et mulieris oneribus ante causam liberalem absumptos, quamvis servam fuisse postea constiterit, peti non posse placuit. sumptus vero necessarios et utiles in praedia quae dotalia videbantur factos, compensatis fructibus perceptis, ad finem superflui servari convenit.
</P>

<p>
Dig. 24.3.42.2
</P>

<p>
Papinianus  4 resp.
</P>

<p>
Usuras numeratae dotis ex stipulatu pater in matrimonio defuncta filia si petat, gener, qui residuae dotis promissae faenus stipulatus est, ita demum ad finem vice mutua debitae quantitatis compensationem opponere iuste ^ iste^ videtur, si propriis sumptibus uxorem suam exhibuit: alioquin si patris sumptibus exhibita sit, inanis usurarum stipulatio compensationi non proderit.
</P>

<p>
Dig. 24.3.42.3
</P>

<p>
Papinianus  4 resp.
</P>

<p>
Ad virum uxore post divortium reversa iudicium acceptum ex stipulatione, quam extraneus qui dotem dederit stipulatus fuerit, non dissolvitur nec officio iudicis absolutio continetur.
</P>

<p>
Dig. 24.3.43
</P>

<p>
Scaevola  2 quaest.
</P>

<p>
Si maritus in id quod facere potest condemnatus sit et nomina sint ad dotis quantitatem neque amplius, necesse habebit mandare actiones.
</P>

<p>
Dig. 24.3.44pr.
</P>

<p>
Paulus  5 quaest.
</P>

<p>
Si socer a genero heres institutus adierit hereditatem, quandoque mortuo patre cum herede eius filiam de dote acturam nerva et cato responderunt, ut est relatum apud sextum pomponium digestorum ab aristone libro quinto: ibidem aristoni consensit: ergo dicerem et si emancipasset pater filiam, ipsum quoque conveniri posse.
</P>

<p>
Dig. 24.3.44.1
</P>

<p>
Paulus  5 quaest.
</P>

<p>
Lucius titius filiae suae nomine centum doti promisit gaio seio: inter gaium seium et lucium titium patrem mulieris convenit, ne dos a viro vivo lucio titio id est patre mulieris, peteretur: postea culpa mariti divortio facto solutum est matrimonium et pater mulieris decedens alios heredes instituit filia exheredata: quaero, an ab heredibus soceri maritus exigere dotem potest, cum eam mulieri redditurus est. respondi: cum filia aliis a patre heredibus institutis actionem de dote sua reciperanda habere coeperit, necesse habebit maritus aut exactam dotem aut actiones ei praestare: nec ullam exceptionem habebunt soceri heredes adversus eum, cum absurde dicitur dolo videri eum facere, qui non ipsi quem convenit sed alii restituturus petit: alioquin et si post mortem patris divortisset nondum exacta dote, excluderetur exactione dotis maritus, quod non est admittendum. sed et si ex parte filia heres patri suo exstiterit, debebit maritus coheredes eius pro parte virili exigere et mulieri reddere aut actiones ei praestare.
</P>

<p>
Dig. 24.3.45
</P>

<p>
Paulus  6 quaest.
</P>

<p>
Gaius seius avus maternus seiae nepti, quae erat in patris potestate, certam pecuniae quantitatem dotis nomine lucio titio marito dedit et instrumento dotali huiusmodi pactum et stipulationem complexus est: " si inter lucium titium maritum et seiam divortium sine culpa mulieris factum esset, dos omnis seiae uxori vel gaio seio avo materno redderetur restituereturque". quaero, cum seius avus maternus statim vita defunctus sit et seia postea sine culpa sua divorterit vivo patre suo, in cuius potestate est, an et cui actio ex hoc pacto et stipulatione competat et utrum heredi avi materni ex stipulatu an nepti. respondi in persona quidem neptis videri inutiliter stipulationem esse conceptam, quoniam avus maternus ei stipulatus proponitur: quod cum ita est, heredi stipulatoris, quandoque divorterit mulier, actio competere videtur. sed dicendum est seiae posse dotem solvi ( quamvis actio ei directo non competat), ac si sibi aut illi dari avus stipulatus esset. sed permittendum est nepti ex hac avita conventione, ne commodo dotis defrudetur, utilem actionem: favore enim nuptiarum et maxime propter affectionem personarum ad hoc decurrendum est.
</P>

<p>
Dig. 24.3.46
</P>

<p>
Paulus  19 quaest.
</P>

<p>
Qui dotem stipulanti uxori promiserat, eidem testamento quaedam legaverat, ita tamen, ne dotem ab heredibus peteret: ea quae legata erant, uxor capere non potuerat. respondi dotis actionem mulieri adversus heredes non esse denegandam.
</P>

<p>
Dig. 24.3.47
</P>

<p>
Scaevola  19 quaest.
</P>

<p>
Cum mulier viri lenocinio adulterata fuerit, nihil ex dote retinetur: cur enim improbet maritus mores, quos ipse aut ante corrupit aut postea probavit? si tamen ex mente legis sumet quis, ut nec accusare possit, qui lenocinium uxori praebuerit, audiendus est.
</P>

<p>
Dig. 24.3.48
</P>

<p>
Callistratus  2 quaest.
</P>

<p>
Si dotali instrumento ita stipulatio interposita sit, ut liberorum nomine dos apud maritum resideat, nepotum quoque nomine dos dos retinebitur.
</P>

<p>
Dig. 24.3.49pr.
</P>

<p>
Paulus  7 resp.
</P>

<p>
Maevia marito suo inter alias res dotis etiam instrumentum solidorum decem tradidit, quo otacilius eidem maeviae caverat daturum se, cum nuptum ire coepisset, decem milia: ex eo instrumento maritus nihil exegit, quia nec potuit: quaesitum est, si dos a marito petatur, an compellendus sit etiam illam summam, quae instrumento continetur, refundere? respondi potuisse quidem eum, cui actiones mandatae sunt, debitorem convenire: sed si sine dolo malo vel culpa exigere pecuniam non potuit, neque dotis nomine eum conveniri posse neque mandati iudicio.
</P>

<p>
Dig. 24.3.49.1
</P>

<p>
Paulus  7 resp.
</P>

<p>
Fundus aestimatus in dotem datus a creditore antecedente ex causa pignoris ablatus est: quaesitum est, an mulier, si aestimationem dotis repetat, exceptione summovenda sit: ait enim se propterea non teneri, quod pater eius dotem pro se dedit, cui heres non exstiterit. paulus respondit praedio evicto sine dolo et culpa viri pretium petenti mulieri doli mali exceptionem obesse: consequi enim eam pretium fundi evicti evidens iniquitas est, cum dolus patris ipsi nocere debeat.
</P>

<p>
Dig. 24.3.50
</P>

<p>
Scaevola  2 resp.
</P>

<p>
Aestimatis rebus in dotem datis pactum intercessit, ut, ex quacumque causa dos reddi deberet, ipsae res restituerentur habita ratione augmenti et deminutionis viri boni arbitratu, quae vero non exstarent, ab initio aestimatio earum: quaesitum est, cum res quaedam quas maritus vendiderat exstarent, an secundum pactum et haec ad mulierem pertinerent. respondi res quae exstant, si neque volente neque ratum habente muliere venissent, perinde reddendas, atque si nulla aestimatio intervenisset.
</P>

<p>
Dig. 24.3.51
</P>

<p>
Hermogenianus  2 iuris epit.
</P>

<p>
Aestimatae res usu etiam mulieris periculo mariti deteriores efficiuntur.
</P>

<p>
Dig. 24.3.52
</P>

<p>
Tryphonus  7 disp.
</P>

<p>
Maritus dotem, quam non accepit, post divortium per errorem solvit: repetet, quia non numeratam caverat: exigi enim ab eo non potuit.
</P>

<p>
Dig. 24.3.53
</P>

<p>
Tryphonus  12 disp.
</P>

<p>
Si filio familias dos data est, ipse quidem dotis actione tenetur, pater autem eius de peculio: nec interest, in peculio rem vel pecuniam dotalem habeat nec ne. sed quatenus facere potest, hic quoque condemnandus est: intellegitur autem peculio tenus facere posse, quod habet rei iudicandae tempore. atquin si cum patre agatur, deduceretur ex peculio, quod patri vel subiectis ei personis filius debet: at si cum ipso filio agatur, alterius debiti non fiet detractio in computatione quantum facere possit filius.
</P>

<p>
Dig. 24.3.54
</P>

<p>
Paulus  l.S. de iure singulari.
</P>

<p>
Maritus facere posse creditur nullo aere alieno, item socius, item patronus parensve: at is, qui ex donatione convenietur, omni aere alieno deducto facere posse intellegitur.
</P>

<p>
Dig. 24.3.55
</P>

<p>
Paulus  5 ad plaut.
</P>

<p>
Cum mulier de dotis repetitione post solutum matrimonium agit, cavere debet marito, qui aedium nomine damni infecti cavit, si velit eam recipere, ut periculum mariti amoveat.
</P>

<p>
Dig. 24.3.56
</P>

<p>
Paulus  6 ad plaut.
</P>

<p>
Si quis sic stipuletur a marito: " si quo casu titia tibi nupta esse desierit, dotem dabis?" hac generali commemoratione et ab hostibus capta ea committetur stipulatio vel etiam si deportata fuerit vel ancilla effecta: hac enim conceptione omnes hi casus continentur. plane quantum veniat in stipulatione, utrum quasi mortua sit an quasi divortium fecerit? humanius quis id competere dixerit, quod propter mortem convenit.
</P>

<p>
Dig. 24.3.57
</P>

<p>
Marcellus  7 Dig. 
</P>

<p>
Usu fructu in dotem dato si divortium intervenerit nec proprietas rei apud maritum vel mulierem sit, eam dotis esse restitutionem, ut maritus caveat, quamdiu vixerit, passurum se uti frui mulierem heredemque eius. quod an verum sit circa adiectionem heredis, dubito. interest, quemadmodum sit usus fructus in dotem datus. si, cum haberet mulier fructum, viro, cuius erat proprietas fundi, usum fructum cessit, nihil mulier heredi suo relinquet: debebatur enim ei usus fructus, qui ad heredem non solet transire. quod si fundi sui fructum mulier viro cessit, restitui is a viro debet: cum proprietate enim ad heredem eius transisset, si vir in reddendo eo non fecisset moram. si vero alienata sit proprietas aut aliquis fundi sui usum fructum mulieris iussu viro eius dederit in dotem, inspiciendum est primum, quemadmodum mulieri possit restitui: potest autem vel cautionibus interpositis, ut sic ut potest vir iure suo cedat mulieri fruique eam patiatur, vel, si se accommodavit dominus proprietatis, volente eo mulieri constituatur usus fructus: nam aut fructum fundi ille mulieri poterit cedere aut aliquid videlicet pro eo, ut inter eos actum fuerit, dare. nam et finge hoc ipsum mulierem posse proprietatis domino vendere. quo casu non inique etiam mulieris herede agente vir facere cogetur: quippe si moram non fecisset, pretium fructus mulier heredi suo reliquisset. quod si facultatem usus fructus vendendi proprietatis domino mulier non habuerit, patientiam, quam percipiendi fructus praestare ipsi debuit, etiam heredi eius praestat.
</P>

<p>
Dig. 24.3.58
</P>

<p>
Modestinus  l.S. de heuremat.
</P>

<p>
Servus dotalis heres ab aliquo institutus mariti iussu vel adire vel repudiare debet hereditatem. sed ne maritus aut facile repudiando vel temere suscipiendo incognitam successionem dotis iudicio uxori suae obligetur, consulendum est mulierem coram testibus interrogari, utrum velit omittere an adquirere hereditatem. et si repudiare se dixerit, facile mariti iussu repudiabit. quod si hereditatem agnoscere maluerit, reddendus est a marito servus uxori ea condicione, ut, cum iussu eius adierit, rursum marito retradatur. ita et mariti sollicitudini consuletur et uxoris desiderio parebitur.
</P>

<p>
Dig. 24.3.59
</P>

<p>
Iulianus  2 ad urs. ferocem.
</P>

<p>
Filiae meae emancipatae et aegrae vir in hoc repudium misit, ut mortua ea dotem potius heredibus eius quam mihi redderet. sabinus dicebat utile mihi eius dotis reciperandae iudicium dandum esse: gaius idem.
</P>

<p>
Dig. 24.3.60
</P>

<p>
Proculus  5 epist.
</P>

<p>
Si filia familias nupta decesserit et pater funus ei fecerit, tametsi ei dotem post aliquod tempus gener reddere deberet, tamen continuo socer agendo consequetur, ut impensam funeris praesentem recipiat, cetera dotis statuto tempore solvantur.
</P>

<p>
Dig. 24.3.61
</P>

<p>
Papinianus  11 quaest.
</P>

<p>
Dotalem servum vir invita uxore manumisit. heres solus vir a liberto institutus portionem hereditatis, quam ut patronus consequi potuit ac debuit, restituere debet, alteram vero portionem dotis iudicio, si modo uxor manumittenti refragatur.
</P>

<p>
Dig. 24.3.62
</P>

<p>
Ulpianus  33 ad ed.
</P>

<p>
Quod si vir voluntate mulieris servos dotales manumiserit, cum donare ei mulier voluit, nec de libertatis causa impositis ei praestandis tenebitur.
</P>

<p>
Dig. 24.3.63
</P>

<p>
Paulus  2 ad l. iul. et pap.
</P>

<p>
Et desinit servus in dote esse, quia, cui manumittendi causa donare liceret, ei quodammodo donaret, quod permitteret manumittere.
</P>

<p>
Dig. 24.3.64pr.
</P>

<p>
Ulpianus  7 ad l. iul. et pap.
</P>

<p>
Si vero negotium gerens mulieris non invitae maritus dotalem servum voluntate eius manumiserit, debet uxori restituere quidquid ad eum pervenit.
</P>

<p>
Dig. 24.3.64.1
</P>

<p>
Ulpianus  7 ad l. iul. et pap.
</P>

<p>
Sed et si quid libertatis causa maritus ei imposuit, id uxori praestabit.
</P>

<p>
Dig. 24.3.64.2
</P>

<p>
Ulpianus  7 ad l. iul. et pap.
</P>

<p>
Plane si operae fuerint marito exhibitae, non aestimatio earum, non erit aequum hoc nomine uxori maritum quippiam praestare.
</P>

<p>
Dig. 24.3.64.3
</P>

<p>
Ulpianus  7 ad l. iul. et pap.
</P>

<p>
Sed si post manumissionem aliquid ei fuerit liberto impositum, id uxori praestandum est.
</P>

<p>
Dig. 24.3.64.4
</P>

<p>
Ulpianus  7 ad l. iul. et pap.
</P>

<p>
Sed et si reum maritus acceperit adpromissoremve, aeque adversus ipsum obligationem debet praestare.
</P>

<p>
Dig. 24.3.64.5
</P>

<p>
Ulpianus  7 ad l. iul. et pap.
</P>

<p>
Item quidquid ad eum ex bonis liberti pervenerit, aeque praestare cogetur, si modo ad eum quasi ad patronum pervenerit: ceterum si alio iure, non cogetur praestare: nec enim beneficium quod in eum libertus contulit, hoc uxori debet, sed id tantum, quod iure patronatus adsequitur vel adsequi potuit. plane si ex maiore parte quam debet heres scriptus fuerit, quod amplius est non praestabit: et si forte, cum ei nihil deberet libertus, heredem eum scripsit, nihil uxori restituet.
</P>

<p>
Dig. 24.3.64.6
</P>

<p>
Ulpianus  7 ad l. iul. et pap.
</P>

<p>
Dabit autem, ut ait lex, quod ad eum pervenit. pervenisse accipimus, sive iam exegit sive exigere potest, quia actio ei delata est.
</P>

<p>
Dig. 24.3.64.7
</P>

<p>
Ulpianus  7 ad l. iul. et pap.
</P>

<p>
Adicitur in lege, ut et, si dolo malo aliquid factum sit, quo minus ad eum perveniat, teneatur.
</P>

<p>
Dig. 24.3.64.8
</P>

<p>
Ulpianus  7 ad l. iul. et pap.
</P>

<p>
Si filium exheredaverit patronus et ad eum bona liberti pertineant, videndum est, an heres hoc nomine teneatur. et cum nihil neque ad ipsum patronum neque ad heredem eius perveniat, quomodo fieri potest, ut hoc nomine teneatur?
</P>

<p>
Dig. 24.3.64.9
</P>

<p>
Ulpianus  7 ad l. iul. et pap.
</P>

<p>
De viro heredeque eius lex tantum loquitur: de socero successoribusque soceri nihil in lege scriptum est: et hoc labeo quasi omissum adnotat. in quibus igitur casibus lex deficit, non erit nec utilis actio danda.
</P>

<p>
Dig. 24.3.64.10
</P>

<p>
Ulpianus  7 ad l. iul. et pap.
</P>

<p>
Quod ait lex: " quanta pecunia erit tantam pecuniam dato", ostendit aestimationem hereditatis vel bonorum liberti, non ipsam hereditatem voluisse legem praestare, nisi maritus ipsas res tradere maluerit: et hoc enim benignius admitti debet.
</P>

<p>
Dig. 24.3.65
</P>

<p>
Scaevola  l.S. quaest. publ. tract.
</P>

<p>
Haec actio etiam constante matrimonio mulieri competit.
</P>

<p>
Dig. 24.3.66pr.
</P>

<p>
Iavolenus  6 ex post. lab.
</P>

<p>
In his rebus, quas praeter numeratam pecuniam doti vir habet, dolum malum et culpam eum praestare oportere servius ait. ea sententia publii mucii est: nam is in licinnia gracchi uxore statuit, quod res dotales in ea seditione qua gracchus occisus erat, perissent, ait, quia gracchi culpa ea seditio facta esset, licinniae praestari oportere.
</P>

<p>
Dig. 24.3.66.1
</P>

<p>
Iavolenus  6 ex post. lab.
</P>

<p>
Servis uxoris vir nummos in vestiarium dederat, quo parato deinde intra annum divortium intercesserat. placuit labeoni trebatio, qualia vestimenta post divortium essent, talia viro reddi: idem iuris futurum fuisset, si ipsa vestimenta vir emisset et servis dedisset: quod si vestimenta non redderentur, tum virum pretium in dote compensaturum.
</P>

<p>
Dig. 24.3.66.2
</P>

<p>
Iavolenus  6 ex post. lab.
</P>

<p>
Filia familias divortio facto dotem patri reddi iusserat: deinde parte dotis persoluta pater decesserat. reliquam partem, si nec delegata nec promissa novandi animo patri fuisset, mulieri solvi debere labeo trebatius putant, idque verum est.
</P>

<p>
Dig. 24.3.66.3
</P>

<p>
Iavolenus  6 ex post. lab.
</P>

<p>
Mancipia in dotem aestimata accepisti: pactum conventum deinde factum est, ut divortio facto tantidem aestimata redderes nec de partu dotalium ancillarum mentio facta est. manebit, inquit labeo, partus tuus, quia is pro periculo mancipiorum penes te esse deberet.
</P>

<p>
Dig. 24.3.66.4
</P>

<p>
Iavolenus  6 ex post. lab.
</P>

<p>
Mulier, quae centum dotis apud virum habebat, divortio facto ducenta a viro errante stipulata erat. labeo putat, quanta dos fuisset, tantam deberi, sive prudens mulier plus esset stipulata sive imprudens: labeonis sententiam probo.
</P>

<p>
Dig. 24.3.66.5
</P>

<p>
Iavolenus  6 ex post. lab.
</P>

<p>
Uxor divortio facto partem dotis receperat, partem apud virum reliquerat, deinde alii nupserat et iterum vidua facta ad priorem virum redierat, cui centum decem doti dederat neque eius pecuniae, quae reliqua ex priore dote erat, mentionem fecerat. divortio facto reliquum ex priore dote iisdem diebus virum redditurum ait labeo, quibus reddidisset, si superius divortium inter eos factum non esset, quoniam prioris dotis causa in sequentem dotis obligationem esset translata: et hoc verum puto.
</P>

<p>
Dig. 24.3.66.6
</P>

<p>
Iavolenus  6 ex post. lab.
</P>

<p>
Si vir socero iniussu uxoris manente matrimonio dotem acceptam fecisset, etiamsi id propter egestatem soceri factum esset, viri tamen periculum futurum ait labeo, et hoc verum est.
</P>

<p>
Dig. 24.3.66.7
</P>

<p>
Iavolenus  6 ex post. lab.
</P>

<p>
Si quis pro muliere dotem viro promisit, deinde herede muliere relicta decesserit, qua ex parte mulier ei heres esset, pro ea parte dotis periculum, quod viri fuisset, ad mulierem pertinere ait labeo, quia nec melius aequius esset, quod exigere vir ab uxore non potuisset, ob id ex detrimento viri mulierem locupletari: et hoc verum puto.
</P>

<p>
Dig. 24.3.67
</P>

<p>
Pomponius  20 epist.
</P>

<p>
In partem dotis reddendae erit id, quod mulieri ex periculo servi restitui debebit: et ideo et dolum et culpam in eo peculio vel adquirendo vel conservando maritus praestare debet et fructus ex eo percepti quomodo cuiuslibet rei dotalis ad maritum pertinebunt.
</P>

<p class=border></P>
	
<p>
<table border=0 cellspacing=15 cellpadding=0 align=Center>
<tr>
	<td><a href="/ius.html">Ius Romanum</A>
	<td><a href="/justinian.html">Justinian</A>
	<td><a href="/index.html">The Latin Library</A>
	<td><a href="/classics.html">The Classics Page</A>
</TABLE>
</p>

</BODY></HTML>