<html>
	<head>
		<title>
			Carmina Ioannis Pici Mirandulae
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>PICI MIRANDULENSIS EX TEMPORUM VICISSITUDINE IUVENES AD VIRTUTEM ADHORTATUR</p>

<p class=border></P>

<p>
Nunc Cancri octipedis brachia Cynthius<br>
afflans flammifera lampade spiceam<br>
aurabat Cererem, messibus utilis,<br>
et Tartssiaco segnior aequore<br>
immersabat equos et nitidas rotas:<br>
nunc sectis trutina temporibus pari<br>
condit se gremio Tethyos ocior<br>
et iam pomiferum fertilis extulit<br>
autumni caput, et frugiferam arbores<br>
vis frontem innumero pignore sustinent;<br>
nunc fervent lacubus musta luentibus<br>
et pressans madidis quem pedibus parit<br>
nascentem Bromium rusticus invocat.<br>
iam festinat hiems horrida lubrico<br>
candens colla glu quae spoliet comis<br>
sylvas et quatiat ceruleum Iovem<br>
densatumque nigret nubibus aera<br>
quae fontes glaciet, quae furiet notos<br>
et Thressas animas, quae pluvias agat<br>
coelo praecipites et facie gravi<br>
obnubat Furijs tristior omnia;<br>
succedet rosea fronte Aries nitens<br>
Phryxeus, patulas qui revehat rosas<br>
et campos variet floribus et leves<br>
concentus avium suscitet arborum<br>
antiqua in folijs fata querentium<br>
sic semper varia et dissimuli vice<br>
obliqui anni homines Iuppiter admonet,<br>
queis vivant miseri legibus; heu rotae<br>
quam vecordis opus fidere labili<br>
vos, vos o iuvenes, discite, floridum<br>
ut lapsu celeri ver fugit; hispidam<br>
formidate hyemem; mox capiti nives,<br>
mox rugae venient vultibus invidae<br>
curvatosque humeros inficient notae<br>
exangues; nec erit gratia nec decor<br>
qui nunc purpureis excubat in genis.<br>
iam divina, agite, exquirite munera,<br>
quae nunquam intereant, quae decus arrogent<br>
immortale sibi, quae dubias vices<br>
spernant perpetuo vere nitentia.
</P>

<p class=border></P>
<p>
<table border=0 cellspacing=15 cellpadding=0 align=Center>
<tr>
	<td><a href="/mirandola.html">Mirandola</A>
	<td><a href="/neo.html">Neo-Latin</A>
	<td><a href="/index.html">The Latin Library</A>
	<td><a href="/classics.html">The Classics Page</A>
</TABLE>
</P>
</BODY>
</HTML>