<html>
	<head>
		<title>
			Carmina Ioannis Pici Mirandulae
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>PICI MIRANDULENSIS DESTESTATUR AMORES ILLUSTRIUM FEMINARUM</p>

<p class=border></P>

<p>
O quisquis teneros, iuvenis, sectaris amores,<br>
quisquis Acidaliae dulcia furta deae,<br>
Acrisioneae ne quaeras pignora turris,<br>
ne custoditas amplius Inachidas.<br>
nox erat et tecto latitabat Cynthia vultu,<br>
condiderant flammas sydera cuncta suas.<br>
egredior (sic iussus eram) mea limina solus,<br>
hei mihi, sed nullo non renuente deo.<br>
perque occulta magis perque urbis inhospita furtim<br>
ad dominae tendo tecta superba meae.<br>
ante manus praetensa vias explorat opacas,<br>
ne fallat dubios umbra maligna pedes.<br>
solus eo atque avida fingo mihi gaudia mente,<br>
et planta expansum fert taciturna gradum.<br>
iam prope, dilectos subiturus iamque penates,<br>
iam dominae in gremio procubiturus eram,<br>
cum fragor et strpitus nocturna silentia rupit,<br>
armorum strepitus et fragor ille fuit.<br>
obstupui (neque enim notus rivalis amicae<br>
ullus erat nostrae, nullus adulter erat);<br>
haud mora, nescio quis de tramite prosilit arcto<br>
acer et opposita sibilat ante via.<br>
ad sonitum glomerata ruunt hinc agmina et inde<br>
agmina belligeris vel metuenda viris.<br>
enituit nox aere, simul petit inde satelles<br>
nudato nostrum plurimus ense caput.<br>
quid facerem infelix? numeroso solus ab hoste<br>
appetor, et robur dempserat omne metus.<br>
implorem Iovis ipse fidem? pia brachia tendam?<br>
heu vetat ipse Iovis commeminisse timor.<br>
instant, terribili mortem mihi voce minantur,<br>
ingeminant ictus concita tela graves.<br>
ille manus, crus ille petit, petit impius ora<br>
aut trepidum adducta cuspide pectus agit.<br>
o quotiens, nisi me thorax texisset ahenus,<br>
tinxissem sparso sanguine coesus humum.<br>
at seu sors dederit nostra hoc, seu sydus amicum<br>
militibus praesens sive Cupido suis :<br>
cum premerer, cum spes superesset nulla salutis,<br>
heu, heu, post vitae tanta pericla meae<br>
consilio meliore usus, pede percitus acri<br>
me potui e tantis eripuisse malis.<br>
i nunc patritias et equestri stirpe puellas :<br>
i nunc et vanum quaere in amore decus.<br>
quosnam, quos illas violenter nocte sub atra<br>
creditis insidias composuisse mihi?<br>
vos dominam nostis generoso e sanguine nostram?<br>
nostis, se quantis iactet imaginibus<br>
sunt gemini fratres, et uterque est clarus, uterque<br>
Marte meret patriae non sine laudo suae.<br>
fama erat (ignitum quis enim celaret amorem?)<br>
ille me recipi nocte silente domi.<br>
visus eram illius superasse cacumina tecti,<br>
visus eram ancillae scripta dedisse semel.<br>
movit cognatas haec tanta iniuria gentes :<br>
hinc furor, hinc misero bella parata mihi.<br>
ut sceleris luerem commisssi sanguine poenas,<br>
vel magis optatus perficeretur hymen.<br>
durum erat in prima ferro cecidisse iuventa,<br>
indignus nostro schemate, durus hymen.<br>
discite vos iuvenes, discrimine discite nostro,<br>
quale sit hamatae nobilitatis onus,<br>
quae lateant Scyllae, pereat qua saepe Charybdi<br>
cymbula, quae placitis iam requierat aquis.<br>
ipse malo didici proprio, qui funere ab ipso<br>
sum semel atque ipsis raptus ab exequijs.<br>
magnificae procul ite, procul, procul ite puellae,<br>
et quaecunque suos foemina iactat avos.<br>
tunc oculos, si vestra unquam vel limina visam,<br>
Tartarea claudat nocte Megera meos.<br>
dulcius ex illa dominam tenuisse cohorte<br>
quam non vir, quam non callida servat anus,<br>
tunc saltem potero nullo riguisse pavore<br>
et bene securos carpere concubitus.<br>
nec cogar, Paphio ne me deprehendat in usu<br>
aeratas pulsans virve paterve fores,<br>
aut currus medio flammatos sistere cursu<br>
aut trpidae Veneris praecipitare rotas.<br>
ite, ite illustres procul hinc, procul ite puellae,<br>
et tumidae vestra vivite luxuria.<br>
huc venias et laxa sinus et aperta papillas<br>
in nostros Thais curre petulca sinus.<br>
talis erat tua, Naso, Venus talisque Tibulli<br>
ultima fax, Nemesis, Delia, primus amor.<br>
talis quam Flaccus, talis quam Gallus amavit,<br>
talis erat nostri Cynthia Calimachi.<br>
talis erat Pici celeberrima carmine Thais,<br>
Thais lascivi fama supeba chori.<br>
vos aliae vestra cum nobilitate valete,<br>
et vestrum indigno quisquis amore furit.
</P>

<p class=border></P>
<p>
<table border=0 cellspacing=15 cellpadding=0 align=Center>
<tr>
	<td><a href="/mirandola.html">Mirandola</A>
	<td><a href="/neo.html">Neo-Latin</A>
	<td><a href="/index.html">The Latin Library</A>
	<td><a href="/classics.html">The Classics Page</A>
</TABLE>
</P>
</BODY>
</HTML>