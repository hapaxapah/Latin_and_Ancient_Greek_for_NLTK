<html>
	<head>
		<title>
			Carmina Ioannis Pici Mirandulae
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>PICI MIRANDULENSIS AD AMICUM EXCUSATIO QUOD AMET</p>

<p class=border></P>

<p>
Quid me nequitiae damnas ? quid dicis inertem<br>
quem premat imposito pulchra puella iugo ?<br>
quid virides annos studiis melioribus aptos,<br>
quid frangi ingenium dicis, amice, meum ?<br>
quod nec grande aliquid nec fortia bella capessam<br>
enerventque animos carmen et umbra meos ?<br>
uror amans, fateor, sunt haec mea proelia, flammas<br>
nec volo nec possum dissimulare meas.<br>
crimen at hoc certe nostrum, si crimen amare est,<br>
non ego, si spectes, sed magis alter habet.<br>
cogimur, est animo maior vis indita nobis,<br>
quae negat arbitrio vivere quemque suo.<br>
illa reluctantes violento vexat ab axe,<br>
illa sua mentem sub ditione tenet.<br>
stat fati series, stat non mutabilis ordo,<br>
stant leges, vetita non licet ire via.<br>
condita sunt primo firmataque foedera ab aevo<br>
quae rata sanxerunt tempus in omne dei.<br>
si sequor hanc vitam, nobis haec vita sequenda est;<br>
vilvit ab imperio me mea stella suo.<br>
illa dedit stimulos nacentique indidit ignem,<br>
unde aliquid toto pectore semper amem.<br>
quippe suae primum cum sub velamina testae<br>
spiritus aequali venit ab orbe meus,<br>
Libra sub aetherei veniens tunc luminis auras<br>
nobile tollebat clara nitensque caput.<br>
proximus haerebat telluris Scorpio proles<br>
sanguineusque sua Mars quoque sede fuit.<br>
tertia Thessalicae lustrabant tecta Sagittae<br>
haecque inter longi cauda Draconis erat.<br>
ima suae tenuit terrestris Iuppiter aulae,<br>
principiumque hiemis humidus Aegoceros.<br>
huic puer haerebat qui dis generosa coronat<br>
pocula et a gelida nomina sumpsit aqua,<br>
Saturnusque isdem nec non Cyllenius ales<br>
sedibus excelsum tunc coluere polum.<br>
purpureus Titan et lumine Cypris amico<br>
et sexta Pisces enituere domo.<br>
septimius hinc Aries sinuabat cornua longe,<br>
navita Phrixeae praesidiumque fugae,<br>
ast ea quae nostri luca sunt praenuntia fati<br>
pingebat madidis candida Luna comis,<br>
et qui per medios fluctus aequorque profundum<br>
devexit praedam Taurus Agenoream;<br>
cara sequebatur fratrum concordia quorum<br>
alterna vivit semper uterque vice.<br>
sublimis medio reptabat Cancer Olympo,<br>
Thebani tinxit qui fera tela ducis.<br>
huic assistebat fulvo Leo nobilis ore,<br>
lucida qui meritis incolit astra suis.<br>
postremo recubans Astrea puella cubili<br>
divinum vitae munus amica dedit.<br>
iudicet, Assyria qui stellas novit ab arte,<br>
si mihi bella sequi, si nec amare licet.
</P>

<p class=border></P>
<p>
<table border=0 cellspacing=15 cellpadding=0 align=Center>
<tr>
	<td><a href="/mirandola.html">Mirandola</A>
	<td><a href="/neo.html">Neo-Latin</A>
	<td><a href="/index.html">The Latin Library</A>
	<td><a href="/classics.html">The Classics Page</A>
</TABLE>
</P>
</BODY>
</HTML>