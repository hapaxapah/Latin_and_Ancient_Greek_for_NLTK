<html>
	<head>
		<title>
			Carmina Ioannis Pici Mirandulae
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>PICI MIRANDULENSIS CARMEN DE SOMNIIS EI AMICAM REFERENTIBUS</p>

<p class=border></P>

<p>
Vox est grata viris et nox est grata puelis,<br>
blanda quibus facili spirat amore Venus.<br>
pergit ad optatam cupidus vir nocte puellam,<br>
excipit optatum nocte puella virum.<br>
hinc videas utrunque queri, quod serus Hibero<br>
Phoebus anhelantes aequore mergat equos,<br>
Cynthia quod cesset tenebris obducere terras,<br>
segniter et tardos increpet illa boves<br>
at mihi quem surda puer hic premit improbus aure,<br>
nox quoque, sed causa dispare grata venit.<br>
illi vera quidem, dat inania gaudia nobis,<br>
haec tamen ex aliqua gaudia parte iuvant.<br>
nam mea cum tacite surrepens lumina somnus<br>
declinat fletu lumina fessa gravi,<br>
optatos referunt gratissima somnia vultus,<br>
somnia moestitiam pellere nata meam.<br>
occurit facies facie praestantior omni,<br>
quique est in toto plurimus ore decor.<br>
etsi non potior, videor mea vota potiri,<br>
dum fallax oculos ludit imago meos.<br>
quin ea tunc nostros non aversatur amores,<br>
procumbit gremio fessa puella meo.<br>
et digitos tractare datur, tractare papillas,<br>
quas facile angusto clauderet orbe manus.<br>
conserere et molles rixas et bella videmur,<br>
dum lasciva mihi dulce recusat opus.<br>
ultima (quis credat?) persoepe ad gaudia ventum est,<br>
visus et est tremulus concrepuisse thorus.<br>
ast heu me miserum : fictae sub imagine formae<br>
mentitur Venerem debilis umbra meam.<br>
quae simul ex oculis somno comitante recedit,<br>
heu dolor in toto corpore maior adest.<br>
quin retinere amens speciem conatus inanem<br>
soepe gemens dixi, Pleona siste pedem.<br>
siste pedem.  quo, vita, fugis? quid perdis amantem?<br>
Pleona ne fugias, Pleona siste pedem.<br>
ne fuge, dum saltem semel oscula figere possim,<br>
dum dicam saltem, cara puella, vale.<br>
illa sed in tenues vanescit protinus auras,<br>
Hellespontiacis surdior aequoribus.<br>
o quae coeruleam propellis praevia noctem,<br>
cui rutilae gemmant rore nitente manus,<br>
tam cito cur thalamo surgis renuente marito?<br>
Tithoni nobis cana senecta nocet.<br>
tu miseros iteras questus renovasque dolores,<br>
et sine luce mihi lux vigilanda venit.<br>
hei mihi quod cruciat non est quod somnia fingunt,<br>
quod iuvat, id vanum est cum tenebrisque fugit.<br>
sed faciat, verae sint haec praeludia nocti,<br>
qui ferus in nostro corde triumphat Amor.
</P>

<p class=border></P>
<p>
<table border=0 cellspacing=15 cellpadding=0 align=Center>
<tr>
	<td><a href="/mirandola.html">Mirandola</A>
	<td><a href="/neo.html">Neo-Latin</A>
	<td><a href="/index.html">The Latin Library</A>
	<td><a href="/classics.html">The Classics Page</A>
</TABLE>
</P>
</BODY>
</HTML>