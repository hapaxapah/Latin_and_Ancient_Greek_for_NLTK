<html>
	<head>
		<title>
			John of Garland
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>INTECUMENTA SUPER OVIDIUM METAMORPHOSEOS SECUNDUM MAGISTRUM IOHANNEM ANGLICUM
</p>

<p class=border></P>

<p>
I. [1-20]
</p>

<p>
Parvus maiori paret veloxque viator<br>
Quo iubeat dominus previus ire solet.<br>
Sic mea proclivis famulatur harundo poetis<br>
Et pede pentametro cursitat illa levis.<br>
Morphosis Ovidii parva cum clave Johannis<br>
Panditur et presens cartula servit ei.<br>
Nodos secreti denodat, clausa revelat<br>
Rarificat nebulas, integumenta canit.<br>
Mundus ydealis fit mundus materialis<br>
Constituens genesim principiique thesim.<br>
Ars et natura, typus et magus, a genitura<br>
Mutant que pereunt, dant veneunt et emunt.<br>
Dicitur artificis mutatio quando recedit<br>
A silva veteri flamma remota solo.<br>
Mutat natura generans dum defit in esse<br>
Et genitum perdit res variare potens.<br>
Fit tipice, magice mutatio: vir leo factus<br>
Est tipice; magice stat retro currit aqua.<br>
Omnes ficticii partes non discute, summam<br>
Elige, quid sapiat, quid velit illa vide.
</p>

<p>
[21-52]
</p>

<p>
Flamma volat, volitat aer, aqua cursitat, heret<br>
Terra, sedent valles, mons tumet, arva iacent.<br>
Ignis acutus amat subtilis mobilis altum,<br>
Obtusum reddit aëra terra gravis.<br>
Corpore plena sedet obtusa immobilis illa,<br>
Aer subtilis mobilis igne volat.<br>
Dum movet ignis aquas obtusas corpore plenas<br>
Ex terra, terre porrigit unda fidem.<br>
Nos iuvat hec numeri proporcio mensio terna:<br>
Dic michi bis duo bis ter tria ter tibi sint.<br>
Hos iungat medio numeros proporcio talis:<br>
Dic michi bis duo ter ter tria bis tibi sint.<br>
Sic numeris elementa ligat quo cuncta moventur<br>
Quique iubet stabilis temporis ire vices.<br>
Vernat ver, estas exestuat, auget et escas<br>
Autumnus, canet ispida bruma comis.<br>
Zona rubet media, tristantur frigore bine<br>
Extreme, geminas temperat ignis, hiems.<br>
Sol duodena gradu festino signa pererrat,<br>
Annos et menses luna renata novat.<br>
Aeris in multas partes est fractio, ventus<br>
Frigoris et tonitrus vendicat esse pater.<br>
Eurum sol oriens, Zephirumque cadens, mediusque<br>
Austrum cui Boreas obstrepit ore videt.<br>
Dum Subsolano Vulturno cingitur Eurus,<br>
Hinc Austrum stipat Affricus, inde Nothus.<br>
Circine, te Zephirus deposcit teque, Favoni.<br>
Hinc Aquilo Boream, Chorus et inde tenet.<br>
Quid dicam silvas iuvenes herbasque puellas,<br>
Sidera quid dicam pingere nocte polum?<br>
Quid tellure feras, volucres quid in aere, quidve<br>
Equoribus pisces regna tenere feram?
</p>

<p>
[53-118]
</p>

<p>
De terra figulum finxisse Promethea primo<br>
Fabula fert hominem. Res clamidata latet.<br>
Est sermo fictus tibi fabula vel quia celat,<br>
Vel quia delectat, vel quod utrumque facit.<br>
Res est historia magnatibus ordine gesta<br>
Scriptaque venturis commemoranda viris;<br>
Clauditur historico sermo velamine verus,<br>
Ad populi mores allegoria tibi.<br>
Fabula voce tenus tibi palliat integumentum,<br>
Clausa doctrine res tibi vera latet.<br>
Fabula clave patet, tua nam doctrina, Prometheu,<br>
Informasse prius fertur in arte rudes.<br>
Celitus affirmas lucem rationis oriri<br>
Celestesque plagas a ratione peti.<br>
Principio mundi cum floruit inclita vita,<br>
Etas ex auro floruit absque malo.<br>
Saturnus satur est annus, saturatio primi<br>
Temporis. Huic hostis filius eius erat.<br>
Tempus quod sequitur secuisse virilia patris<br>
Dicimus inque maris precipitasse chaos.<br>
Tempus Saturnus, ubertas mentula, proles<br>
Posteritas, venter est mare, spuma Venus.<br>
Iam propter varios effectus asserit error<br>
Plures esse deos, est seges aucta mali.<br>
Non uno contenta deo patet etheris aula,<br>
Sed tot divorum pondere pressa labat.<br>
Primo formavit statuam sibi Belus ut illam<br>
Servus adoraret, paruit ergo timor.<br>
Eiecisse deos mundus sitit. Inde ruinam<br>
Primus habet, virtus mentis ab arce fugit.<br>
Virtutes Superi, viciorum turba Gigantes,<br>
Mens humilis Phlegra, mons tibi fastus erit.<br>
Si lupus est areas, lupus est feritate lupina<br>
Nam lupus esse potes proprietate lupi.<br>
Vir misisse viros et nimphas nimpha refertur<br>
Si plus in coitu seminis alter habet.<br>
Est aqua Deucalion est ignis Pirra, parentes<br>
Sunt lapides lapidum qui pietate carent.<br>
Phebus Phitonem superat, sapiensque malignum,<br>
Fallacemque virum sub ratione premit.<br>
Mentibus hec arbor sapientum virgo virescit<br>
Que quamvis fugiat victa labore viret.<br>
Est virgo Phebi sapientia facta corona<br>
Laurus, quam cupida mente requirit homo.<br>
Fracto teste fagit Yo vaga bos fugitiva<br>
Indiga discurrens fine beata tamen.<br>
Argus ab arguto fertur qui plenus ocellis<br>
Ante retro, plena calliditate sapit.<br>
Cauda pavonis tandem pinguntur ocelli<br>
Quando divicias despicit argus homo.<br>
Dicitur accessus prior ala, sequensque recessus,<br>
Fax ardor, tela sunt duo: velle, fuga.<br>
Mercurius mentes curans deus eloquiorum.<br>
Verbi mobilitas dicitur ala duplex.<br>
Sermonis virga vis est sopire tyrannos,<br>
Fertur, et egrotis mentibus addit opem.<br>
Est instrumentum virge syringa virilis<br>
Cum quo vesicam phisica dextra levat.<br>
Phos lux dicetur et Pheton dicitur inde,<br>
Sic splendor solis filius esse potest.<br>
Philosophi radium generat sapientia cuius<br>
Currum deducit, sed cadit arte rudis.<br>
Est vero Pheton autumpni lucidus ardor<br>
Cum, dempto fructu, terra cremata iacet.<br>
Helios Heliades nomen sumpsere sorores.<br>
Sunt flores teneri sole parente sati.
</p>

<p>
II. [119-150]
</p>

<p>
Machina totius est mundi regia Solis<br>
Cuius philosophus stare columpna potest.<br>
Themo gramatica, logice nitet axis, adornat<br>
Hos resis, decus est quadriviale rote.<br>
Solis equi lucis partes sunt quatuor, horum<br>
Hic rubet, hic splendet, urit hie, ille tepet.<br>
Ut Maro testatur quia Cignus philosophatur<br>
Qui canit in cigno delicuisse datur.<br>
Articus ex arcto polus est regione gelata<br>
Stella caret casu vim gerit ursa gelu.<br>
Arcadie domina Calisto dicitur ursa<br>
Nam gravidata Iovis semine turpis erat.<br>
Ursa tibi maior Elice dicetur et Artos,<br>
Sed Cinosura sequens dicitur Ursa minor.<br>
Plaustri languentis hec est auriga Bootes<br>
Et custos matris est Cinosura sue.<br>
Fertur Erictoniuspedibus draco, cur? Quia primus<br>
Curribus insedit quos prius ipse dedit.<br>
Garrulus est corvus et cornix fert quia Naso:<br>
"Inter aves albas non habet illa locum".<br>
Ochiroe Chiron heros epidaurius usum<br>
Corpore mortis habet vivere scire datur.<br>
Pars hominis ratio est, pars sordet equina cadaver.<br>
Pars ratione carens, pars aditura solum.<br>
Floruerat Chiron medicorum maximus, illo<br>
Corpora vivificans maior alumpnus erat.<br>
Eloquio vincit quasi Phebus sepe disertus<br>
Et cum furatur, facta notando mala.<br>
Vir valet invictus et inexorabilis esse<br>
Saxum, nam lapidem pectore durus habet.<br>
Mens domus Invidie, Pallas sapientia, sermo<br>
Aliger, Aglauros invida facta lapis.
</p>

<p>
III. [151-180]
</p>

<p>
Iupiter Europam rapuit rate, taurus in illa<br>
Pictus erat, taurus nomine navis erat.<br>
Est serpens sapiens quem Cadmus vincit et illi<br>
Machina plena viris bellica fundit eos.<br>
Ut serpens serpit pauper sed pectore prudens<br>
Invenit hic tandem gramata greca prius.<br>
Acteon cervus pavitat qui gente necatur<br>
In silvis propria, preda cibusque canis.<br>
Deceptam Semelem corpus die esse solutum<br>
Quod gula dissolvit flammaque cara meri.<br>
Sunt gemine matres duplex natura falerni<br>
Cui pater est estas, humida mater hiems.<br>
Narcisus puer est cupidus quem gloria rerum<br>
Fallit que florent que velut umbra fluunt.<br>
Dicitur in silvis Echo regnare quod illic<br>
Aer inclusus verba referre solet.<br>
Vir modo Tiresias modo femina dicitur esse<br>
Quorum natura notificatur ei.<br>
Pentheus sevus aper, oculos quia Bacchus Agaves<br>
Prestigiat, quare dilaceratus obit.<br>
Auditum visumque notat tibi flebilis Ino,<br>
Pars est Autonoe frontis imago prior.<br>
Est intellectus Semele, ratio per Agavem<br>
Signatur, Pentheus est studiosus homo.<br>
Dilacerant et diminuunt auditus ocellus<br>
Et ratio nec non cella suprema virum.<br>
Visus et auditus est Ino, fertur imago<br>
Autonoe, Semele cella suprema venit.<br>
Cella patet logices per Agavem, vir studiosus<br>
Est Pentheus, lacerat previa turba virum.
</p>

<p>
IV. [181-232]
</p>

<p>
Alba prius morus nigredine mora colorans<br>
Signat quod dulci mors in amore latet.<br>
Singula discutias ex greco nomina Bacchi<br>
Et discussa potes appropriare mero.<br>
Ver Venus est, estas Vulcanus, captus adulter<br>
Autumpnus nobis dans aliena bona.<br>
Sol accusator fit amator Cipridis ira<br>
Annum retrogrado dum novat ille pede.<br>
Intiba solsequium cichoreaque sponsaque solis<br>
Friget et ad solis lumina versa riget.<br>
Que retinent nomen a vespere sunt scelerate<br>
Gentes que tenebris exseruere scelus.<br>
Cellula matricis fons fertur Salmacis in qua<br>
Infans conceptus hermafroditus erit.<br>
Cerberus est terra que carnes devorat, huius<br>
Tres partes mundi die caput esse triplex.<br>
Alcide mundus oblatrat quem sibi subdit<br>
Virtutis custos intima monstra domans.<br>
Mentes verba manus sordent, Alecto flagellat<br>
Mentes, Thesiphone verba, Megera manus.<br>
Mens Minos, vox est Radamantus et Eacus actus<br>
Tres sunt et torquent crimina trina reis.<br>
Est Ticius sudans circa mundana iecurque<br>
Corrodens vultur cura refertur edax.<br>
Tantalides similis tibi Tantale vivit avarus<br>
Qui sitit in pleno quem fugit id quod habet.<br>
Sisiphus est si quis honerosa negotia curat,<br>
Pronus et imperii pondere stratus humi est.<br>
Volvitur instabilis Ixion institor errat<br>
Transfuga discurrit statque caditque vagus.<br>
Belides aut sumunt aut perdunt flumina, sumunt<br>
Et perdunt fatue que fugitiva petunt.<br>
Ino submersa moritur, dire lapidescunt,<br>
Et volucrum cetus est fugitiva cohors.<br>
Iupiter est aurum cum Danem decipit auro<br>
Cuius custodes munere fallit amans.<br>
Est Athlas doctor, ortus scola, pagina multa<br>
Virgultum pomum, clara sophia nitet,<br>
Ex auro ramus fulget, sapientie sudor<br>
Est dracho quem docti mens superare studet.<br>
Septem germane quarum sunt aurea poma<br>
Sunt artes septem quas rutilare vides.<br>
Fert Athlas celum dispensans dogmata celi<br>
Que fertur Perseus subripuisse sibi.<br>
Unicus est oculus regimen quod tres habuere<br>
Quod sibi submittit bellica dextra viri.<br>
Est Gorgon cultrix terre communeque nomen<br>
Est tribus, hiisque magis ore Medusa nitet.<br>
Conformes lapidi facit esse Medusa stupore<br>
Dum rutilante coma quemque rigere facit.<br>
Gorgona sed Perseus superat, cuius sibi regnum<br>
Subiugat et calcat sub pede dulce malum.
</p>

<p>
V. [233-276]
</p>

<p>
Gorgoneum caput est regnum molimine cuius<br>
Vi cuius Perseus victor ab hoste redit.<br>
Gorgoneis te divitiis converterat, Athlas,<br>
In montem quando tu fugitivus eras.<br>
Post bellum Perseus studuit viditque Minerve<br>
Secretum, dulces Palladis hausit aquas.<br>
De cerebro trahit hec ortum, fontem colit, hic est,<br>
Rivos dispergens summa sophia tuos.<br>
Iste poetarum fons est quia fama perhennis<br>
Illos perpetuum nomen habere facit.<br>
Pegasus admissus est fama volatilis. Hostem<br>
Terror prosternens, corda Medusa gelat.<br>
Palladis est hasta pellens obiectio, cassis<br>
Est ratio, clipeus in ratione vigor.<br>
Est Perseus virtus, harpe facundia fertur,<br>
Stenio debilitas que iacet ense suo.<br>
Signat in Euriale vitiorum musa profundum,<br>
Evacuans virtus quod sapientis erat.<br>
Ista Medusa boni vox est oblivio, virtus<br>
Hanc tamquam Perseus subpeditare solet.<br>
Hec tibi succurrit dircei concio fontis:<br>
Historico meditans carmina Clio pede,<br>
Euterpeque tuba clangens, memoransque remota<br>
Melpomene, ridens sponte Talia iocos,<br>
Tersicore cum psalterii modulamine campum<br>
Intrat, adest Eratho res reperire potens,<br>
Verba polire venit edocta Polimnia, stellas<br>
Uranie numerat hiisque futura notat,<br>
Calliopeque movet citharam mellitaque vocis<br>
Organa sollicitat letificatque coros.<br>
Invidus esse tuus, sapientia, iure Pyreneus<br>
Fertur et idcirco pronus ab arce cadit.<br>
Est seges alma Ceres, semen Proserpina, tellus<br>
Pluto, quo sponso sponsa labore parit.<br>
Inferior reliquis est luna planeta planetis<br>
Quare tartarea fingitur esse dea.<br>
Aumento lune Ciane se tollit in altum<br>
Decrescit sicut Cinthia fluxus aque.<br>
Per que fructificat septem dic grana planetas<br>
Ascalaphus vilis philosophator erit.<br>
Diligit Alpheus Arethusam cuius in undam<br>
Descendit libans oscula sicut amans.<br>
Garrulitatis honus Picarum garula lingua<br>
Designat fundens iurgia, probra, minas.
</p>

<p>
VI. [277-296]
</p>

<p>
Ne quis maiori certet persuadet Aragne<br>
Que sub pauperie viscera viva trahit.<br>
Athanatos grecum sonat immortalis, Athenas<br>
Nominat hinc Pallas famaque vivit adhuc.<br>
Proprietas saxi Niobe datur hoc quia durum,<br>
Hec quia dura riget firma tenore mali.<br>
Certans cum Phebo satyrus notat insipientis<br>
Impar certamen cum sapiente trahi.<br>
Rusticus infelix est rana loquax lue plena.<br>
Ventris arnica tumens, livida, mersa, minax.<br>
Per Pelopem lacerum signantur tempora quorum<br>
Fertilitas rapitur huic reparata tamem.<br>
Historiam tangit describens Terea de quo<br>
Musa sophocleo carmine grande canit.<br>
Commentatur aves doctrina poetica quippe<br>
Devia poscit avis, devia poscit amor.<br>
Sunt acies ale Zeti Calaisque paterne<br>
Quarum subsidio Iasonis arma valent.<br>
Tres sunt Arpie, cupidi tria crimina: gliscit<br>
Diripit, abscondit; plenior eget inops.
</p>

<p>
VII. [297-316]
</p>

<p>
Auratum vellus Medeam dicimus ipsam.<br>
Auro preda fuit hec speciosa magis.<br>
Virginis est custos draco vel bos, virginis arte<br>
Virgine subducta, premia victor habet.<br>
Arte tamen magica fieri custodia fertur<br>
Quod nequeat valeat aurea lana capi.<br>
Esona quid mirum iuvenescere gramine posse<br>
Cum serpens coctus solvere possit idem?<br>
Historico sensu describas Thesea cuius<br>
Virtus predones, moenia, monstra domat.<br>
Tartara Pyrithous poscens activa vocatur<br>
Vita, sed est Theseus celica vita decens.<br>
Dum speculativa descendit preside tuta<br>
Hercule gratatur palmaque fertur ei.<br>
Phisica testatur aconitum cautibus ortum<br>
Herbam mortiferam que quasi virus habet.<br>
Myrmidonum formica genus sua pignora cauta<br>
Esse notat, gentes indicat esse probas.<br>
Aurore raptus carnis denuntiat usus<br>
Per quem contingunt multa pericla viris.
</p>

<p>
VIII. [317-344]
</p>

<p>
Nisi purpureus crinis caput esse cruentum<br>
Fine notat, cuius munere vivit homo.<br>
Vertitur in nisum Nisus, contraria Niso<br>
Filia vivit avis facta molesta patri.<br>
Taurus adulter erat regisque notarius idem<br>
Est dictus pueros progenuisse duos.<br>
Hii sunt Mynois, sunt Tauri, sed sapientes<br>
Propter adulterium monstra fuisse volunt.<br>
Efficitur perdix conformi nomine Perdix.<br>
Artis homo perdix iure fit artis avis.<br>
Fax est fatalis Melagri perdere fortis<br>
Rite virum magica qua fuit usa parens.<br>
Germanas velat Meleagri pluma vagantes<br>
Dum volat instabilis et fugitiva cohors.<br>
Stipes fatalis est frater quo Meleager<br>
Occisus mortis tristia fata subit.<br>
Terras vicinas germanas dicimus esse<br>
Quas sibi distinctas dividit unda maris.<br>
Baucidis ostendit timidique Phylemonis alma<br>
Religio superos quod timeas et ames.<br>
Regna tenere Fames lapidosa per arva videtur<br>
Qua se diminuit vir sibi corpus alens.<br>
Filia quam vendit Erisicton nunc equa nunc bos<br>
Nunc ales, pisces nunc capit ere cibo.<br>
Est equa dum subportat honus, bos cultibus agri<br>
Ales dum querit oraque patris alit.<br>
Piscator lucrum piscatur, frondet et arbor<br>
Fructificans, aliis hoc tribuisse potes.
</p>

<p>
IX. [345-406]
</p>

<p>
Est Achelous aqua, pars eius quam sibi claudit<br>
Est cornu, pars est fructibus illa ferax.<br>
Hercules est virtute virens activaque vita<br>
Iuno, Stigii mundum signat acerba lues.<br>
Sena Megera datur operis constantia pravi<br>
Vis sed Eristeus est grata statusque boni.<br>
Ydre cunarum vicium puerile figurant<br>
Puro, pure puer quod superare studet.<br>
Busirim domuit dominum Pharaonis in oris.<br>
Anteus Libie rex dominusque fuit.<br>
In grecos pugnat victus Libieque requirens<br>
Auxilium, rediens inde peremptus obit.<br>
Triplex Gerionis caput est in triplice regno<br>
Cuius divicie preda fuere viro.<br>
Cacus latro fuit et predo tutus in umbra<br>
Ignem die iram sed perit ille tamen.<br>
Cerberus est mundus partes illius habentur<br>
Tres tria colla canis, vir premit acer eas.<br>
Contemplativa Theseus activaque vita<br>
Pyrithous, tolerant sepe pericla due.<br>
Vir virtute virens vitam sublimat utramque<br>
Mundi latratus hunc metuisse pudet.<br>
Pugnantes superat vir Amazones absque mamilla<br>
Effrontes calcat indomitasque domat.<br>
Athlantis pomum signat sapientis honorem<br>
Hercules et Perseus hunc habuisse student.<br>
Fulmen mittit aper, ire notat ergo calorem.<br>
Est leo luxuria que superata iacet.<br>
Lerneum stagnum crescens notat Ydra, sed Ydram<br>
Obstruit Alcides, terra negatur aque.<br>
Centauros vincunt Lapite quos Herculis ardor<br>
Prevenit, et victor leta trophea refert.<br>
Bacchatur tortor Dyomedes sed Dyomedem<br>
Alcides torquet in feritate ferum.<br>
Tandem vipereum mulieris virus in illum<br>
Sevit et invictum vincit amara venus.<br>
Sed rursus virus vincit sublatus in astra<br>
Reddita lux anime ditat honore virum.<br>
Iuverat ore suo parientem fida Galantis<br>
Sic est mustela que parit ore suo.<br>
Arbor amena viget fugiens obscena Priapi,<br>
In laudem floret fructificatque suam.<br>
Fertilitas orti dicetur iure Priapus,<br>
Fertile cum membrum sit generare probum.<br>
Dicuciens Thebas titulos legis historiales,<br>
Archanumque tibi fabula nulla tegit.<br>
Biblis in exemplo est ut ament concessa puelle<br>
Que fons est lacrimis humida facta suis.<br>
Dilacerat Tipho fratem quem dicitur Ysis<br>
Quesivisse diu postque salutat eum.<br>
Est Tipho corpus animam dicemus Osyrim.<br>
Corpore que toto ceu lacerata viget.<br>
Te vero, Liber, legimus Ianiasse Gigantes,<br>
Per quod vis anime corpore fusa patet,<br>
In Bachi festis est vannus femina, vanno<br>
Et sacris anima mundificata nitet,<br>
Est Atreus corpus, animam die esse Thiestem.<br>
Prole voluntatem significare potes.<br>
Ambitus est uxor. Coquit exta nefarius Atreus<br>
Dum cupidi labes intima velle necat.<br>
Femina dicetur mollis tamen inde virizat.<br>
Deque viro fieri femina sepe solet.
</p>

<p>
X. [407-420]
</p>

<p>
Pratum delicie, coniunx caro, vipera virus,<br>
Vir ratio, Stix est terra, loquela lira.<br>
Morphosis Ovidii conformi nomine facta<br>
Consimilique statu proprietate pari.<br>
Sic tibi Iacinctus flos est Cyparissus et arbor,<br>
Taurus crudelis, bos meretricis amor.<br>
Rem miram mirare novam Mirram per amorem<br>
In mirram verti quam dat amarus amor.<br>
Ex auro poma tria sunt genitalia, fervens<br>
Cum leo luxuries, fertur uterque leo.<br>
Nobilitas, species, sapientia sunt tria poma<br>
Aurea, que triplici pectora dote trahunt.<br>
Flos breviter durans iuvenilis dicitur etas<br>
Que cito discedens ut levis umbra fugit.
</p>

<p>
XI. [421-438]
</p>

<p>
Orpheus contemptor mulierum fit muliebris<br>
Preda quibus captus et laceratus obit.<br>
Serpens est livor qui morsu gaudet et umbra,<br>
Ledere cum nequeat ut lapis ille riget.<br>
Aurum qui captat Midas designat avarum<br>
Qui ditatus eget fertilitate miser.<br>
Musica signatur dum tibia dum lira certant<br>
Aures demulcet tibia leta magis.<br>
Dulcior est cithara si sit proporcio nota<br>
Aut aures asini dico fuisse tibi.<br>
Sic quisquis, sensus et non rationis acumen,<br>
Iudicat, attendit, est asininus homo.<br>
Plurima perstringam paucis: avis est fugitivus,<br>
Flens aqua, mons montis incola truxque fera.<br>
Mersus uterque gemit, gemebundaque noscitur ales,<br>
Cum volucres querule per mare semper eant.<br>
Esacus est mergus macilentus, cum sit amantes<br>
Concomitans macies quos male iungit amor.
</p>

<p>
XII. [439-452]
</p>

<p>
Vertitur in cignum Cignus quem phisica virtus<br>
In ferrum munit, nomen adoptat avem.<br>
Cenea vis eadem magnumque armavit Achillem,<br>
Virtus empirica talia posse probat.<br>
Segnis homo mollis lascivus femina vivit,<br>
Induit ergo virum quando virile gerit.<br>
Dimidiat populos vir equus quoniam domuisse<br>
Frenis hos primo fama recenset equos.<br>
Piritous duxit uxorem dum caro dum mens,<br>
Dum vicium virtus, mistica bella movent.<br>
Iuppiter in cigno Geminos Helenamque creavit.<br>
Iuppiter est virtus ardua, cignus honor.<br>
Ponderis unius gemini nascuntur ab ovo<br>
Partus enim Ledam letus ovare facit.
</p>

<p>
XIII. [453-468]
</p>

<p>
Milicie flos est in florem versus et ya<br>
Flos florere facit, viva querela viret.<br>
Divicias et miliciam pro Cipride spernit<br>
Dum ratio Paridis aurea preda jacet.<br>
Die Hecubam latrare canem quia more canino<br>
Debaccata fuit omnibus orba suis.<br>
Sunt Anii nate mutantes omnia tactu<br>
In segetum fructus, pande quid ista velint:<br>
Germane grecos aluerunt divite regno,<br>
More columbino te coluere Venus.<br>
Unicus est oculus Poliphemi fronte rotundus<br>
Cellula qua speculans in ratione fuit.<br>
Hunc oculum fertur Itacus terebrasse disertus<br>
Concludens superans calliditate virum.<br>
Orni quas Ciclops iaculari fertur in hostes<br>
Argumenta notant que superare volunt.
</p>

<p>
XIV. [469-500]
</p>

<p>
Est naturalis mutatio gramine facta<br>
Herbe vi Glaucus mergere corpus amat.<br>
Antiquis miseris delusio demonum acta<br>
Finxit submersos equoris esse deos.<br>
In scriptis aliter legi quod scilicet herba<br>
Sit Martis mulier nos variare potens.<br>
Sic Circe trahit in porcos quos vivere cogit<br>
Immunde magica rite nociva viris.<br>
Naufragium Scillam Circe facit esse, sed illud<br>
Naufragium semper ex meretrice venit.<br>
Picum reddit avem Circe quem carmine, luxu<br>
Exhominat; fastus quasi penna levat.<br>
Uxor, Pice, tua nusquam comparuit ultra<br>
Cum fluvio Tibri mersa dolore latet.<br>
Hos Venus in volucres mutat quoscumque libido<br>
Huc agit aut illuc naufragioque trahit.<br>
Verborum virus signans oleaster amarus<br>
Ne pariat succos vult tibi lingua malos.<br>
Ne pereant naves flammis mittuntur in undas<br>
Occurritque suo libera turba duci.<br>
Ardea dicetur urbs in qua pallor et ardor<br>
Et macies planctus et loca sola manent.<br>
Vulnerat ille manum Veneris qui velle recidit<br>
Et factum, vitans ocia marte suo.<br>
Tibridis in fluvio mersus cithereius heros<br>
Post mortem mortis subditione caret.<br>
Vertumpnus fertur variatio temporis, optat<br>
Pomonam, pomos pomaque tempus alit.<br>
Quod fuit in duro iam pridem pectore saxum<br>
Tristis Anaxaretes saxea membra facit.<br>
Romulus occisus nusquam comparuit ultra<br>
Montis et Hersilia culmine missa cadit.
</p>

<p>
XV. [501-520]
</p>

<p>
Pitagoras factus Euphorbius innuit ambos<br>
Eiusdem primos dogmatis esse viros.<br>
Dogma quid hoc fuerit Nasonem consule, doctis<br>
Quid dicatur adhuc hic superesse volo.<br>
Spiritus Egeria nocturna refertur amica.<br>
Effundit fontis amne futura Nume.<br>
Ypolitum juvenem mores habuisse seniles<br>
Dicimus et carnis exsuperasse malum.<br>
Est pectus serpens Epidaurius, hic quia cautus<br>
Hic quia subtilis, hie quia doctus erat.<br>
Iulius est stella quia Christi stella reluxit<br>
Huius post mortem, stella notata Magis.<br>
In Salvatoris ortu nova stella relucet.<br>
Auctorem veterum stella novata notat.<br>
Quod non subiaceat stellis, quod iura planete<br>
Non dominentur ei, propria stella probat.<br>
Non sibi dicetur patrem sumpsisse planetam.<br>
Stella planetarum quam notat esse patrem<br>
Stella michi niteat occasus nescia, finem<br>
Dans rebus, finis sit sine fine michi.
</p>

<p class=border></P>

<p>
<table border=0 cellspacing=15 cellpadding=0 align=Center>
<tr>
	<td><a href="medieval.html">Medieval Latin</A>
	<td><a href="index.html">The Latin Library</A>
	<td><a href="classics.html">The Classics Page</A>
</TABLE>
</p>
</BODY>
</HTML>