<HTML><HEAD><TITLE>Vulgate: A Letter to James</TITLE></HEAD><BODY BACKGROUND="/white.jpg" BGCOLOR="#FFFFFF">
<BASEFONT SIZE=4>
<BR>
<FONT COLOR="#7A0704" SIZE="5"><CENTER>EPISTULA&nbsp;IACOBI</CENTER></FONT></font>
<P><HR><CENTER>
	<FONT SIZE="3"><A HREF=#1>1</A>	<A HREF=#2>2</A>	<A HREF=#3>3</A>	<A HREF=#4>4</A>	<A HREF=#5>5</A>	</FONT></CENTER><HR>
<FONT SIZE="4">
<P><A NAME="1"></A><B>CAPUT 1</B><P><FONT size=2>1</FONT>&nbsp;&nbsp;Iacobus Dei et Domini nostri Iesu Christi servus duodecim tribubus quae sunt in dispersione salutem<BR><FONT size=2>2</FONT>&nbsp;&nbsp;omne gaudium existimate fratres mei cum in temptationibus variis incideritis<BR><FONT size=2>3</FONT>&nbsp;&nbsp;scientes quod probatio fidei vestrae patientiam operatur<BR><FONT size=2>4</FONT>&nbsp;&nbsp;patientia autem opus perfectum habeat ut sitis perfecti et integri in nullo deficientes<BR><FONT size=2>5</FONT>&nbsp;&nbsp;si quis autem vestrum indiget sapientiam postulet a Deo qui dat omnibus affluenter et non inproperat et dabitur ei<BR><FONT size=2>6</FONT>&nbsp;&nbsp;postulet autem in fide nihil haesitans qui enim haesitat similis est fluctui maris qui a vento movetur et circumfertur<BR><FONT size=2>7</FONT>&nbsp;&nbsp;non ergo aestimet homo ille quod accipiat aliquid a Domino<BR><FONT size=2>8</FONT>&nbsp;&nbsp;vir duplex animo inconstans in omnibus viis suis<BR><FONT size=2>9</FONT>&nbsp;&nbsp;glorietur autem frater humilis in exaltatione sua<BR><FONT size=2>10</FONT>&nbsp;&nbsp;dives autem in humilitate sua quoniam sicut flos faeni transibit<BR><FONT size=2>11</FONT>&nbsp;&nbsp;exortus est enim sol cum ardore et arefecit faenum et flos eius decidit et decor vultus eius deperiit ita et dives in itineribus suis marcescet<BR><FONT size=2>12</FONT>&nbsp;&nbsp;beatus vir qui suffert temptationem quia cum probatus fuerit accipiet coronam vitae quam repromisit Deus diligentibus se<BR><FONT size=2>13</FONT>&nbsp;&nbsp;nemo cum temptatur dicat quoniam a Deo temptor Deus enim intemptator malorum est ipse autem neminem temptat<BR><FONT size=2>14</FONT>&nbsp;&nbsp;unusquisque vero temptatur a concupiscentia sua abstractus et inlectus<BR><FONT size=2>15</FONT>&nbsp;&nbsp;dein concupiscentia cum conceperit parit peccatum peccatum vero cum consummatum fuerit generat mortem<BR><FONT size=2>16</FONT>&nbsp;&nbsp;nolite itaque errare fratres mei dilectissimi<BR><FONT size=2>17</FONT>&nbsp;&nbsp;omne datum optimum et omne donum perfectum desursum est descendens a Patre luminum apud quem non est transmutatio nec vicissitudinis obumbratio<BR><FONT size=2>18</FONT>&nbsp;&nbsp;voluntarie genuit nos verbo veritatis ut simus initium aliquod creaturae eius<BR><FONT size=2>19</FONT>&nbsp;&nbsp;scitis fratres mei dilecti sit autem omnis homo velox ad audiendum tardus autem ad loquendum et tardus ad iram<BR><FONT size=2>20</FONT>&nbsp;&nbsp;ira enim viri iustitiam Dei non operatur<BR><FONT size=2>21</FONT>&nbsp;&nbsp;propter quod abicientes omnem inmunditiam et abundantiam malitiae in mansuetudine suscipite insitum verbum quod potest salvare animas vestras<BR><FONT size=2>22</FONT>&nbsp;&nbsp;estote autem factores verbi et non auditores tantum fallentes vosmet ipsos<BR><FONT size=2>23</FONT>&nbsp;&nbsp;quia si quis auditor est verbi et non factor hic conparabitur viro consideranti vultum nativitatis suae in speculo<BR><FONT size=2>24</FONT>&nbsp;&nbsp;consideravit enim se et abiit et statim oblitus est qualis fuerit<BR><FONT size=2>25</FONT>&nbsp;&nbsp;qui autem perspexerit in lege perfecta libertatis et permanserit non auditor obliviosus factus sed factor operis hic beatus in facto suo erit<BR><FONT size=2>26</FONT>&nbsp;&nbsp;si quis autem putat se religiosum esse non refrenans linguam suam sed seducens cor suum huius vana est religio<BR><FONT size=2>27</FONT>&nbsp;&nbsp;religio munda et inmaculata apud Deum et Patrem haec est visitare pupillos et viduas in tribulatione eorum inmaculatum se custodire ab hoc saeculo 
<P><HR>
<P><A NAME="2"></A><B>CAPUT 2</B><P><FONT size=2>1</FONT>&nbsp;&nbsp;fratres mei nolite in personarum acceptione habere fidem Domini nostri Iesu Christi gloriae<BR><FONT size=2>2</FONT>&nbsp;&nbsp;etenim si introierit in conventu vestro vir aureum anulum habens in veste candida introierit autem et pauper in sordido habitu<BR><FONT size=2>3</FONT>&nbsp;&nbsp;et intendatis in eum qui indutus est veste praeclara et dixeritis tu sede hic bene pauperi autem dicatis tu sta illic aut sede sub scabillo pedum meorum<BR><FONT size=2>4</FONT>&nbsp;&nbsp;nonne iudicatis apud vosmet ipsos et facti estis iudices cogitationum iniquarum<BR><FONT size=2>5</FONT>&nbsp;&nbsp;audite fratres mei dilectissimi nonne Deus elegit pauperes in hoc mundo divites in fide et heredes regni quod repromisit Deus diligentibus se<BR><FONT size=2>6</FONT>&nbsp;&nbsp;vos autem exhonorastis pauperem nonne divites per potentiam opprimunt vos et ipsi trahunt vos ad iudicia<BR><FONT size=2>7</FONT>&nbsp;&nbsp;nonne ipsi blasphemant bonum nomen quod invocatum est super vos<BR><FONT size=2>8</FONT>&nbsp;&nbsp;si tamen legem perficitis regalem secundum scripturas diliges proximum tuum sicut te ipsum bene facitis<BR><FONT size=2>9</FONT>&nbsp;&nbsp;si autem personas accipitis peccatum operamini redarguti a lege quasi transgressores<BR><FONT size=2>10</FONT>&nbsp;&nbsp;quicumque autem totam legem servaverit offendat autem in uno factus est omnium reus<BR><FONT size=2>11</FONT>&nbsp;&nbsp;qui enim dixit non moechaberis dixit et non occides quod si non moechaberis occides autem factus es transgressor legis<BR><FONT size=2>12</FONT>&nbsp;&nbsp;sic loquimini et sic facite sicut per legem libertatis incipientes iudicari<BR><FONT size=2>13</FONT>&nbsp;&nbsp;iudicium enim sine misericordia illi qui non fecit misericordiam superexultat autem misericordia iudicio<BR><FONT size=2>14</FONT>&nbsp;&nbsp;quid proderit fratres mei si fidem quis dicat se habere opera autem non habeat numquid poterit fides salvare eum<BR><FONT size=2>15</FONT>&nbsp;&nbsp;si autem frater aut soror nudi sunt et indigent victu cotidiano<BR><FONT size=2>16</FONT>&nbsp;&nbsp;dicat autem aliquis de vobis illis ite in pace calefacimini et saturamini non dederitis autem eis quae necessaria sunt corporis quid proderit<BR><FONT size=2>17</FONT>&nbsp;&nbsp;sic et fides si non habeat opera mortua est in semet ipsam<BR><FONT size=2>18</FONT>&nbsp;&nbsp;sed dicet quis tu fidem habes et ego opera habeo ostende mihi fidem tuam sine operibus et ego ostendam tibi ex operibus fidem meam<BR><FONT size=2>19</FONT>&nbsp;&nbsp;tu credis quoniam unus est Deus bene facis et daemones credunt et contremescunt<BR><FONT size=2>20</FONT>&nbsp;&nbsp;vis autem scire o homo inanis quoniam fides sine operibus otiosa est<BR><FONT size=2>21</FONT>&nbsp;&nbsp;Abraham pater noster nonne ex operibus iustificatus est offerens Isaac filium suum super altare<BR><FONT size=2>22</FONT>&nbsp;&nbsp;vides quoniam fides cooperabatur operibus illius et ex operibus fides consummata est<BR><FONT size=2>23</FONT>&nbsp;&nbsp;et suppleta est scriptura dicens credidit Abraham Deo et reputatum est illi ad iustitiam et amicus Dei appellatus est<BR><FONT size=2>24</FONT>&nbsp;&nbsp;videtis quoniam ex operibus iustificatur homo et non ex fide tantum<BR><FONT size=2>25</FONT>&nbsp;&nbsp;similiter autem et Raab meretrix nonne ex operibus iustificata est suscipiens nuntios et alia via eiciens<BR><FONT size=2>26</FONT>&nbsp;&nbsp;sicut enim corpus sine spiritu emortuum est ita et fides sine operibus mortua est 
<P><HR>
<P><A NAME="3"></A><B>CAPUT 3</B><P><FONT size=2>1</FONT>&nbsp;&nbsp;nolite plures magistri fieri fratres mei scientes quoniam maius iudicium sumitis<BR><FONT size=2>2</FONT>&nbsp;&nbsp;in multis enim offendimus omnes si quis in verbo non offendit hic perfectus est vir potens etiam freno circumducere totum corpus<BR><FONT size=2>3</FONT>&nbsp;&nbsp;si autem equorum frenos in ora mittimus ad consentiendum nobis et omne corpus illorum circumferimus<BR><FONT size=2>4</FONT>&nbsp;&nbsp;ecce et naves cum magnae sint et a ventis validis minentur circumferuntur a modico gubernaculo ubi impetus dirigentis voluerit<BR><FONT size=2>5</FONT>&nbsp;&nbsp;ita et lingua modicum quidem membrum est et magna exultat ecce quantus ignis quam magnam silvam incendit<BR><FONT size=2>6</FONT>&nbsp;&nbsp;et lingua ignis est universitas iniquitatis lingua constituitur in membris nostris quae maculat totum corpus et inflammat rotam nativitatis nostrae inflammata a gehenna<BR><FONT size=2>7</FONT>&nbsp;&nbsp;omnis enim natura bestiarum et volucrum et serpentium etiam ceterorum domantur et domita sunt a natura humana<BR><FONT size=2>8</FONT>&nbsp;&nbsp;linguam autem nullus hominum domare potest inquietum malum plena veneno mortifero<BR><FONT size=2>9</FONT>&nbsp;&nbsp;in ipsa benedicimus Dominum et Patrem et in ipsa maledicimus homines qui ad similitudinem Dei facti sunt<BR><FONT size=2>10</FONT>&nbsp;&nbsp;ex ipso ore procedit benedictio et maledictio non oportet fratres mei haec ita fieri<BR><FONT size=2>11</FONT>&nbsp;&nbsp;numquid fons de eodem foramine emanat dulcem et amaram aquam<BR><FONT size=2>12</FONT>&nbsp;&nbsp;numquid potest fratres mei ficus olivas facere aut vitis ficus sic neque salsa dulcem potest facere aquam<BR><FONT size=2>13</FONT>&nbsp;&nbsp;quis sapiens et disciplinatus inter vos ostendat ex bona conversatione operationem suam in mansuetudine sapientiae<BR><FONT size=2>14</FONT>&nbsp;&nbsp;quod si zelum amarum habetis et contentiones in cordibus vestris nolite gloriari et mendaces esse adversus veritatem<BR><FONT size=2>15</FONT>&nbsp;&nbsp;non est ista sapientia desursum descendens sed terrena animalis diabolica<BR><FONT size=2>16</FONT>&nbsp;&nbsp;ubi enim zelus et contentio ibi inconstantia et omne opus pravum<BR><FONT size=2>17</FONT>&nbsp;&nbsp;quae autem desursum est sapientia primum quidem pudica est deinde pacifica modesta suadibilis plena misericordia et fructibus bonis non iudicans sine simulatione<BR><FONT size=2>18</FONT>&nbsp;&nbsp;fructus autem iustitiae in pace seminatur facientibus pacem 
<P><HR>
<P><A NAME="4"></A><B>CAPUT 4</B><P><FONT size=2>1</FONT>&nbsp;&nbsp;unde bella et lites in vobis nonne hinc ex concupiscentiis vestris quae militant in membris vestris<BR><FONT size=2>2</FONT>&nbsp;&nbsp;concupiscitis et non habetis occiditis et zelatis et non potestis adipisci litigatis et belligeratis non habetis propter quod non postulatis<BR><FONT size=2>3</FONT>&nbsp;&nbsp;petitis et non accipitis eo quod male petatis ut in concupiscentiis vestris insumatis<BR><FONT size=2>4</FONT>&nbsp;&nbsp;adulteri nescitis quia amicitia huius mundi inimica est Dei quicumque ergo voluerit amicus esse saeculi huius inimicus Dei constituitur<BR><FONT size=2>5</FONT>&nbsp;&nbsp;aut putatis quia inaniter scriptura dicat ad invidiam concupiscit Spiritus qui inhabitat in nobis<BR><FONT size=2>6</FONT>&nbsp;&nbsp;maiorem autem dat gratiam propter quod dicit Deus superbis resistit humilibus autem dat gratiam<BR><FONT size=2>7</FONT>&nbsp;&nbsp;subditi igitur estote Deo resistite autem diabolo et fugiet a vobis<BR><FONT size=2>8</FONT>&nbsp;&nbsp;adpropiate Domino et adpropinquabit vobis emundate manus peccatores et purificate corda duplices animo<BR><FONT size=2>9</FONT>&nbsp;&nbsp;miseri estote et lugete et plorate risus vester in luctum convertatur et gaudium in maerorem<BR><FONT size=2>10</FONT>&nbsp;&nbsp;humiliamini in conspectu Domini et exaltabit vos<BR><FONT size=2>11</FONT>&nbsp;&nbsp;nolite detrahere de alterutrum fratres qui detrahit fratri aut qui iudicat fratrem suum detrahit legi et iudicat legem si autem iudicas legem non es factor legis sed iudex<BR><FONT size=2>12</FONT>&nbsp;&nbsp;unus est legislator et iudex qui potest perdere et liberare tu autem quis es qui iudicas proximum<BR><FONT size=2>13</FONT>&nbsp;&nbsp;ecce nunc qui dicitis hodie aut crastino ibimus in illam civitatem et faciemus quidem ibi annum et mercabimur et lucrum faciemus<BR><FONT size=2>14</FONT>&nbsp;&nbsp;qui ignoratis quid erit in crastinum quae enim est vita vestra vapor est ad modicum parens deinceps exterminatur<BR><FONT size=2>15</FONT>&nbsp;&nbsp;pro eo ut dicatis si Dominus voluerit et vixerimus faciemus hoc aut illud<BR><FONT size=2>16</FONT>&nbsp;&nbsp;nunc autem exultatis in superbiis vestris omnis exultatio talis maligna est<BR><FONT size=2>17</FONT>&nbsp;&nbsp;scienti igitur bonum facere et non facienti peccatum est illi 
<P><HR>
<P><A NAME="5"></A><B>CAPUT 5</B><P><FONT size=2>1</FONT>&nbsp;&nbsp;age nunc divites plorate ululantes in miseriis quae advenient vobis<BR><FONT size=2>2</FONT>&nbsp;&nbsp;divitiae vestrae putrefactae sunt et vestimenta vestra a tineis comesta sunt<BR><FONT size=2>3</FONT>&nbsp;&nbsp;aurum et argentum vestrum eruginavit et erugo eorum in testimonium vobis erit et manducabit carnes vestras sicut ignis thesaurizastis in novissimis diebus<BR><FONT size=2>4</FONT>&nbsp;&nbsp;ecce merces operariorum qui messuerunt regiones vestras qui fraudatus est a vobis clamat et clamor ipsorum in aures Domini Sabaoth introiit<BR><FONT size=2>5</FONT>&nbsp;&nbsp;epulati estis super terram et in luxuriis enutristis corda vestra in die occisionis<BR><FONT size=2>6</FONT>&nbsp;&nbsp;addixistis occidistis iustum non resistit vobis<BR><FONT size=2>7</FONT>&nbsp;&nbsp;patientes igitur estote fratres usque ad adventum Domini ecce agricola expectat pretiosum fructum terrae patienter ferens donec accipiat temporivum et serotinum<BR><FONT size=2>8</FONT>&nbsp;&nbsp;patientes estote et vos confirmate corda vestra quoniam adventus Domini adpropinquavit<BR><FONT size=2>9</FONT>&nbsp;&nbsp;nolite ingemescere fratres in alterutrum ut non iudicemini ecce iudex ante ianuam adsistit<BR><FONT size=2>10</FONT>&nbsp;&nbsp;exemplum accipite fratres laboris et patientiae prophetas qui locuti sunt in nomine Domini<BR><FONT size=2>11</FONT>&nbsp;&nbsp;ecce beatificamus qui sustinuerunt sufferentiam Iob audistis et finem Domini vidistis quoniam misericors est Dominus et miserator<BR><FONT size=2>12</FONT>&nbsp;&nbsp;ante omnia autem fratres mei nolite iurare neque per caelum neque per terram neque aliud quodcumque iuramentum sit autem vestrum est est non non uti non sub iudicio decidatis<BR><FONT size=2>13</FONT>&nbsp;&nbsp;tristatur aliquis vestrum oret aequo animo est psallat<BR><FONT size=2>14</FONT>&nbsp;&nbsp;infirmatur quis in vobis inducat presbyteros ecclesiae et orent super eum unguentes eum oleo in nomine Domini<BR><FONT size=2>15</FONT>&nbsp;&nbsp;et oratio fidei salvabit infirmum et adlevabit eum Dominus et si in peccatis sit dimittentur ei<BR><FONT size=2>16</FONT>&nbsp;&nbsp;confitemini ergo alterutrum peccata vestra et orate pro invicem ut salvemini multum enim valet deprecatio iusti adsidua<BR><FONT size=2>17</FONT>&nbsp;&nbsp;Helias homo erat similis nobis passibilis et oratione oravit ut non plueret super terram et non pluit annos tres et menses sex<BR><FONT size=2>18</FONT>&nbsp;&nbsp;et rursum oravit et caelum dedit pluviam et terra dedit fructum suum<BR><FONT size=2>19</FONT>&nbsp;&nbsp;fratres mei si quis ex vobis erraverit a veritate et converterit quis eum<BR><FONT size=2>20</FONT>&nbsp;&nbsp;scire debet quoniam qui converti fecerit peccatorem ab errore viae suae salvabit animam eius a morte et operit multitudinem peccatorum 

<P>
<HR><HR>
<TABLE BORDER=0 CELLSPACING=15 CELLPADDING=0 ALIGN=CENTER>
<TR>
	<TD><A HREF="http://www.thelatinlibrary.com/bible.html">The Bible</A>
	<TD><A HREF="http://www.thelatinlibrary.com/index">The Latin Library</A>
	<TD><A HREF="http://www.thelatinlibrary.com/classics">The Classics Page</A>
</TABLE>
</BODY></HTML>
