<HTML><HTML><HEAD><TITLE>Vulgate: Revelation of John</TITLE></HEAD><BODY BACKGROUND="/white.jpg" BGCOLOR="#FFFFFF">
<BASEFONT SIZE=4>
<BR>
<FONT COLOR="#7A0704" SIZE="5"><CENTER>APOCALYPSIS&nbsp;IOANNIS</CENTER></FONT></font>
<P><HR><CENTER>
	<FONT SIZE="3"><A HREF=#1>1</A>	<A HREF=#2>2</A>	<A HREF=#3>3</A>	<A HREF=#4>4</A>	<A HREF=#5>5</A>	<A HREF=#6>6</A>	<A HREF=#7>7</A>	<A HREF=#8>8</A>	<A HREF=#9>9</A>	<A HREF=#10>10</A>	<A HREF=#11>11</A>	<A HREF=#12>12</A>	<A HREF=#13>13</A>	<A HREF=#14>14</A>	<A HREF=#15>15</A>	<A HREF=#16>16</A>	<A HREF=#17>17</A>	<A HREF=#18>18</A>	<A HREF=#19>19</A>	<A HREF=#20>20</A>	<A HREF=#21>21</A>	<A HREF=#22>22</A>	</FONT></CENTER><HR>
<FONT SIZE="4">
<P><A NAME="1"></A><B>CAPUT 1</B><P><FONT size=2>1</FONT>&nbsp;&nbsp;apocalypsis Iesu Christi quam dedit illi Deus palam facere servis suis quae oportet fieri cito et significavit mittens per angelum suum servo suo Iohanni<BR><FONT size=2>2</FONT>&nbsp;&nbsp;qui testimonium perhibuit verbo Dei et testimonium Iesu Christi quaecumque vidit<BR><FONT size=2>3</FONT>&nbsp;&nbsp;beatus qui legit et qui audiunt verba prophetiae et servant ea quae in ea scripta sunt tempus enim prope est<BR><FONT size=2>4</FONT>&nbsp;&nbsp;Iohannes septem ecclesiis quae sunt in Asia gratia vobis et pax ab eo qui est et qui erat et qui venturus est et a septem spiritibus qui in conspectu throni eius sunt<BR><FONT size=2>5</FONT>&nbsp;&nbsp;et ab Iesu Christo qui est testis fidelis primogenitus mortuorum et princeps regum terrae qui dilexit nos et lavit nos a peccatis nostris in sanguine suo<BR><FONT size=2>6</FONT>&nbsp;&nbsp;et fecit nostrum regnum sacerdotes Deo et Patri suo ipsi gloria et imperium in saecula saeculorum amen<BR><FONT size=2>7</FONT>&nbsp;&nbsp;ecce venit cum nubibus et videbit eum omnis oculus et qui eum pupugerunt et plangent se super eum omnes tribus terrae etiam amen<BR><FONT size=2>8</FONT>&nbsp;&nbsp;ego sum Alpha et Omega principium et finis dicit Dominus Deus qui est et qui erat et qui venturus est Omnipotens<BR><FONT size=2>9</FONT>&nbsp;&nbsp;ego Iohannes frater vester et particeps in tribulatione et regno et patientia in Iesu fui in insula quae appellatur Patmos propter verbum Dei et testimonium Iesu<BR><FONT size=2>10</FONT>&nbsp;&nbsp;fui in spiritu in dominica die et audivi post me vocem magnam tamquam tubae<BR><FONT size=2>11</FONT>&nbsp;&nbsp;dicentis quod vides scribe in libro et mitte septem ecclesiis Ephesum et Zmyrnam et Pergamum et Thyatiram et Sardis et Philadelphiam et Laodiciam<BR><FONT size=2>12</FONT>&nbsp;&nbsp;et conversus sum ut viderem vocem quae loquebatur mecum et conversus vidi septem candelabra aurea<BR><FONT size=2>13</FONT>&nbsp;&nbsp;et in medio septem candelabrorum similem Filio hominis vestitum podere et praecinctum ad mamillas zonam auream<BR><FONT size=2>14</FONT>&nbsp;&nbsp;caput autem eius et capilli erant candidi tamquam lana alba tamquam nix et oculi eius velut flamma ignis<BR><FONT size=2>15</FONT>&nbsp;&nbsp;et pedes eius similes orichalco sicut in camino ardenti et vox illius tamquam vox aquarum multarum<BR><FONT size=2>16</FONT>&nbsp;&nbsp;et habebat in dextera sua stellas septem et de ore eius gladius utraque parte acutus exiebat et facies eius sicut sol lucet in virtute sua<BR><FONT size=2>17</FONT>&nbsp;&nbsp;et cum vidissem eum cecidi ad pedes eius tamquam mortuus et posuit dexteram suam super me dicens noli timere ego sum primus et novissimus<BR><FONT size=2>18</FONT>&nbsp;&nbsp;et vivus et fui mortuus et ecce sum vivens in saecula saeculorum et habeo claves mortis et inferni<BR><FONT size=2>19</FONT>&nbsp;&nbsp;scribe ergo quae vidisti et quae sunt et quae oportet fieri post haec<BR><FONT size=2>20</FONT>&nbsp;&nbsp;sacramentum septem stellarum quas vidisti in dextera mea et septem candelabra aurea septem stellae angeli sunt septem ecclesiarum et candelabra septem septem ecclesiae sunt 
<P><HR>
<P><A NAME="2"></A><B>CAPUT 2</B><P><FONT size=2>1</FONT>&nbsp;&nbsp;angelo Ephesi ecclesiae scribe haec dicit qui tenet septem stellas in dextera sua qui ambulat in medio septem candelabrorum aureorum<BR><FONT size=2>2</FONT>&nbsp;&nbsp;scio opera tua et laborem et patientiam tuam et quia non potes sustinere malos et temptasti eos qui se dicunt apostolos et non sunt et invenisti eos mendaces<BR><FONT size=2>3</FONT>&nbsp;&nbsp;et patientiam habes et sustinuisti propter nomen meum et non defecisti<BR><FONT size=2>4</FONT>&nbsp;&nbsp;sed habeo adversus te quod caritatem tuam primam reliquisti<BR><FONT size=2>5</FONT>&nbsp;&nbsp;memor esto itaque unde excideris et age paenitentiam et prima opera fac sin autem venio tibi et movebo candelabrum tuum de loco suo nisi paenitentiam egeris<BR><FONT size=2>6</FONT>&nbsp;&nbsp;sed hoc habes quia odisti facta Nicolaitarum quae et ego odi<BR><FONT size=2>7</FONT>&nbsp;&nbsp;qui habet aurem audiat quid Spiritus dicat ecclesiis vincenti dabo ei edere de ligno vitae quod est in paradiso Dei mei<BR><FONT size=2>8</FONT>&nbsp;&nbsp;et angelo Zmyrnae ecclesiae scribe haec dicit primus et novissimus qui fuit mortuus et vivit<BR><FONT size=2>9</FONT>&nbsp;&nbsp;scio tribulationem tuam et paupertatem tuam sed dives es et blasphemaris ab his qui se dicunt Iudaeos esse et non sunt sed sunt synagoga Satanae<BR><FONT size=2>10</FONT>&nbsp;&nbsp;nihil horum timeas quae passurus es ecce missurus est diabolus ex vobis in carcerem ut temptemini et habebitis tribulationem diebus decem esto fidelis usque ad mortem et dabo tibi coronam vitae<BR><FONT size=2>11</FONT>&nbsp;&nbsp;qui habet aurem audiat quid Spiritus dicat ecclesiis qui vicerit non laedetur a morte secunda<BR><FONT size=2>12</FONT>&nbsp;&nbsp;et angelo Pergami ecclesiae scribe haec dicit qui habet rompheam utraque parte acutam<BR><FONT size=2>13</FONT>&nbsp;&nbsp;scio ubi habitas ubi sedes est Satanae et tenes nomen meum et non negasti fidem meam et in diebus Antipas testis meus fidelis qui occisus est apud vos ubi Satanas habitat<BR><FONT size=2>14</FONT>&nbsp;&nbsp;sed habeo adversus te pauca quia habes illic tenentes doctrinam Balaam qui docebat Balac mittere scandalum coram filiis Israhel edere et fornicari<BR><FONT size=2>15</FONT>&nbsp;&nbsp;ita habes et tu tenentes doctrinam Nicolaitarum<BR><FONT size=2>16</FONT>&nbsp;&nbsp;similiter paenitentiam age si quo minus venio tibi cito et pugnabo cum illis in gladio oris mei<BR><FONT size=2>17</FONT>&nbsp;&nbsp;qui habet aurem audiat quid Spiritus dicat ecclesiis vincenti dabo ei manna absconditum et dabo illi calculum candidum et in calculo nomen novum scriptum quod nemo scit nisi qui accipit<BR><FONT size=2>18</FONT>&nbsp;&nbsp;et angelo Thyatirae ecclesiae scribe haec dicit Filius Dei qui habet oculos ut flammam ignis et pedes eius similes orichalco<BR><FONT size=2>19</FONT>&nbsp;&nbsp;novi opera tua et caritatem et fidem et ministerium et patientiam tuam et opera tua novissima plura prioribus<BR><FONT size=2>20</FONT>&nbsp;&nbsp;sed habeo adversus te quia permittis mulierem Hiezabel quae se dicit propheten docere et seducere servos meos fornicari et manducare de idolothytis<BR><FONT size=2>21</FONT>&nbsp;&nbsp;et dedi illi tempus ut paenitentiam ageret et non vult paeniteri a fornicatione sua<BR><FONT size=2>22</FONT>&nbsp;&nbsp;ecce mitto eam in lectum et qui moechantur cum ea in tribulationem maximam nisi paenitentiam egerint ab operibus eius<BR><FONT size=2>23</FONT>&nbsp;&nbsp;et filios eius interficiam in morte et scient omnes ecclesiae quia ego sum scrutans renes et corda et dabo unicuique vestrum secundum opera vestra<BR><FONT size=2>24</FONT>&nbsp;&nbsp;vobis autem dico ceteris qui Thyatirae estis quicumque non habent doctrinam hanc qui non cognoverunt altitudines Satanae quemadmodum dicunt non mittam super vos aliud pondus<BR><FONT size=2>25</FONT>&nbsp;&nbsp;tamen id quod habetis tenete donec veniam<BR><FONT size=2>26</FONT>&nbsp;&nbsp;et qui vicerit et qui custodierit usque in finem opera mea dabo illi potestatem super gentes<BR><FONT size=2>27</FONT>&nbsp;&nbsp;et reget illas in virga ferrea tamquam vas figuli confringentur<BR><FONT size=2>28</FONT>&nbsp;&nbsp;sicut et ego accepi a Patre meo et dabo illi stellam matutinam<BR><FONT size=2>29</FONT>&nbsp;&nbsp;qui habet aurem audiat quid Spiritus dicat ecclesiis 
<P><HR>
<P><A NAME="3"></A><B>CAPUT 3</B><P><FONT size=2>1</FONT>&nbsp;&nbsp;et angelo ecclesiae Sardis scribe haec dicit qui habet septem spiritus Dei et septem stellas scio opera tua quia nomen habes quod vivas et mortuus es<BR><FONT size=2>2</FONT>&nbsp;&nbsp;esto vigilans et confirma cetera quae moritura erant non enim invenio opera tua plena coram Deo meo<BR><FONT size=2>3</FONT>&nbsp;&nbsp;in mente ergo habe qualiter acceperis et audieris et serva et paenitentiam age si ergo non vigilaveris veniam tamquam fur et nescies qua hora veniam ad te<BR><FONT size=2>4</FONT>&nbsp;&nbsp;sed habes pauca nomina in Sardis qui non inquinaverunt vestimenta sua et ambulabunt mecum in albis quia digni sunt<BR><FONT size=2>5</FONT>&nbsp;&nbsp;qui vicerit sic vestietur vestimentis albis et non delebo nomen eius de libro vitae et confitebor nomen eius coram Patre meo et coram angelis eius<BR><FONT size=2>6</FONT>&nbsp;&nbsp;qui habet aurem audiat quid Spiritus dicat ecclesiis<BR><FONT size=2>7</FONT>&nbsp;&nbsp;et angelo Philadelphiae ecclesiae scribe haec dicit sanctus et verus qui habet clavem David qui aperit et nemo cludit et cludit et nemo aperit<BR><FONT size=2>8</FONT>&nbsp;&nbsp;scio opera tua ecce dedi coram te ostium apertum quod nemo potest cludere quia modicam habes virtutem et servasti verbum meum et non negasti nomen meum<BR><FONT size=2>9</FONT>&nbsp;&nbsp;ecce dabo de synagoga Satanae qui dicunt se Iudaeos esse et non sunt sed mentiuntur ecce faciam illos ut veniant et adorent ante pedes tuos et scient quia ego dilexi te<BR><FONT size=2>10</FONT>&nbsp;&nbsp;quoniam servasti verbum patientiae meae et ego te servabo ab hora temptationis quae ventura est in orbem universum temptare habitantes in terra<BR><FONT size=2>11</FONT>&nbsp;&nbsp;venio cito tene quod habes ut nemo accipiat coronam tuam<BR><FONT size=2>12</FONT>&nbsp;&nbsp;qui vicerit faciam illum columnam in templo Dei mei et foras non egredietur amplius et scribam super eum nomen Dei mei et nomen civitatis Dei mei novae Hierusalem quae descendit de caelo a Deo meo et nomen meum novum<BR><FONT size=2>13</FONT>&nbsp;&nbsp;qui habet aurem audiat quid Spiritus dicat ecclesiis<BR><FONT size=2>14</FONT>&nbsp;&nbsp;et angelo Laodiciae ecclesiae scribe haec dicit Amen testis fidelis et verus qui est principium creaturae Dei<BR><FONT size=2>15</FONT>&nbsp;&nbsp;scio opera tua quia neque frigidus es neque calidus utinam frigidus esses aut calidus<BR><FONT size=2>16</FONT>&nbsp;&nbsp;sed quia tepidus es et nec frigidus nec calidus incipiam te evomere ex ore meo<BR><FONT size=2>17</FONT>&nbsp;&nbsp;quia dicis quod dives sum et locupletatus et nullius egeo et nescis quia tu es miser et miserabilis et pauper et caecus et nudus<BR><FONT size=2>18</FONT>&nbsp;&nbsp;suadeo tibi emere a me aurum ignitum probatum ut locuples fias et vestimentis albis induaris et non appareat confusio nuditatis tuae et collyrio inungue oculos tuos ut videas<BR><FONT size=2>19</FONT>&nbsp;&nbsp;ego quos amo arguo et castigo aemulare ergo et paenitentiam age<BR><FONT size=2>20</FONT>&nbsp;&nbsp;ecce sto ad ostium et pulso si quis audierit vocem meam et aperuerit ianuam introibo ad illum et cenabo cum illo et ipse mecum<BR><FONT size=2>21</FONT>&nbsp;&nbsp;qui vicerit dabo ei sedere mecum in throno meo sicut et ego vici et sedi cum Patre meo in throno eius<BR><FONT size=2>22</FONT>&nbsp;&nbsp;qui habet aurem audiat quid Spiritus dicat ecclesiis 
<P><HR>
<P><A NAME="4"></A><B>CAPUT 4</B><P><FONT size=2>1</FONT>&nbsp;&nbsp;post haec vidi et ecce ostium apertum in caelo et vox prima quam audivi tamquam tubae loquentis mecum dicens ascende huc et ostendam tibi quae oportet fieri post haec<BR><FONT size=2>2</FONT>&nbsp;&nbsp;statim fui in spiritu et ecce sedis posita erat in caelo et supra sedem sedens<BR><FONT size=2>3</FONT>&nbsp;&nbsp;et qui sedebat similis erat aspectui lapidis iaspidis et sardini et iris erat in circuitu sedis similis visioni zmaragdinae<BR><FONT size=2>4</FONT>&nbsp;&nbsp;et in circuitu sedis sedilia viginti quattuor et super thronos viginti quattuor seniores sedentes circumamictos vestimentis albis et in capitibus eorum coronas aureas<BR><FONT size=2>5</FONT>&nbsp;&nbsp;et de throno procedunt fulgura et voces et tonitrua et septem lampades ardentes ante thronum quae sunt septem spiritus Dei<BR><FONT size=2>6</FONT>&nbsp;&nbsp;et in conspectu sedis tamquam mare vitreum simile cristallo et in medio sedis et in circuitu sedis quattuor animalia plena oculis ante et retro<BR><FONT size=2>7</FONT>&nbsp;&nbsp;et animal primum simile leoni et secundum animal simile vitulo et tertium animal habens faciem quasi hominis et quartum animal simile aquilae volanti<BR><FONT size=2>8</FONT>&nbsp;&nbsp;et quattuor animalia singula eorum habebant alas senas et in circuitu et intus plena sunt oculis et requiem non habent die et nocte dicentia sanctus sanctus sanctus Dominus Deus omnipotens qui erat et qui est et qui venturus est<BR><FONT size=2>9</FONT>&nbsp;&nbsp;et cum darent illa animalia gloriam et honorem et benedictionem sedenti super thronum viventi in saecula saeculorum<BR><FONT size=2>10</FONT>&nbsp;&nbsp;procident viginti quattuor seniores ante sedentem in throno et adorabunt viventem in saecula saeculorum et mittent coronas suas ante thronum dicentes<BR><FONT size=2>11</FONT>&nbsp;&nbsp;dignus es Domine et Deus noster accipere gloriam et honorem et virtutem quia tu creasti omnia et propter voluntatem tuam erant et creata sunt 
<P><HR>
<P><A NAME="5"></A><B>CAPUT 5</B><P><FONT size=2>1</FONT>&nbsp;&nbsp;et vidi in dextera sedentis super thronum librum scriptum intus et foris signatum sigillis septem<BR><FONT size=2>2</FONT>&nbsp;&nbsp;et vidi angelum fortem praedicantem voce magna quis est dignus aperire librum et solvere signacula eius<BR><FONT size=2>3</FONT>&nbsp;&nbsp;et nemo poterat in caelo neque in terra neque subtus terram aperire librum neque respicere illum<BR><FONT size=2>4</FONT>&nbsp;&nbsp;et ego flebam multum quoniam nemo dignus inventus est aperire librum nec videre eum<BR><FONT size=2>5</FONT>&nbsp;&nbsp;et unus de senioribus dicit mihi ne fleveris ecce vicit leo de tribu Iuda radix David aperire librum et septem signacula eius<BR><FONT size=2>6</FONT>&nbsp;&nbsp;et vidi et ecce in medio throni et quattuor animalium et in medio seniorum agnum stantem tamquam occisum habentem cornua septem et oculos septem qui sunt spiritus Dei missi in omnem terram<BR><FONT size=2>7</FONT>&nbsp;&nbsp;et venit et accepit de dextera sedentis de throno<BR><FONT size=2>8</FONT>&nbsp;&nbsp;et cum aperuisset librum quattuor animalia et viginti quattuor seniores ceciderunt coram agno habentes singuli citharas et fialas aureas plenas odoramentorum quae sunt orationes sanctorum<BR><FONT size=2>9</FONT>&nbsp;&nbsp;et cantant novum canticum dicentes dignus es accipere librum et aperire signacula eius quoniam occisus es et redemisti nos Deo in sanguine tuo ex omni tribu et lingua et populo et natione<BR><FONT size=2>10</FONT>&nbsp;&nbsp;et fecisti eos Deo nostro regnum et sacerdotes et regnabunt super terram<BR><FONT size=2>11</FONT>&nbsp;&nbsp;et vidi et audivi vocem angelorum multorum in circuitu throni et animalium et seniorum et erat numerus eorum milia milium<BR><FONT size=2>12</FONT>&nbsp;&nbsp;dicentium voce magna dignus est agnus qui occisus est accipere virtutem et divinitatem et sapientiam et fortitudinem et honorem et gloriam et benedictionem<BR><FONT size=2>13</FONT>&nbsp;&nbsp;et omnem creaturam quae in caelo est et super terram et sub terram et quae sunt in mari et quae in ea omnes audivi dicentes sedenti in throno et agno benedictio et honor et gloria et potestas in saecula saeculorum<BR><FONT size=2>14</FONT>&nbsp;&nbsp;et quattuor animalia dicebant amen et seniores ceciderunt et adoraverunt 
<P><HR>
<P><A NAME="6"></A><B>CAPUT 6</B><P><FONT size=2>1</FONT>&nbsp;&nbsp;et vidi quod aperuisset agnus unum de septem signaculis et audivi unum de quattuor animalibus dicentem tamquam vocem tonitrui veni<BR><FONT size=2>2</FONT>&nbsp;&nbsp;et vidi et ecce equus albus et qui sedebat super illum habebat arcum et data est ei corona et exivit vincens ut vinceret<BR><FONT size=2>3</FONT>&nbsp;&nbsp;et cum aperuisset sigillum secundum audivi secundum animal dicens veni<BR><FONT size=2>4</FONT>&nbsp;&nbsp;et exivit alius equus rufus et qui sedebat super illum datum est ei ut sumeret pacem de terra et ut invicem se interficiant et datus est illi gladius magnus<BR><FONT size=2>5</FONT>&nbsp;&nbsp;et cum aperuisset sigillum tertium audivi tertium animal dicens veni et vidi et ecce equus niger et qui sedebat super eum habebat stateram in manu sua<BR><FONT size=2>6</FONT>&nbsp;&nbsp;et audivi tamquam vocem in medio quattuor animalium dicentem bilibris tritici denario et tres bilibres hordei denario et vinum et oleum ne laeseris<BR><FONT size=2>7</FONT>&nbsp;&nbsp;et cum aperuisset sigillum quartum audivi vocem quarti animalis dicentis veni et vidi<BR><FONT size=2>8</FONT>&nbsp;&nbsp;et ecce equus pallidus et qui sedebat desuper nomen illi Mors et inferus sequebatur eum et data est illi potestas super quattuor partes terrae interficere gladio fame et morte et bestiis terrae<BR><FONT size=2>9</FONT>&nbsp;&nbsp;et cum aperuisset quintum sigillum vidi subtus altare animas interfectorum propter verbum Dei et propter testimonium quod habebant<BR><FONT size=2>10</FONT>&nbsp;&nbsp;et clamabant voce magna dicentes usquequo Domine sanctus et verus non iudicas et vindicas sanguinem nostrum de his qui habitant in terra<BR><FONT size=2>11</FONT>&nbsp;&nbsp;et datae sunt illis singulae stolae albae et dictum est illis ut requiescerent tempus adhuc modicum donec impleantur conservi eorum et fratres eorum qui interficiendi sunt sicut et illi<BR><FONT size=2>12</FONT>&nbsp;&nbsp;et vidi cum aperuisset sigillum sextum et terraemotus factus est magnus et sol factus est niger tamquam saccus cilicinus et luna tota facta est sicut sanguis<BR><FONT size=2>13</FONT>&nbsp;&nbsp;et stellae caeli ceciderunt super terram sicut ficus mittit grossos suos cum vento magno movetur<BR><FONT size=2>14</FONT>&nbsp;&nbsp;et caelum recessit sicut liber involutus et omnis mons et insulae de locis suis motae sunt<BR><FONT size=2>15</FONT>&nbsp;&nbsp;et reges terrae et principes et tribuni et divites et fortes et omnis servus et liber absconderunt se in speluncis et petris montium<BR><FONT size=2>16</FONT>&nbsp;&nbsp;et dicunt montibus et petris cadite super nos et abscondite nos a facie sedentis super thronum et ab ira agni<BR><FONT size=2>17</FONT>&nbsp;&nbsp;quoniam venit dies magnus irae ipsorum et quis poterit stare 
<P><HR>
<P><A NAME="7"></A><B>CAPUT 7</B><P><FONT size=2>1</FONT>&nbsp;&nbsp;post haec vidi quattuor angelos stantes super quattuor angulos terrae tenentes quattuor ventos terrae ne flaret ventus super terram neque super mare neque in ullam arborem<BR><FONT size=2>2</FONT>&nbsp;&nbsp;et vidi alterum angelum ascendentem ab ortu solis habentem signum Dei vivi et clamavit voce magna quattuor angelis quibus datum est nocere terrae et mari<BR><FONT size=2>3</FONT>&nbsp;&nbsp;dicens nolite nocere terrae neque mari neque arboribus quoadusque signemus servos Dei nostri in frontibus eorum<BR><FONT size=2>4</FONT>&nbsp;&nbsp;et audivi numerum signatorum centum quadraginta quattuor milia signati ex omni tribu filiorum Israhel<BR><FONT size=2>5</FONT>&nbsp;&nbsp;ex tribu Iuda duodecim milia signati ex tribu Ruben duodecim milia ex tribu Gad duodecim milia<BR><FONT size=2>6</FONT>&nbsp;&nbsp;ex tribu Aser duodecim milia ex tribu Nepthalim duodecim milia ex tribu Manasse duodecim milia<BR><FONT size=2>7</FONT>&nbsp;&nbsp;ex tribu Symeon duodecim milia ex tribu Levi duodecim milia ex tribu Issachar duodecim milia<BR><FONT size=2>8</FONT>&nbsp;&nbsp;ex tribu Zabulon duodecim milia ex tribu Ioseph duodecim milia ex tribu Beniamin duodecim milia signati<BR><FONT size=2>9</FONT>&nbsp;&nbsp;post haec vidi turbam magnam quam dinumerare nemo poterat ex omnibus gentibus et tribubus et populis et linguis stantes ante thronum et in conspectu agni amicti stolas albas et palmae in manibus eorum<BR><FONT size=2>10</FONT>&nbsp;&nbsp;et clamabant voce magna dicentes salus Deo nostro qui sedet super thronum et agno<BR><FONT size=2>11</FONT>&nbsp;&nbsp;et omnes angeli stabant in circuitu throni et seniorum et quattuor animalium et ceciderunt in conspectu throni in facies suas et adoraverunt Deum<BR><FONT size=2>12</FONT>&nbsp;&nbsp;dicentes amen benedictio et claritas et sapientia et gratiarum actio et honor et virtus et fortitudo Deo nostro in saecula saeculorum amen<BR><FONT size=2>13</FONT>&nbsp;&nbsp;et respondit unus de senioribus dicens mihi hii qui amicti sunt stolis albis qui sunt et unde venerunt<BR><FONT size=2>14</FONT>&nbsp;&nbsp;et dixi illi domine mi tu scis et dixit mihi hii sunt qui veniunt de tribulatione magna et laverunt stolas suas et dealbaverunt eas in sanguine agni<BR><FONT size=2>15</FONT>&nbsp;&nbsp;ideo sunt ante thronum Dei et serviunt ei die ac nocte in templo eius et qui sedet in throno habitabit super illos<BR><FONT size=2>16</FONT>&nbsp;&nbsp;non esurient neque sitient amplius neque cadet super illos sol neque ullus aestus<BR><FONT size=2>17</FONT>&nbsp;&nbsp;quoniam agnus qui in medio throni est reget illos et deducet eos ad vitae fontes aquarum et absterget Deus omnem lacrimam ex oculis eorum 
<P><HR>
<P><A NAME="8"></A><B>CAPUT 8</B><P><FONT size=2>1</FONT>&nbsp;&nbsp;et cum aperuisset sigillum septimum factum est silentium in caelo quasi media hora<BR><FONT size=2>2</FONT>&nbsp;&nbsp;et vidi septem angelos stantes in conspectu Dei et datae sunt illis septem tubae<BR><FONT size=2>3</FONT>&nbsp;&nbsp;et alius angelus venit et stetit ante altare habens turibulum aureum et data sunt illi incensa multa ut daret orationibus sanctorum omnium super altare aureum quod est ante thronum<BR><FONT size=2>4</FONT>&nbsp;&nbsp;et ascendit fumus incensorum de orationibus sanctorum de manu angeli coram Deo<BR><FONT size=2>5</FONT>&nbsp;&nbsp;et accepit angelus turibulum et implevit illud de igne altaris et misit in terram et facta sunt tonitrua et voces et fulgora et terraemotus<BR><FONT size=2>6</FONT>&nbsp;&nbsp;et septem angeli qui habebant septem tubas paraverunt se ut tuba canerent<BR><FONT size=2>7</FONT>&nbsp;&nbsp;et primus tuba cecinit et facta est grando et ignis mixta in sanguine et missum est in terram et tertia pars terrae conbusta est et tertia pars arborum conbusta est et omne faenum viride conbustum est<BR><FONT size=2>8</FONT>&nbsp;&nbsp;et secundus angelus tuba cecinit et tamquam mons magnus igne ardens missus est in mare et facta est tertia pars maris sanguis<BR><FONT size=2>9</FONT>&nbsp;&nbsp;et mortua est tertia pars creaturae quae habent animas et tertia pars navium interiit<BR><FONT size=2>10</FONT>&nbsp;&nbsp;et tertius angelus tuba cecinit et cecidit de caelo stella magna ardens tamquam facula et cecidit in tertiam partem fluminum et in fontes aquarum<BR><FONT size=2>11</FONT>&nbsp;&nbsp;et nomen stellae dicitur Absinthius et facta est tertia pars aquarum in absinthium et multi hominum mortui sunt de aquis quia amarae factae sunt<BR><FONT size=2>12</FONT>&nbsp;&nbsp;et quartus angelus tuba cecinit et percussa est tertia pars solis et tertia pars lunae et tertia pars stellarum ut obscuraretur tertia pars eorum et diei non luceret pars tertia et nox similiter<BR><FONT size=2>13</FONT>&nbsp;&nbsp;et vidi et audivi vocem unius aquilae volantis per medium caelum dicentis voce magna vae vae vae habitantibus in terra de ceteris vocibus tubae trium angelorum qui erant tuba canituri 
<P><HR>
<P><A NAME="9"></A><B>CAPUT 9</B><P><FONT size=2>1</FONT>&nbsp;&nbsp;et quintus angelus tuba cecinit et vidi stellam de caelo cecidisse in terram et data est illi clavis putei abyssi<BR><FONT size=2>2</FONT>&nbsp;&nbsp;et aperuit puteum abyssi et ascendit fumus putei sicut fumus fornacis magnae et obscuratus est sol et aer de fumo putei<BR><FONT size=2>3</FONT>&nbsp;&nbsp;et de fumo exierunt lucustae in terram et data est illis potestas sicut habent potestatem scorpiones terrae<BR><FONT size=2>4</FONT>&nbsp;&nbsp;et praeceptum est illis ne laederent faenum terrae neque omne viride neque omnem arborem nisi tantum homines qui non habent signum Dei in frontibus<BR><FONT size=2>5</FONT>&nbsp;&nbsp;et datum est illis ne occiderent eos sed ut cruciarentur mensibus quinque et cruciatus eorum ut cruciatus scorpii cum percutit hominem<BR><FONT size=2>6</FONT>&nbsp;&nbsp;et in diebus illis quaerent homines mortem et non invenient eam et desiderabunt mori et fugiet mors ab ipsis<BR><FONT size=2>7</FONT>&nbsp;&nbsp;et similitudines lucustarum similes equis paratis in proelium et super capita earum tamquam coronae similes auro et facies earum sicut facies hominum<BR><FONT size=2>8</FONT>&nbsp;&nbsp;et habebant capillos sicut capillos mulierum et dentes earum sicut leonum erant<BR><FONT size=2>9</FONT>&nbsp;&nbsp;et habebant loricas sicut loricas ferreas et vox alarum earum sicut vox curruum equorum multorum currentium in bellum<BR><FONT size=2>10</FONT>&nbsp;&nbsp;et habebant caudas similes scorpionum et aculei in caudis earum potestas earum nocere hominibus mensibus quinque<BR><FONT size=2>11</FONT>&nbsp;&nbsp;et habebant super se regem angelum abyssi cui nomen hebraice Abaddon graece autem Apollyon et latine habet nomen Exterminans<BR><FONT size=2>12</FONT>&nbsp;&nbsp;vae unum abiit ecce veniunt adhuc duo vae post haec<BR><FONT size=2>13</FONT>&nbsp;&nbsp;et sextus angelus tuba cecinit et audivi vocem unum ex cornibus altaris aurei quod est ante oculos Dei<BR><FONT size=2>14</FONT>&nbsp;&nbsp;dicentem sexto angelo qui habebat tubam solve quattuor angelos qui alligati sunt in flumine magno Eufrate<BR><FONT size=2>15</FONT>&nbsp;&nbsp;et soluti sunt quattuor angeli qui parati erant in horam et diem et mensem et annum ut occiderent tertiam partem hominum<BR><FONT size=2>16</FONT>&nbsp;&nbsp;et numerus equestris exercitus vicies milies dena milia audivi numerum eorum<BR><FONT size=2>17</FONT>&nbsp;&nbsp;et ita vidi equos in visione et qui sedebant super eos habentes loricas igneas et hyacinthinas et sulphureas et capita equorum erant tamquam capita leonum et de ore ipsorum procedit ignis et fumus et sulphur<BR><FONT size=2>18</FONT>&nbsp;&nbsp;ab his tribus plagis occisa est tertia pars hominum de igne et fumo et sulphure qui procedebat ex ore ipsorum<BR><FONT size=2>19</FONT>&nbsp;&nbsp;potestas enim equorum in ore eorum est et in caudis eorum nam caudae illorum similes serpentibus habentes capita et in his nocent<BR><FONT size=2>20</FONT>&nbsp;&nbsp;et ceteri homines qui non sunt occisi in his plagis neque paenitentiam egerunt de operibus manuum suarum ut non adorarent daemonia et simulacra aurea et argentea et aerea et lapidea et lignea quae neque videre possunt neque audire neque ambulare<BR><FONT size=2>21</FONT>&nbsp;&nbsp;et non egerunt paenitentiam ab homicidiis suis neque a veneficiis suis neque a fornicatione sua neque a furtis suis 
<P><HR>
<P><A NAME="10"></A><B>CAPUT 10</B><P><FONT size=2>1</FONT>&nbsp;&nbsp;et vidi alium angelum fortem descendentem de caelo amictum nube et iris in capite eius et facies eius erat ut sol et pedes eius tamquam columna ignis<BR><FONT size=2>2</FONT>&nbsp;&nbsp;et habebat in manu sua libellum apertum et posuit pedem suum dextrum supra mare sinistrum autem super terram<BR><FONT size=2>3</FONT>&nbsp;&nbsp;et clamavit voce magna quemadmodum cum leo rugit et cum clamasset locuta sunt septem tonitrua voces suas<BR><FONT size=2>4</FONT>&nbsp;&nbsp;et cum locuta fuissent septem tonitrua scripturus eram et audivi vocem de caelo dicentem signa quae locuta sunt septem tonitrua et noli ea scribere<BR><FONT size=2>5</FONT>&nbsp;&nbsp;et angelum quem vidi stantem supra mare et supra terram levavit manum suam ad caelum<BR><FONT size=2>6</FONT>&nbsp;&nbsp;et iuravit per viventem in saecula saeculorum qui creavit caelum et ea quae in illo sunt et terram et ea quae in ea sunt et mare et quae in eo sunt quia tempus amplius non erit<BR><FONT size=2>7</FONT>&nbsp;&nbsp;sed in diebus vocis septimi angeli cum coeperit tuba canere et consummabitur mysterium Dei sicut evangelizavit per servos suos prophetas<BR><FONT size=2>8</FONT>&nbsp;&nbsp;et vox quam audivi de caelo iterum loquentem mecum et dicentem vade accipe librum apertum de manu angeli stantis supra mare et supra terram<BR><FONT size=2>9</FONT>&nbsp;&nbsp;et abii ad angelum dicens ei ut daret mihi librum et dicit mihi accipe et devora illum et faciet amaricare ventrem tuum sed in ore tuo erit dulce tamquam mel<BR><FONT size=2>10</FONT>&nbsp;&nbsp;et accepi librum de manu angeli et devoravi eum et erat in ore meo tamquam mel dulce et cum devorassem eum amaricatus est venter meus<BR><FONT size=2>11</FONT>&nbsp;&nbsp;et dicunt mihi oportet te iterum prophetare populis et gentibus et linguis et regibus multis 
<P><HR>
<P><A NAME="11"></A><B>CAPUT 11</B><P><FONT size=2>1</FONT>&nbsp;&nbsp;et datus est mihi calamus similis virgae dicens surge et metire templum Dei et altare et adorantes in eo<BR><FONT size=2>2</FONT>&nbsp;&nbsp;atrium autem quod est foris templum eice foras et ne metieris eum quoniam datum est gentibus et civitatem sanctam calcabunt mensibus quadraginta duobus<BR><FONT size=2>3</FONT>&nbsp;&nbsp;et dabo duobus testibus meis et prophetabunt diebus mille ducentis sexaginta amicti saccos<BR><FONT size=2>4</FONT>&nbsp;&nbsp;hii sunt duo olivae et duo candelabra in conspectu Domini terrae stantes<BR><FONT size=2>5</FONT>&nbsp;&nbsp;et si quis eos voluerit nocere ignis exiet de ore illorum et devorabit inimicos eorum et si quis voluerit eos laedere sic oportet eum occidi<BR><FONT size=2>6</FONT>&nbsp;&nbsp;hii habent potestatem cludendi caelum ne pluat diebus prophetiae ipsorum et potestatem habent super aquas convertendi eas in sanguinem et percutere terram omni plaga quotienscumque voluerint<BR><FONT size=2>7</FONT>&nbsp;&nbsp;et cum finierint testimonium suum bestia quae ascendit de abysso faciet adversus illos bellum et vincet eos et occidet illos<BR><FONT size=2>8</FONT>&nbsp;&nbsp;et corpora eorum in plateis civitatis magnae quae vocatur spiritaliter Sodoma et Aegyptus ubi et Dominus eorum crucifixus est<BR><FONT size=2>9</FONT>&nbsp;&nbsp;et videbunt de populis et tribubus et linguis et gentibus corpora eorum per tres dies et dimidium et corpora eorum non sinunt poni in monumentis<BR><FONT size=2>10</FONT>&nbsp;&nbsp;et inhabitantes terram gaudebunt super illis et iucundabuntur et munera mittent invicem quoniam hii duo prophetae cruciaverunt eos qui inhabitant super terram<BR><FONT size=2>11</FONT>&nbsp;&nbsp;et post dies tres et dimidium spiritus vitae a Deo intravit in eos et steterunt super pedes suos et timor magnus cecidit super eos qui viderunt eos<BR><FONT size=2>12</FONT>&nbsp;&nbsp;et audierunt vocem magnam de caelo dicentem illis ascendite huc et ascenderunt in caelum in nube et viderunt illos inimici eorum<BR><FONT size=2>13</FONT>&nbsp;&nbsp;et in illa hora factus est terraemotus magnus et decima pars civitatis cecidit et occisi sunt in terraemotu nomina hominum septem milia et reliqui in timore sunt missi et dederunt gloriam Deo caeli<BR><FONT size=2>14</FONT>&nbsp;&nbsp;vae secundum abiit ecce vae tertium veniet cito<BR><FONT size=2>15</FONT>&nbsp;&nbsp;et septimus angelus tuba cecinit et factae sunt voces magnae in caelo dicentes factum est regnum huius mundi Domini nostri et Christi eius et regnabit in saecula saeculorum<BR><FONT size=2>16</FONT>&nbsp;&nbsp;et viginti quattuor seniores qui in conspectu Dei sedent in sedibus suis ceciderunt in facies suas et adoraverunt Deum<BR><FONT size=2>17</FONT>&nbsp;&nbsp;dicentes gratias agimus tibi Domine Deus omnipotens qui es et qui eras quia accepisti virtutem tuam magnam et regnasti<BR><FONT size=2>18</FONT>&nbsp;&nbsp;et iratae sunt gentes et advenit ira tua et tempus mortuorum iudicari et reddere mercedem servis tuis prophetis et sanctis et timentibus nomen tuum pusillis et magnis et exterminandi eos qui corruperunt terram<BR><FONT size=2>19</FONT>&nbsp;&nbsp;et apertum est templum Dei in caelo et visa est arca testamenti eius in templo eius et facta sunt fulgora et voces et terraemotus et grando magna 
<P><HR>
<P><A NAME="12"></A><B>CAPUT 12</B><P><FONT size=2>1</FONT>&nbsp;&nbsp;et signum magnum paruit in caelo mulier amicta sole et luna sub pedibus eius et in capite eius corona stellarum duodecim<BR><FONT size=2>2</FONT>&nbsp;&nbsp;et in utero habens et clamat parturiens et cruciatur ut pariat<BR><FONT size=2>3</FONT>&nbsp;&nbsp;et visum est aliud signum in caelo et ecce draco magnus rufus habens capita septem et cornua decem et in capitibus suis septem diademata<BR><FONT size=2>4</FONT>&nbsp;&nbsp;et cauda eius trahebat tertiam partem stellarum caeli et misit eas in terram et draco stetit ante mulierem quae erat paritura ut cum peperisset filium eius devoraret<BR><FONT size=2>5</FONT>&nbsp;&nbsp;et peperit filium masculum qui recturus erit omnes gentes in virga ferrea et raptus est filius eius ad Deum et ad thronum eius<BR><FONT size=2>6</FONT>&nbsp;&nbsp;et mulier fugit in solitudinem ubi habet locum paratum a Deo ut ibi pascant illam diebus mille ducentis sexaginta<BR><FONT size=2>7</FONT>&nbsp;&nbsp;et factum est proelium in caelo Michahel et angeli eius proeliabantur cum dracone et draco pugnabat et angeli eius<BR><FONT size=2>8</FONT>&nbsp;&nbsp;et non valuerunt neque locus inventus est eorum amplius in caelo<BR><FONT size=2>9</FONT>&nbsp;&nbsp;et proiectus est draco ille magnus serpens antiquus qui vocatur Diabolus et Satanas qui seducit universum orbem proiectus est in terram et angeli eius cum illo missi sunt<BR><FONT size=2>10</FONT>&nbsp;&nbsp;et audivi vocem magnam in caelo dicentem nunc facta est salus et virtus et regnum Dei nostri et potestas Christi eius quia proiectus est accusator fratrum nostrorum qui accusabat illos ante conspectum Dei nostri die ac nocte<BR><FONT size=2>11</FONT>&nbsp;&nbsp;et ipsi vicerunt illum propter sanguinem agni et propter verbum testimonii sui et non dilexerunt animam suam usque ad mortem<BR><FONT size=2>12</FONT>&nbsp;&nbsp;propterea laetamini caeli et qui habitatis in eis vae terrae et mari quia descendit diabolus ad vos habens iram magnam sciens quod modicum tempus habet<BR><FONT size=2>13</FONT>&nbsp;&nbsp;et postquam vidit draco quod proiectus est in terram persecutus est mulierem quae peperit masculum<BR><FONT size=2>14</FONT>&nbsp;&nbsp;et datae sunt mulieri duae alae aquilae magnae ut volaret in desertum in locum suum ubi alitur per tempus et tempora et dimidium temporis a facie serpentis<BR><FONT size=2>15</FONT>&nbsp;&nbsp;et misit serpens ex ore suo post mulierem aquam tamquam flumen ut eam faceret trahi a flumine<BR><FONT size=2>16</FONT>&nbsp;&nbsp;et adiuvit terra mulierem et aperuit terra os suum et absorbuit flumen quod misit draco de ore suo<BR><FONT size=2>17</FONT>&nbsp;&nbsp;et iratus est draco in mulierem et abiit facere proelium cum reliquis de semine eius qui custodiunt mandata Dei et habent testimonium Iesu<BR><FONT size=2>18</FONT>&nbsp;&nbsp;et stetit super harenam maris 
<P><HR>
<P><A NAME="13"></A><B>CAPUT 13</B><P><FONT size=2>1</FONT>&nbsp;&nbsp;et vidi de mare bestiam ascendentem habentem capita septem et cornua decem et super cornua eius decem diademata et super capita eius nomina blasphemiae<BR><FONT size=2>2</FONT>&nbsp;&nbsp;et bestiam quam vidi similis erat pardo et pedes eius sicut ursi et os eius sicut os leonis et dedit illi draco virtutem suam et potestatem magnam<BR><FONT size=2>3</FONT>&nbsp;&nbsp;et unum de capitibus suis quasi occisum in mortem et plaga mortis eius curata est et admirata est universa terra post bestiam<BR><FONT size=2>4</FONT>&nbsp;&nbsp;et adoraverunt draconem quia dedit potestatem bestiae et adoraverunt bestiam dicentes quis similis bestiae et quis poterit pugnare cum ea<BR><FONT size=2>5</FONT>&nbsp;&nbsp;et datum est ei os loquens magna et blasphemiae et data est illi potestas facere menses quadraginta duo<BR><FONT size=2>6</FONT>&nbsp;&nbsp;et aperuit os suum in blasphemias ad Deum blasphemare nomen eius et tabernaculum eius et eos qui in caelo habitant<BR><FONT size=2>7</FONT>&nbsp;&nbsp;et datum est illi bellum facere cum sanctis et vincere illos et data est ei potestas in omnem tribum et populum et linguam et gentem<BR><FONT size=2>8</FONT>&nbsp;&nbsp;et adorabunt eum omnes qui inhabitant terram quorum non sunt scripta nomina in libro vitae agni qui occisus est ab origine mundi<BR><FONT size=2>9</FONT>&nbsp;&nbsp;si quis habet aurem audiat<BR><FONT size=2>10</FONT>&nbsp;&nbsp;qui in captivitatem in captivitatem vadit qui in gladio occiderit oportet eum gladio occidi hic est patientia et fides sanctorum<BR><FONT size=2>11</FONT>&nbsp;&nbsp;et vidi aliam bestiam ascendentem de terra et habebat cornua duo similia agni et loquebatur sicut draco<BR><FONT size=2>12</FONT>&nbsp;&nbsp;et potestatem prioris bestiae omnem faciebat in conspectu eius et facit terram et inhabitantes in eam adorare bestiam primam cuius curata est plaga mortis<BR><FONT size=2>13</FONT>&nbsp;&nbsp;et fecit signa magna ut etiam ignem faceret de caelo descendere in terram in conspectu hominum<BR><FONT size=2>14</FONT>&nbsp;&nbsp;et seducit habitantes terram propter signa quae data sunt illi facere in conspectu bestiae dicens habitantibus in terra ut faciant imaginem bestiae quae habet plagam gladii et vixit<BR><FONT size=2>15</FONT>&nbsp;&nbsp;et datum est illi ut daret spiritum imagini bestiae ut et loquatur imago bestiae et faciat quicumque non adoraverint imaginem bestiae occidantur<BR><FONT size=2>16</FONT>&nbsp;&nbsp;et faciet omnes pusillos et magnos et divites et pauperes et liberos et servos habere caracter in dextera manu aut in frontibus suis<BR><FONT size=2>17</FONT>&nbsp;&nbsp;et ne quis possit emere aut vendere nisi qui habet caracter nomen bestiae aut numerum nominis eius<BR><FONT size=2>18</FONT>&nbsp;&nbsp;hic sapientia est qui habet intellectum conputet numerum bestiae numerus enim hominis est et numerus eius est sescenti sexaginta sex 
<P><HR>
<P><A NAME="14"></A><B>CAPUT 14</B><P><FONT size=2>1</FONT>&nbsp;&nbsp;et vidi et ecce agnus stabat supra montem Sion et cum illo centum quadraginta quattuor milia habentes nomen eius et nomen Patris eius scriptum in frontibus suis<BR><FONT size=2>2</FONT>&nbsp;&nbsp;et audivi vocem de caelo tamquam vocem aquarum multarum et tamquam vocem tonitrui magni et vocem quam audivi sicut citharoedorum citharizantium in citharis suis<BR><FONT size=2>3</FONT>&nbsp;&nbsp;et cantabant quasi canticum novum ante sedem et ante quattuor animalia et seniores et nemo poterat discere canticum nisi illa centum quadraginta quattuor milia qui empti sunt de terra<BR><FONT size=2>4</FONT>&nbsp;&nbsp;hii sunt qui cum mulieribus non sunt coinquinati virgines enim sunt hii qui sequuntur agnum quocumque abierit hii empti sunt ex hominibus primitiae Deo et agno<BR><FONT size=2>5</FONT>&nbsp;&nbsp;et in ore ipsorum non est inventum mendacium sine macula sunt<BR><FONT size=2>6</FONT>&nbsp;&nbsp;et vidi alterum angelum volantem per medium caelum habentem evangelium aeternum ut evangelizaret sedentibus super terram et super omnem gentem et tribum et linguam et populum<BR><FONT size=2>7</FONT>&nbsp;&nbsp;dicens magna voce timete Deum et date illi honorem quia venit hora iudicii eius et adorate eum qui fecit caelum et terram et mare et fontes aquarum<BR><FONT size=2>8</FONT>&nbsp;&nbsp;et alius angelus secutus est dicens cecidit cecidit Babylon illa magna quae a vino irae fornicationis suae potionavit omnes gentes<BR><FONT size=2>9</FONT>&nbsp;&nbsp;et alius angelus tertius secutus est illos dicens voce magna si quis adoraverit bestiam et imaginem eius et acceperit caracterem in fronte sua aut in manu sua<BR><FONT size=2>10</FONT>&nbsp;&nbsp;et hic bibet de vino irae Dei qui mixtus est mero in calice irae ipsius et cruciabitur igne et sulphure in conspectu angelorum sanctorum et ante conspectum agni<BR><FONT size=2>11</FONT>&nbsp;&nbsp;et fumus tormentorum eorum in saecula saeculorum ascendit nec habent requiem die ac nocte qui adoraverunt bestiam et imaginem eius et si quis acceperit caracterem nominis eius<BR><FONT size=2>12</FONT>&nbsp;&nbsp;hic patientia sanctorum est qui custodiunt mandata Dei et fidem Iesu<BR><FONT size=2>13</FONT>&nbsp;&nbsp;et audivi vocem de caelo dicentem scribe beati mortui qui in Domino moriuntur amodo iam dicit Spiritus ut requiescant a laboribus suis opera enim illorum sequuntur illos<BR><FONT size=2>14</FONT>&nbsp;&nbsp;et vidi et ecce nubem candidam et supra nubem sedentem similem Filio hominis habentem in capite suo coronam auream et in manu sua falcem acutam<BR><FONT size=2>15</FONT>&nbsp;&nbsp;et alter angelus exivit de templo clamans voce magna ad sedentem super nubem mitte falcem tuam et mete quia venit hora ut metatur quoniam aruit messis terrae<BR><FONT size=2>16</FONT>&nbsp;&nbsp;et misit qui sedebat supra nubem falcem suam in terram et messa est terra<BR><FONT size=2>17</FONT>&nbsp;&nbsp;et alius angelus exivit de templo quod est in caelo habens et ipse falcem acutam<BR><FONT size=2>18</FONT>&nbsp;&nbsp;et alius angelus de altari qui habet potestatem supra ignem et clamavit voce magna qui habebat falcem acutam dicens mitte falcem tuam acutam et vindemia botros vineae terrae quoniam maturae sunt uvae eius<BR><FONT size=2>19</FONT>&nbsp;&nbsp;et misit angelus falcem suam in terram et vindemiavit vineam terrae et misit in lacum irae Dei magnum<BR><FONT size=2>20</FONT>&nbsp;&nbsp;et calcatus est lacus extra civitatem et exivit sanguis de lacu usque ad frenos equorum per stadia mille sescenta 
<P><HR>
<P><A NAME="15"></A><B>CAPUT 15</B><P><FONT size=2>1</FONT>&nbsp;&nbsp;et vidi aliud signum in caelo magnum et mirabile angelos septem habentes plagas septem novissimas quoniam in illis consummata est ira Dei<BR><FONT size=2>2</FONT>&nbsp;&nbsp;et vidi tamquam mare vitreum mixtum igne et eos qui vicerunt bestiam et imaginem illius et numerum nominis eius stantes supra mare vitreum habentes citharas Dei<BR><FONT size=2>3</FONT>&nbsp;&nbsp;et cantant canticum Mosi servi Dei et canticum agni dicentes magna et mirabilia opera tua Domine Deus omnipotens iustae et verae viae tuae rex saeculorum<BR><FONT size=2>4</FONT>&nbsp;&nbsp;quis non timebit Domine et magnificabit nomen tuum quia solus pius quoniam omnes gentes venient et adorabunt in conspectu tuo quoniam iudicia tua manifestata sunt<BR><FONT size=2>5</FONT>&nbsp;&nbsp;et post haec vidi et ecce apertum est templum tabernaculi testimonii in caelo<BR><FONT size=2>6</FONT>&nbsp;&nbsp;et exierunt septem angeli habentes septem plagas de templo vestiti lapide mundo candido et praecincti circa pectora zonis aureis<BR><FONT size=2>7</FONT>&nbsp;&nbsp;et unus ex quattuor animalibus dedit septem angelis septem fialas aureas plenas iracundiae Dei viventis in saecula saeculorum<BR><FONT size=2>8</FONT>&nbsp;&nbsp;et impletum est templum fumo a maiestate Dei et de virtute eius et nemo poterat introire in templum donec consummarentur septem plagae septem angelorum 
<P><HR>
<P><A NAME="16"></A><B>CAPUT 16</B><P><FONT size=2>1</FONT>&nbsp;&nbsp;et audivi vocem magnam de templo dicentem septem angelis ite et effundite septem fialas irae Dei in terram<BR><FONT size=2>2</FONT>&nbsp;&nbsp;et abiit primus et effudit fialam suam in terram et factum est vulnus saevum ac pessimum in homines qui habent caracterem bestiae et eos qui adoraverunt imaginem eius<BR><FONT size=2>3</FONT>&nbsp;&nbsp;et secundus effudit fialam suam in mare et factus est sanguis tamquam mortui et omnis anima vivens mortua est in mari<BR><FONT size=2>4</FONT>&nbsp;&nbsp;et tertius effudit fialam suam super flumina et super fontes aquarum et factus est sanguis<BR><FONT size=2>5</FONT>&nbsp;&nbsp;et audivi angelum aquarum dicentem iustus es qui es et qui eras sanctus quia haec iudicasti<BR><FONT size=2>6</FONT>&nbsp;&nbsp;quia sanguinem sanctorum et prophetarum fuderunt et sanguinem eis dedisti bibere digni sunt<BR><FONT size=2>7</FONT>&nbsp;&nbsp;et audivi altare dicens etiam Domine Deus omnipotens vera et iusta iudicia tua<BR><FONT size=2>8</FONT>&nbsp;&nbsp;et quartus effudit fialam suam in solem et datum est illi aestu adficere homines et igni<BR><FONT size=2>9</FONT>&nbsp;&nbsp;et aestuaverunt homines aestu magno et blasphemaverunt nomen Dei habentis potestatem super has plagas neque egerunt paenitentiam ut darent illi gloriam<BR><FONT size=2>10</FONT>&nbsp;&nbsp;et quintus effudit fialam suam super sedem bestiae et factum est regnum eius tenebrosum et conmanducaverunt linguas suas prae dolore<BR><FONT size=2>11</FONT>&nbsp;&nbsp;et blasphemaverunt Deum caeli prae doloribus et vulneribus suis et non egerunt paenitentiam ex operibus suis<BR><FONT size=2>12</FONT>&nbsp;&nbsp;et sextus effudit fialam suam in flumen illud magnum Eufraten et siccavit aquam eius ut praepararetur via regibus ab ortu solis<BR><FONT size=2>13</FONT>&nbsp;&nbsp;et vidi de ore draconis et de ore bestiae et de ore pseudoprophetae spiritus tres inmundos in modum ranarum<BR><FONT size=2>14</FONT>&nbsp;&nbsp;sunt enim spiritus daemoniorum facientes signa et procedunt ad reges totius terrae congregare illos in proelium ad diem magnum Dei omnipotentis<BR><FONT size=2>15</FONT>&nbsp;&nbsp;ecce venio sicut fur beatus qui vigilat et custodit vestimenta sua ne nudus ambulet et videant turpitudinem eius<BR><FONT size=2>16</FONT>&nbsp;&nbsp;et congregavit illos in locum qui vocatur hebraice Hermagedon<BR><FONT size=2>17</FONT>&nbsp;&nbsp;et septimus effudit fialam suam in aerem et exivit vox magna de templo a throno dicens factum est<BR><FONT size=2>18</FONT>&nbsp;&nbsp;et facta sunt fulgora et voces et tonitrua et terraemotus factus est magnus qualis numquam fuit ex quo homines fuerunt super terram talis terraemotus sic magnus<BR><FONT size=2>19</FONT>&nbsp;&nbsp;et facta est civitas magna in tres partes et civitates gentium ceciderunt et Babylon magna venit in memoriam ante Deum dare ei calicem vini indignationis irae eius<BR><FONT size=2>20</FONT>&nbsp;&nbsp;et omnis insula fugit et montes non sunt inventi<BR><FONT size=2>21</FONT>&nbsp;&nbsp;et grando magna sicut talentum descendit de caelo in homines et blasphemaverunt homines Deum propter plagam grandinis quoniam magna facta est vehementer 
<P><HR>
<P><A NAME="17"></A><B>CAPUT 17</B><P><FONT size=2>1</FONT>&nbsp;&nbsp;et venit unus de septem angelis qui habebant septem fialas et locutus est mecum dicens veni ostendam tibi damnationem meretricis magnae quae sedet super aquas multas<BR><FONT size=2>2</FONT>&nbsp;&nbsp;cum qua fornicati sunt reges terrae et inebriati sunt qui inhabitant terram de vino prostitutionis eius<BR><FONT size=2>3</FONT>&nbsp;&nbsp;et abstulit me in desertum in spiritu et vidi mulierem sedentem super bestiam coccineam plenam nominibus blasphemiae habentem capita septem et cornua decem<BR><FONT size=2>4</FONT>&nbsp;&nbsp;et mulier erat circumdata purpura et coccino et inaurata auro et lapide pretioso et margaritis habens poculum aureum in manu sua plenum abominationum et inmunditia fornicationis eius<BR><FONT size=2>5</FONT>&nbsp;&nbsp;et in fronte eius nomen scriptum mysterium Babylon magna mater fornicationum et abominationum terrae<BR><FONT size=2>6</FONT>&nbsp;&nbsp;et vidi mulierem ebriam de sanguine sanctorum et de sanguine martyrum Iesu et miratus sum cum vidissem illam admiratione magna<BR><FONT size=2>7</FONT>&nbsp;&nbsp;et dixit mihi angelus quare miraris ego tibi dicam sacramentum mulieris et bestiae quae portat eam quae habet capita septem et decem cornua<BR><FONT size=2>8</FONT>&nbsp;&nbsp;bestiam quam vidisti fuit et non est et ascensura est de abysso et in interitum ibit et mirabuntur inhabitantes terram quorum non sunt scripta nomina in libro vitae a constitutione mundi videntes bestiam quia erat et non est<BR><FONT size=2>9</FONT>&nbsp;&nbsp;et hic est sensus qui habet sapientiam septem capita septem montes sunt super quos mulier sedet et reges septem sunt<BR><FONT size=2>10</FONT>&nbsp;&nbsp;quinque ceciderunt unus est alius nondum venit et cum venerit oportet illum breve tempus manere<BR><FONT size=2>11</FONT>&nbsp;&nbsp;et bestia quae erat et non est et ipsa octava est et de septem est et in interitum vadit<BR><FONT size=2>12</FONT>&nbsp;&nbsp;et decem cornua quae vidisti decem reges sunt qui regnum nondum acceperunt sed potestatem tamquam reges una hora accipiunt post bestiam<BR><FONT size=2>13</FONT>&nbsp;&nbsp;hii unum consilium habent et virtutem et potestatem suam bestiae tradunt<BR><FONT size=2>14</FONT>&nbsp;&nbsp;hii cum agno pugnabunt et agnus vincet illos quoniam Dominus dominorum est et rex regum et qui cum illo sunt vocati et electi et fideles<BR><FONT size=2>15</FONT>&nbsp;&nbsp;et dixit mihi aquas quas vidisti ubi meretrix sedet populi sunt et gentes et linguae<BR><FONT size=2>16</FONT>&nbsp;&nbsp;et decem cornua quae vidisti et bestiam hii odient fornicariam et desolatam facient illam et nudam et carnes eius manducabunt et ipsam igni concremabunt<BR><FONT size=2>17</FONT>&nbsp;&nbsp;Deus enim dedit in corda eorum ut faciant quod illi placitum est ut dent regnum suum bestiae donec consummentur verba Dei<BR><FONT size=2>18</FONT>&nbsp;&nbsp;et mulier quam vidisti est civitas magna quae habet regnum super reges terrae 
<P><HR>
<P><A NAME="18"></A><B>CAPUT 18</B><P><FONT size=2>1</FONT>&nbsp;&nbsp;et post haec vidi alium angelum descendentem de caelo habentem potestatem magnam et terra inluminata est a gloria eius<BR><FONT size=2>2</FONT>&nbsp;&nbsp;et exclamavit in forti voce dicens cecidit cecidit Babylon magna et facta est habitatio daemoniorum et custodia omnis spiritus inmundi et custodia omnis volucris inmundae<BR><FONT size=2>3</FONT>&nbsp;&nbsp;quia de ira fornicationis eius biberunt omnes gentes et reges terrae cum illa fornicati sunt et mercatores terrae de virtute deliciarum eius divites facti sunt<BR><FONT size=2>4</FONT>&nbsp;&nbsp;et audivi aliam vocem de caelo dicentem exite de illa populus meus ut ne participes sitis delictorum eius et de plagis eius non accipiatis<BR><FONT size=2>5</FONT>&nbsp;&nbsp;quoniam pervenerunt peccata eius usque ad caelum et recordatus est Deus iniquitatum eius<BR><FONT size=2>6</FONT>&nbsp;&nbsp;reddite illi sicut ipsa reddidit et duplicate duplicia secundum opera eius in poculo quo miscuit miscite illi duplum<BR><FONT size=2>7</FONT>&nbsp;&nbsp;quantum glorificavit se et in deliciis fuit tantum date illi tormentum et luctum quia in corde suo dicit sedeo regina et vidua non sum et luctum non videbo<BR><FONT size=2>8</FONT>&nbsp;&nbsp;ideo in una die venient plagae eius mors et luctus et fames et igni conburetur quia fortis est Deus qui iudicavit illam<BR><FONT size=2>9</FONT>&nbsp;&nbsp;et flebunt et plangent se super illam reges terrae qui cum illa fornicati sunt et in deliciis vixerunt cum viderint fumum incendii eius<BR><FONT size=2>10</FONT>&nbsp;&nbsp;longe stantes propter timorem tormentorum eius dicentes vae vae civitas illa magna Babylon civitas illa fortis quoniam una hora venit iudicium tuum<BR><FONT size=2>11</FONT>&nbsp;&nbsp;et negotiatores terrae flebunt et lugebunt super illam quoniam merces eorum nemo emet amplius<BR><FONT size=2>12</FONT>&nbsp;&nbsp;mercem auri et argenti et lapidis pretiosi et margaritis et byssi et purpurae et serici et cocci et omne lignum thyinum et omnia vasa eboris et omnia vasa de lapide pretioso et aeramento et ferro et marmore<BR><FONT size=2>13</FONT>&nbsp;&nbsp;et cinnamomum et amomum et odoramentorum et unguenti et turis et vini et olei et similae et tritici et iumentorum et ovium et equorum et raedarum et mancipiorum et animarum hominum<BR><FONT size=2>14</FONT>&nbsp;&nbsp;et poma tua desiderii animae discessit a te et omnia pinguia et clara perierunt a te et amplius illa iam non invenient<BR><FONT size=2>15</FONT>&nbsp;&nbsp;mercatores horum qui divites facti sunt ab ea longe stabunt propter timorem tormentorum eius flentes ac lugentes<BR><FONT size=2>16</FONT>&nbsp;&nbsp;et dicentes vae vae civitas illa magna quae amicta erat byssino et purpura et cocco et deaurata est auro et lapide pretioso et margaritis<BR><FONT size=2>17</FONT>&nbsp;&nbsp;quoniam una hora destitutae sunt tantae divitiae et omnis gubernator et omnis qui in locum navigat et nautae et qui maria operantur longe steterunt<BR><FONT size=2>18</FONT>&nbsp;&nbsp;et clamaverunt videntes locum incendii eius dicentes quae similis civitati huic magnae<BR><FONT size=2>19</FONT>&nbsp;&nbsp;et miserunt pulverem super capita sua et clamaverunt flentes et lugentes dicentes vae vae civitas magna in qua divites facti sunt omnes qui habent naves in mari de pretiis eius quoniam una hora desolata est<BR><FONT size=2>20</FONT>&nbsp;&nbsp;exulta super eam caelum et sancti et apostoli et prophetae quoniam iudicavit Deus iudicium vestrum de illa<BR><FONT size=2>21</FONT>&nbsp;&nbsp;et sustulit unus angelus fortis lapidem quasi molarem magnum et misit in mare dicens hoc impetu mittetur Babylon magna illa civitas et ultra iam non invenietur<BR><FONT size=2>22</FONT>&nbsp;&nbsp;et vox citharoedorum et musicorum et tibia canentium et tuba non audietur in te amplius et omnis artifex omnis artis non invenietur in te amplius et vox molae non audietur in te amplius<BR><FONT size=2>23</FONT>&nbsp;&nbsp;et lux lucernae non lucebit tibi amplius et vox sponsi et sponsae non audietur adhuc in te quia mercatores tui erant principes terrae quia in veneficiis tuis erraverunt omnes gentes<BR><FONT size=2>24</FONT>&nbsp;&nbsp;et in ea sanguis prophetarum et sanctorum inventus est et omnium qui interfecti sunt in terra 
<P><HR>
<P><A NAME="19"></A><B>CAPUT 19</B><P><FONT size=2>1</FONT>&nbsp;&nbsp;post haec audivi quasi vocem magnam turbarum multarum in caelo dicentium alleluia salus et gloria et virtus Deo nostro est<BR><FONT size=2>2</FONT>&nbsp;&nbsp;quia vera et iusta iudicia sunt eius quia iudicavit de meretrice magna quae corrupit terram in prostitutione sua et vindicavit sanguinem servorum suorum de manibus eius<BR><FONT size=2>3</FONT>&nbsp;&nbsp;et iterum dixerunt alleluia et fumus eius ascendit in saecula saeculorum<BR><FONT size=2>4</FONT>&nbsp;&nbsp;et ceciderunt seniores viginti quattuor et quattuor animalia et adoraverunt Deum sedentem super thronum dicentes amen alleluia<BR><FONT size=2>5</FONT>&nbsp;&nbsp;et vox de throno exivit dicens laudem dicite Deo nostro omnes servi eius et qui timetis eum pusilli et magni<BR><FONT size=2>6</FONT>&nbsp;&nbsp;et audivi quasi vocem turbae magnae et sicut vocem aquarum multarum et sicut vocem tonitruum magnorum dicentium alleluia quoniam regnavit Dominus Deus noster omnipotens<BR><FONT size=2>7</FONT>&nbsp;&nbsp;gaudeamus et exultemus et demus gloriam ei quia venerunt nuptiae agni et uxor eius praeparavit se<BR><FONT size=2>8</FONT>&nbsp;&nbsp;et datum est illi ut cooperiat se byssinum splendens candidum byssinum enim iustificationes sunt sanctorum<BR><FONT size=2>9</FONT>&nbsp;&nbsp;et dicit mihi scribe beati qui ad cenam nuptiarum agni vocati sunt et dicit mihi haec verba vera Dei sunt<BR><FONT size=2>10</FONT>&nbsp;&nbsp;et cecidi ante pedes eius ut adorarem eum et dicit mihi vide ne feceris conservus tuus sum et fratrum tuorum habentium testimonium Iesu Deum adora testimonium enim Iesu est spiritus prophetiae<BR><FONT size=2>11</FONT>&nbsp;&nbsp;et vidi caelum apertum et ecce equus albus et qui sedebat super eum vocabatur Fidelis et Verax vocatur et iustitia iudicat et pugnat<BR><FONT size=2>12</FONT>&nbsp;&nbsp;oculi autem eius sicut flamma ignis et in capite eius diademata multa habens nomen scriptum quod nemo novit nisi ipse<BR><FONT size=2>13</FONT>&nbsp;&nbsp;et vestitus erat vestem aspersam sanguine et vocatur nomen eius Verbum Dei<BR><FONT size=2>14</FONT>&nbsp;&nbsp;et exercitus qui sunt in caelo sequebantur eum in equis albis vestiti byssinum album mundum<BR><FONT size=2>15</FONT>&nbsp;&nbsp;et de ore ipsius procedit gladius acutus ut in ipso percutiat gentes et ipse reget eos in virga ferrea et ipse calcat torcular vini furoris irae Dei omnipotentis<BR><FONT size=2>16</FONT>&nbsp;&nbsp;et habet in vestimento et in femore suo scriptum rex regum et Dominus dominantium<BR><FONT size=2>17</FONT>&nbsp;&nbsp;et vidi unum angelum stantem in sole et clamavit voce magna dicens omnibus avibus quae volabant per medium caeli venite congregamini ad cenam magnam Dei<BR><FONT size=2>18</FONT>&nbsp;&nbsp;ut manducetis carnes regum et carnes tribunorum et carnes fortium et carnes equorum et sedentium in ipsis et carnes omnium liberorum ac servorum et pusillorum ac magnorum<BR><FONT size=2>19</FONT>&nbsp;&nbsp;et vidi bestiam et reges terrae et exercitus eorum congregatos ad faciendum proelium cum illo qui sedebat in equo et cum exercitu eius<BR><FONT size=2>20</FONT>&nbsp;&nbsp;et adprehensa est bestia et cum illo pseudopropheta qui fecit signa coram ipso quibus seduxit eos qui acceperunt caracterem bestiae qui et adorant imaginem eius vivi missi sunt hii duo in stagnum ignis ardentis sulphure<BR><FONT size=2>21</FONT>&nbsp;&nbsp;et ceteri occisi sunt in gladio sedentis super equum qui procedit de ore ipsius et omnes aves saturatae sunt carnibus eorum 
<P><HR>
<P><A NAME="20"></A><B>CAPUT 20</B><P><FONT size=2>1</FONT>&nbsp;&nbsp;et vidi angelum descendentem de caelo habentem clavem abyssi et catenam magnam in manu sua<BR><FONT size=2>2</FONT>&nbsp;&nbsp;et adprehendit draconem serpentem antiquum qui est diabolus et Satanas et ligavit eum per annos mille<BR><FONT size=2>3</FONT>&nbsp;&nbsp;et misit eum in abyssum et clusit et signavit super illum ut non seducat amplius gentes donec consummentur mille anni post haec oportet illum solvi modico tempore<BR><FONT size=2>4</FONT>&nbsp;&nbsp;et vidi sedes et sederunt super eas et iudicium datum est illis et animas decollatorum propter testimonium Iesu et propter verbum Dei et qui non adoraverunt bestiam neque imaginem eius nec acceperunt caracterem in frontibus aut in manibus suis et vixerunt et regnaverunt cum Christo mille annis<BR><FONT size=2>5</FONT>&nbsp;&nbsp;ceteri mortuorum non vixerunt donec consummentur mille anni haec est resurrectio prima<BR><FONT size=2>6</FONT>&nbsp;&nbsp;beatus et sanctus qui habet partem in resurrectione prima in his secunda mors non habet potestatem sed erunt sacerdotes Dei et Christi et regnabunt cum illo mille annis<BR><FONT size=2>7</FONT>&nbsp;&nbsp;et cum consummati fuerint mille anni solvetur Satanas de carcere suo et exibit et seducet gentes quae sunt super quattuor angulos terrae Gog et Magog et congregabit eos in proelium quorum numerus est sicut harena maris<BR><FONT size=2>8</FONT>&nbsp;&nbsp;et ascenderunt super latitudinem terrae et circumierunt castra sanctorum et civitatem dilectam<BR><FONT size=2>9</FONT>&nbsp;&nbsp;et descendit ignis a Deo de caelo et devoravit eos et diabolus qui seducebat eos missus est in stagnum ignis et sulphuris ubi et bestia<BR><FONT size=2>10</FONT>&nbsp;&nbsp;et pseudoprophetes et cruciabuntur die ac nocte in saecula saeculorum<BR><FONT size=2>11</FONT>&nbsp;&nbsp;et vidi thronum magnum candidum et sedentem super eum a cuius aspectu fugit terra et caelum et locus non est inventus ab eis<BR><FONT size=2>12</FONT>&nbsp;&nbsp;et vidi mortuos magnos et pusillos stantes in conspectu throni et libri aperti sunt et alius liber apertus est qui est vitae et iudicati sunt mortui ex his quae scripta erant in libris secundum opera ipsorum<BR><FONT size=2>13</FONT>&nbsp;&nbsp;et dedit mare mortuos qui in eo erant et mors et inferus dederunt mortuos qui in ipsis erant et iudicatum est de singulis secundum opera ipsorum<BR><FONT size=2>14</FONT>&nbsp;&nbsp;et inferus et mors missi sunt in stagnum ignis haec mors secunda est stagnum ignis<BR><FONT size=2>15</FONT>&nbsp;&nbsp;et qui non est inventus in libro vitae scriptus missus est in stagnum ignis 
<P><HR>
<P><A NAME="21"></A><B>CAPUT 21</B><P><FONT size=2>1</FONT>&nbsp;&nbsp;et vidi caelum novum et terram novam primum enim caelum et prima terra abiit et mare iam non est<BR><FONT size=2>2</FONT>&nbsp;&nbsp;et civitatem sanctam Hierusalem novam vidi descendentem de caelo a Deo paratam sicut sponsam ornatam viro suo<BR><FONT size=2>3</FONT>&nbsp;&nbsp;et audivi vocem magnam de throno dicentem ecce tabernaculum Dei cum hominibus et habitabit cum eis et ipsi populus eius erunt et ipse Deus cum eis erit eorum Deus<BR><FONT size=2>4</FONT>&nbsp;&nbsp;et absterget Deus omnem lacrimam ab oculis eorum et mors ultra non erit neque luctus neque clamor neque dolor erit ultra quae prima abierunt<BR><FONT size=2>5</FONT>&nbsp;&nbsp;et dixit qui sedebat in throno ecce nova facio omnia et dicit scribe quia haec verba fidelissima sunt et vera<BR><FONT size=2>6</FONT>&nbsp;&nbsp;et dixit mihi factum est ego sum Alpha et Omega initium et finis ego sitienti dabo de fonte aquae vivae gratis<BR><FONT size=2>7</FONT>&nbsp;&nbsp;qui vicerit possidebit haec et ero illi Deus et ille erit mihi filius<BR><FONT size=2>8</FONT>&nbsp;&nbsp;timidis autem et incredulis et execratis et homicidis et fornicatoribus et veneficis et idolatris et omnibus mendacibus pars illorum erit in stagno ardenti igne et sulphure quod est mors secunda<BR><FONT size=2>9</FONT>&nbsp;&nbsp;et venit unus de septem angelis habentibus fialas plenas septem plagis novissimis et locutus est mecum dicens veni ostendam tibi sponsam uxorem agni<BR><FONT size=2>10</FONT>&nbsp;&nbsp;et sustulit me in spiritu in montem magnum et altum et ostendit mihi civitatem sanctam Hierusalem descendentem de caelo a Deo<BR><FONT size=2>11</FONT>&nbsp;&nbsp;habentem claritatem Dei lumen eius simile lapidi pretioso tamquam lapidi iaspidis sicut cristallum<BR><FONT size=2>12</FONT>&nbsp;&nbsp;et habebat murum magnum et altum habens portas duodecim et in portis angelos duodecim et nomina inscripta quae sunt nomina duodecim tribuum filiorum Israhel<BR><FONT size=2>13</FONT>&nbsp;&nbsp;ab oriente portae tres et ab aquilone portae tres et ab austro portae tres et ab occasu portae tres<BR><FONT size=2>14</FONT>&nbsp;&nbsp;et murus civitatis habens fundamenta duodecim et in ipsis duodecim nomina duodecim apostolorum agni<BR><FONT size=2>15</FONT>&nbsp;&nbsp;et qui loquebatur mecum habebat mensuram harundinem auream ut metiretur civitatem et portas eius et murum<BR><FONT size=2>16</FONT>&nbsp;&nbsp;et civitas in quadro posita est et longitudo eius tanta est quanta et latitudo et mensus est civitatem de harundine per stadia duodecim milia longitudo et latitudo et altitudo eius aequalia sunt<BR><FONT size=2>17</FONT>&nbsp;&nbsp;et mensus est murus eius centum quadraginta quattuor cubitorum mensura hominis quae est angeli<BR><FONT size=2>18</FONT>&nbsp;&nbsp;et erat structura muri eius ex lapide iaspide ipsa vero civitas auro mundo simile vitro mundo<BR><FONT size=2>19</FONT>&nbsp;&nbsp;fundamenta muri civitatis omni lapide pretioso ornata fundamentum primum iaspis secundus sapphyrus tertius carcedonius quartus zmaragdus<BR><FONT size=2>20</FONT>&nbsp;&nbsp;quintus sardonix sextus sardinus septimus chrysolitus octavus berillus nonus topazius decimus chrysoprassus undecimus hyacinthus duodecimus amethistus<BR><FONT size=2>21</FONT>&nbsp;&nbsp;et duodecim portae duodecim margaritae sunt per singulas et singulae portae erant ex singulis margaritis et platea civitatis aurum mundum tamquam vitrum perlucidum<BR><FONT size=2>22</FONT>&nbsp;&nbsp;et templum non vidi in ea Dominus enim Deus omnipotens templum illius est et agnus<BR><FONT size=2>23</FONT>&nbsp;&nbsp;et civitas non eget sole neque luna ut luceant in ea nam claritas Dei inluminavit eam et lucerna eius est agnus<BR><FONT size=2>24</FONT>&nbsp;&nbsp;et ambulabunt gentes per lumen eius et reges terrae adferent gloriam suam et honorem in illam<BR><FONT size=2>25</FONT>&nbsp;&nbsp;et portae eius non cludentur per diem nox enim non erit illic<BR><FONT size=2>26</FONT>&nbsp;&nbsp;et adferent gloriam et honorem gentium in illam<BR><FONT size=2>27</FONT>&nbsp;&nbsp;nec intrabit in ea aliquid coinquinatum et faciens abominationem et mendacium nisi qui scripti sunt in libro vitae agni 
<P><HR>
<P><A NAME="22"></A><B>CAPUT 22</B><P><FONT size=2>1</FONT>&nbsp;&nbsp;et ostendit mihi fluvium aquae vitae splendidum tamquam cristallum procedentem de sede Dei et agni<BR><FONT size=2>2</FONT>&nbsp;&nbsp;in medio plateae eius et ex utraque parte fluminis lignum vitae adferens fructus duodecim per menses singula reddentia fructum suum et folia ligni ad sanitatem gentium<BR><FONT size=2>3</FONT>&nbsp;&nbsp;et omne maledictum non erit amplius et sedes Dei et agni in illa erunt et servi eius servient illi<BR><FONT size=2>4</FONT>&nbsp;&nbsp;et videbunt faciem eius et nomen eius in frontibus eorum<BR><FONT size=2>5</FONT>&nbsp;&nbsp;et nox ultra non erit et non egebunt lumine lucernae neque lumine solis quoniam Dominus Deus inluminat illos et regnabunt in saecula saeculorum<BR><FONT size=2>6</FONT>&nbsp;&nbsp;et dixit mihi haec verba fidelissima et vera sunt et Dominus Deus spirituum prophetarum misit angelum suum ostendere servis suis quae oportet fieri cito<BR><FONT size=2>7</FONT>&nbsp;&nbsp;et ecce venio velociter beatus qui custodit verba prophetiae libri huius<BR><FONT size=2>8</FONT>&nbsp;&nbsp;et ego Iohannes qui audivi et vidi haec et postquam audissem et vidissem cecidi ut adorarem ante pedes angeli qui mihi haec ostendebat<BR><FONT size=2>9</FONT>&nbsp;&nbsp;et dicit mihi vide ne feceris conservus tuus sum et fratrum tuorum prophetarum et eorum qui servant verba libri huius Deum adora<BR><FONT size=2>10</FONT>&nbsp;&nbsp;et dicit mihi ne signaveris verba prophetiae libri huius tempus enim prope est<BR><FONT size=2>11</FONT>&nbsp;&nbsp;qui nocet noceat adhuc et qui in sordibus est sordescat adhuc et iustus iustitiam faciat adhuc et sanctus sanctificetur adhuc<BR><FONT size=2>12</FONT>&nbsp;&nbsp;ecce venio cito et merces mea mecum est reddere unicuique secundum opera sua<BR><FONT size=2>13</FONT>&nbsp;&nbsp;ego Alpha et Omega primus et novissimus principium et finis<BR><FONT size=2>14</FONT>&nbsp;&nbsp;beati qui lavant stolas suas ut sit potestas eorum in ligno vitae et portis intrent in civitatem<BR><FONT size=2>15</FONT>&nbsp;&nbsp;foris canes et venefici et inpudici et homicidae et idolis servientes et omnis qui amat et facit mendacium<BR><FONT size=2>16</FONT>&nbsp;&nbsp;ego Iesus misi angelum meum testificari vobis haec in ecclesiis ego sum radix et genus David stella splendida et matutina<BR><FONT size=2>17</FONT>&nbsp;&nbsp;et Spiritus et sponsa dicunt veni et qui audit dicat veni et qui sitit veniat qui vult accipiat aquam vitae gratis<BR><FONT size=2>18</FONT>&nbsp;&nbsp;contestor ego omni audienti verba prophetiae libri huius si quis adposuerit ad haec adponet Deus super illum plagas scriptas in libro isto<BR><FONT size=2>19</FONT>&nbsp;&nbsp;et si quis deminuerit de verbis libri prophetiae huius auferet Deus partem eius de ligno vitae et de civitate sancta et de his quae scripta sunt in libro isto<BR><FONT size=2>20</FONT>&nbsp;&nbsp;dicit qui testimonium perhibet istorum etiam venio cito amen veni Domine Iesu<BR><FONT size=2>21</FONT>&nbsp;&nbsp;gratia Domini nostri Iesu Christi cum omnibus

<P>
<HR><HR>
<TABLE BORDER=0 CELLSPACING=15 CELLPADDING=0 ALIGN=CENTER>
<TR>
	<TD><A HREF="http://www.thelatinlibrary.com/bible.html">The Bible</A>
	<TD><A HREF="http://www.thelatinlibrary.com/index">The Latin Library</A>
	<TD><A HREF="http://www.thelatinlibrary.com/classics">The Classics Page</A>
</TABLE>
</BODY></HTML>
