<HTML><HEAD><TITLE>Vulgate: Second Letter of Peter</TITLE></HEAD><BODY BACKGROUND="/white.jpg" BGCOLOR="#FFFFFF">
<BASEFONT SIZE=4>
<BR>
<FONT COLOR="#7A0704" SIZE="5"><CENTER>EPISTULA  PETRI II</CENTER></FONT></font>
<P><HR><CENTER>
	<FONT SIZE="3"><A HREF=#1>1</A>	<A HREF=#2>2</A>	<A HREF=#3>3</A>	</FONT></CENTER><HR>
<FONT SIZE="4">
<P><A NAME="1"></A><B>CAPUT 1</B><P><FONT size=2>1</FONT>&nbsp;&nbsp;Simon Petrus servus et apostolus Iesu Christi his qui coaequalem nobis sortiti sunt fidem in iustitia Dei nostri et salvatoris Iesu Christi<BR><FONT size=2>2</FONT>&nbsp;&nbsp;gratia vobis et pax adimpleatur in cognitione Domini nostri<BR><FONT size=2>3</FONT>&nbsp;&nbsp;quomodo omnia nobis divinae virtutis suae quae ad vitam et pietatem donata est per cognitionem eius qui vocavit nos propria gloria et virtute<BR><FONT size=2>4</FONT>&nbsp;&nbsp;per quae maxima et pretiosa nobis promissa donavit ut per haec efficiamini divinae consortes naturae fugientes eius quae in mundo est concupiscentiae corruptionem<BR><FONT size=2>5</FONT>&nbsp;&nbsp;vos autem curam omnem subinferentes ministrate in fide vestra virtutem in virtute autem scientiam<BR><FONT size=2>6</FONT>&nbsp;&nbsp;in scientia autem abstinentiam in abstinentia autem patientiam in patientia autem pietatem<BR><FONT size=2>7</FONT>&nbsp;&nbsp;in pietate autem amorem fraternitatis in amore autem fraternitatis caritatem<BR><FONT size=2>8</FONT>&nbsp;&nbsp;haec enim vobis cum adsint et superent non vacuos nec sine fructu vos constituent in Domini nostri Iesu Christi cognitione<BR><FONT size=2>9</FONT>&nbsp;&nbsp;cui enim non praesto sunt haec caecus est et manu temptans oblivionem accipiens purgationis veterum suorum delictorum<BR><FONT size=2>10</FONT>&nbsp;&nbsp;quapropter fratres magis satagite ut per bona opera certam vestram vocationem et electionem faciatis haec enim facientes non peccabitis aliquando<BR><FONT size=2>11</FONT>&nbsp;&nbsp;sic enim abundanter ministrabitur vobis introitus in aeternum regnum Domini nostri et salvatoris Iesu Christi<BR><FONT size=2>12</FONT>&nbsp;&nbsp;propter quod incipiam vos semper commonere de his et quidem scientes et confirmatos in praesenti veritate<BR><FONT size=2>13</FONT>&nbsp;&nbsp;iustum autem arbitror quamdiu sum in hoc tabernaculo suscitare vos in commonitione<BR><FONT size=2>14</FONT>&nbsp;&nbsp;certus quod velox est depositio tabernaculi mei secundum quod et Dominus noster Iesus Christus significavit mihi<BR><FONT size=2>15</FONT>&nbsp;&nbsp;dabo autem operam et frequenter habere vos post obitum meum ut horum memoriam faciatis<BR><FONT size=2>16</FONT>&nbsp;&nbsp;non enim doctas fabulas secuti notam fecimus vobis Domini nostri Iesu Christi virtutem et praesentiam sed speculatores facti illius magnitudinis<BR><FONT size=2>17</FONT>&nbsp;&nbsp;accipiens enim a Deo Patre honorem et gloriam voce delapsa ad eum huiuscemodi a magnifica gloria hic est Filius meus dilectus in quo mihi conplacui<BR><FONT size=2>18</FONT>&nbsp;&nbsp;et hanc vocem nos audivimus de caelo adlatam cum essemus cum ipso in monte sancto<BR><FONT size=2>19</FONT>&nbsp;&nbsp;et habemus firmiorem propheticum sermonem cui bene facitis adtendentes quasi lucernae lucenti in caliginoso loco donec dies inlucescat et lucifer oriatur in cordibus vestris<BR><FONT size=2>20</FONT>&nbsp;&nbsp;hoc primum intellegentes quod omnis prophetia scripturae propria interpretatione non fit<BR><FONT size=2>21</FONT>&nbsp;&nbsp;non enim voluntate humana adlata est aliquando prophetia sed Spiritu Sancto inspirati locuti sunt sancti Dei homines 
<P><HR>
<P><A NAME="2"></A><B>CAPUT 2</B><P><FONT size=2>1</FONT>&nbsp;&nbsp;fuerunt vero et pseudoprophetae in populo sicut et in vobis erunt magistri mendaces qui introducent sectas perditionis et eum qui emit eos Dominum negant superducentes sibi celerem perditionem<BR><FONT size=2>2</FONT>&nbsp;&nbsp;et multi sequentur eorum luxurias per quos via veritatis blasphemabitur<BR><FONT size=2>3</FONT>&nbsp;&nbsp;et in avaritia fictis verbis de vobis negotiabuntur quibus iudicium iam olim non cessat et perditio eorum non dormitat<BR><FONT size=2>4</FONT>&nbsp;&nbsp;si enim Deus angelis peccantibus non pepercit sed rudentibus inferni detractos in tartarum tradidit in iudicium cruciatos reservari<BR><FONT size=2>5</FONT>&nbsp;&nbsp;et originali mundo non pepercit sed octavum Noe iustitiae praeconem custodivit diluvium mundo impiorum inducens<BR><FONT size=2>6</FONT>&nbsp;&nbsp;et civitates Sodomorum et Gomorraeorum in cinerem redigens eversione damnavit exemplum eorum qui impie acturi sunt ponens<BR><FONT size=2>7</FONT>&nbsp;&nbsp;et iustum Loth oppressum a nefandorum iniuria conversatione eruit<BR><FONT size=2>8</FONT>&nbsp;&nbsp;aspectu enim et auditu iustus erat habitans apud eos qui diem de die animam iustam iniquis operibus cruciabant<BR><FONT size=2>9</FONT>&nbsp;&nbsp;novit Dominus pios de temptatione eripere iniquos vero in diem iudicii cruciandos reservare<BR><FONT size=2>10</FONT>&nbsp;&nbsp;magis autem eos qui post carnem in concupiscentia inmunditiae ambulant dominationemque contemnunt audaces sibi placentes sectas non metuunt blasphemantes<BR><FONT size=2>11</FONT>&nbsp;&nbsp;ubi angeli fortitudine et virtute cum sint maiores non portant adversum se execrabile iudicium<BR><FONT size=2>12</FONT>&nbsp;&nbsp;hii vero velut inrationabilia pecora naturaliter in captionem et in perniciem in his quae ignorant blasphemantes in corruptione sua et peribunt<BR><FONT size=2>13</FONT>&nbsp;&nbsp;percipientes mercedem iniustitiae voluptatem existimantes diei delicias coinquinationes et maculae deliciis affluentes in conviviis suis luxuriantes vobiscum<BR><FONT size=2>14</FONT>&nbsp;&nbsp;oculos habentes plenos adulterio et incessabiles delicti pellicentes animas instabiles cor exercitatum avaritiae habentes maledictionis filii<BR><FONT size=2>15</FONT>&nbsp;&nbsp;derelinquentes rectam viam erraverunt secuti viam Balaam ex Bosor qui mercedem iniquitatis amavit<BR><FONT size=2>16</FONT>&nbsp;&nbsp;correptionem vero habuit suae vesaniae subiugale mutum in hominis voce loquens prohibuit prophetae insipientiam<BR><FONT size=2>17</FONT>&nbsp;&nbsp;hii sunt fontes sine aqua et nebulae turbinibus exagitatae quibus caligo tenebrarum reservatur<BR><FONT size=2>18</FONT>&nbsp;&nbsp;superba enim vanitatis loquentes pellicent in desideriis carnis luxuriae eos qui paululum effugiunt qui in errore conversantur<BR><FONT size=2>19</FONT>&nbsp;&nbsp;libertatem illis promittentes cum ipsi servi sint corruptionis a quo enim quis superatus est huius et servus est<BR><FONT size=2>20</FONT>&nbsp;&nbsp;si enim refugientes coinquinationes mundi in cognitione Domini nostri et salvatoris Iesu Christi his rursus inpliciti superantur facta sunt eis posteriora deteriora prioribus<BR><FONT size=2>21</FONT>&nbsp;&nbsp;melius enim erat illis non cognoscere viam iustitiae quam post agnitionem retrorsum converti ab eo quod illis traditum est sancto mandato<BR><FONT size=2>22</FONT>&nbsp;&nbsp;contigit enim eis illud veri proverbii canis reversus ad suum vomitum et sus lota in volutabro luti 
<P><HR>
<P><A NAME="3"></A><B>CAPUT 3</B><P><FONT size=2>1</FONT>&nbsp;&nbsp;hanc ecce vobis carissimi secundam scribo epistulam in quibus excito vestram in commonitione sinceram mentem<BR><FONT size=2>2</FONT>&nbsp;&nbsp;ut memores sitis eorum quae praedixi verborum a sanctis prophetis et apostolorum vestrorum praeceptorum Domini et salvatoris<BR><FONT size=2>3</FONT>&nbsp;&nbsp;hoc primum scientes quod venient in novissimis diebus in deceptione inlusores iuxta proprias concupiscentias ambulantes<BR><FONT size=2>4</FONT>&nbsp;&nbsp;dicentes ubi est promissio aut adventus eius ex quo enim patres dormierunt omnia sic perseverant ab initio creaturae<BR><FONT size=2>5</FONT>&nbsp;&nbsp;latet enim eos hoc volentes quod caeli erant prius et terra de aqua et per aquam consistens Dei verbo<BR><FONT size=2>6</FONT>&nbsp;&nbsp;per quae ille tunc mundus aqua inundatus periit<BR><FONT size=2>7</FONT>&nbsp;&nbsp;caeli autem qui nunc sunt et terra eodem verbo repositi sunt igni servati in diem iudicii et perditionis impiorum hominum<BR><FONT size=2>8</FONT>&nbsp;&nbsp;unum vero hoc non lateat vos carissimi quia unus dies apud Dominum sicut mille anni et mille anni sicut dies unus<BR><FONT size=2>9</FONT>&nbsp;&nbsp;non tardat Dominus promissi sed patienter agit propter vos nolens aliquos perire sed omnes ad paenitentiam reverti<BR><FONT size=2>10</FONT>&nbsp;&nbsp;adveniet autem dies Domini ut fur in qua caeli magno impetu transient elementa vero calore solventur<BR><FONT size=2>11</FONT>&nbsp;&nbsp;cum haec igitur omnia dissolvenda sint quales oportet esse vos in sanctis conversationibus et pietatibus<BR><FONT size=2>12</FONT>&nbsp;&nbsp;expectantes et properantes in adventum Dei diei per quam caeli ardentes solventur et elementa ignis ardore tabescent<BR><FONT size=2>13</FONT>&nbsp;&nbsp;novos vero caelos et novam terram et promissa ipsius expectamus in quibus iustitia habitat<BR><FONT size=2>14</FONT>&nbsp;&nbsp;propter quod carissimi haec expectantes satis agite inmaculati et inviolati ei inveniri in pace<BR><FONT size=2>15</FONT>&nbsp;&nbsp;et Domini nostri longanimitatem salutem arbitramini sicut et carissimus frater noster Paulus secundum datam sibi sapientiam scripsit vobis<BR><FONT size=2>16</FONT>&nbsp;&nbsp;sicut et in omnibus epistulis loquens in eis de his in quibus sunt quaedam difficilia intellectu quae indocti et instabiles depravant sicut et ceteras scripturas ad suam ipsorum perditionem<BR><FONT size=2>17</FONT>&nbsp;&nbsp;vos igitur fratres praescientes custodite ne insipientium errore transducti excidatis a propria firmitate<BR><FONT size=2>18</FONT>&nbsp;&nbsp;crescite vero in gratia et in cognitione Domini nostri et salvatoris Iesu Christi ipsi gloria et nunc et in die aeternitatis amen 

<P>
<HR><HR>
<TABLE BORDER=0 CELLSPACING=15 CELLPADDING=0 ALIGN=CENTER>
<TR>
	<TD><A HREF="http://www.thelatinlibrary.com/bible.html">The Bible</A>
	<TD><A HREF="http://www.thelatinlibrary.com/index">The Latin Library</A>
	<TD><A HREF="http://www.thelatinlibrary.com/classics">The Classics Page</A>
</TABLE>
</BODY></HTML>
