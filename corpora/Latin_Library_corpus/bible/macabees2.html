<HTML><HEAD><TITLE>Vulgate: Second Book of Macabees</TITLE></HEAD><BODY BACKGROUND="/white.jpg" BGCOLOR="#FFFFFF">
<BASEFONT SIZE=4>
<BR>
<FONT COLOR="#7A0704" SIZE="5"><CENTER>LIBER II MACHABAEORUM</CENTER></FONT></font>
<P><HR><CENTER>
	<FONT SIZE="3"><A HREF=#1>1</A>	<A HREF=#2>2</A>	<A HREF=#3>3</A>	<A HREF=#4>4</A>	<A HREF=#5>5</A>	<A HREF=#6>6</A>	<A HREF=#7>7</A>	<A HREF=#8>8</A>	<A HREF=#9>9</A>	<A HREF=#10>10</A>	<A HREF=#11>11</A>	<A HREF=#12>12</A>	<A HREF=#13>13</A>	<A HREF=#14>14</A>	<A HREF=#15>15</A>	</FONT></CENTER><HR>
<FONT SIZE="4">
<P><A NAME="1"></A><B>CAPUT 1</B><P><FONT size=2>1</FONT>&nbsp;&nbsp;fratribus qui sunt per Aegyptum Iudaeis salutem dicunt fratres qui sunt in Hierosolymis Iudaei et qui in regione Iudaeae et pacem bonam <BR><FONT size=2>2</FONT>&nbsp;&nbsp;benefaciat vobis Deus et meminerit testamenti sui quod est ad Abraham et Isaac et Iacob servorum suorum fidelium <BR><FONT size=2>3</FONT>&nbsp;&nbsp;et det vobis cor omnibus ut colatis eum et faciatis eius voluntatem corde magno et animo volente <BR><FONT size=2>4</FONT>&nbsp;&nbsp;adaperiat cor vestrum in lege sua et in praeceptis eius et faciat pacem <BR><FONT size=2>5</FONT>&nbsp;&nbsp;exaudiat orationes vestras et reconcilietur vobis nec vos deserat in tempore malo <BR><FONT size=2>6</FONT>&nbsp;&nbsp;et nunc hic sumus orantes pro vobis <BR><FONT size=2>7</FONT>&nbsp;&nbsp;regnante Demetrio anno centesimo sexagesimo nono nos Iudaei scripsimus vobis in tribulatione et impetu qui supervenit nobis in istis annis ex quo recessit Iason a sancta terra et a regno <BR><FONT size=2>8</FONT>&nbsp;&nbsp;portam succenderunt et effuderunt sanguinem innocentem et oravimus ad Dominum et exauditi sumus et obtulimus sacrificium et similaginem et accendimus lucernas et proposuimus panes <BR><FONT size=2>9</FONT>&nbsp;&nbsp;et nunc frequentate dies scenophegiae mensis casleu <BR><FONT size=2>10</FONT>&nbsp;&nbsp;anno centesimo octogesimo octavo populus qui est Hierosolymis et in Iudaea senatusque et Iudas Aristobolo magistro Ptolomei regis qui est de genere christorum sacerdotum et his qui in Aegypto sunt Iudaeis salutem et sanitatem <BR><FONT size=2>11</FONT>&nbsp;&nbsp;de magnis periculis a Deo liberati magnifice gratias ipsi utpote qui adversus talem regem dimicavimus <BR><FONT size=2>12</FONT>&nbsp;&nbsp;ipse enim ebullire fecit de Perside eos qui pugnaverunt contra nos <BR><FONT size=2>13</FONT>&nbsp;&nbsp;nam cum in Perside esset dux ipse et cum ipso inmensus exercitus cecidit in templo Naneae consilio deceptus sacerdotis Naneae <BR><FONT size=2>14</FONT>&nbsp;&nbsp;ut enim cum ea habitaturus venit ad locum Antiochus et amici eius et ut acciperet pecunias multas dotis nomine <BR><FONT size=2>15</FONT>&nbsp;&nbsp;cumque proposuissent eas sacerdotes Naneae et ipse cum paucis ingressus esset intra ambitum fani clauserunt templum <BR><FONT size=2>16</FONT>&nbsp;&nbsp;cum intrasset Antiochus apertoque occulto aditu templi mittentes lapides percusserunt ducem et qui cum eo erant et diviserunt membratim et capitibus amputatis foras proiecerunt <BR><FONT size=2>17</FONT>&nbsp;&nbsp;per omnia benedictus Deus qui tradidit impios <BR><FONT size=2>18</FONT>&nbsp;&nbsp;facturi igitur quinta et vicesima mensis casleu purificationem templi necessarium duximus significare vobis ut vos quoque agatis diem scenophegiae et diem ignis qui datus est quando Neemias aedificato templo et altari obtulit sacrificia <BR><FONT size=2>19</FONT>&nbsp;&nbsp;nam cum in Persidem ducerentur patres nostri sacerdotes qui tunc Dei cultores erant acceptum ignem de altario occulte absconderunt in valle ubi erat puteus altus siccus et in eo contutati sunt eum ita ut omnibus ignotus esset locus <BR><FONT size=2>20</FONT>&nbsp;&nbsp;cum praeterissent autem multi anni et placuit Deo ut mitteretur Neemias a rege Persidis nepotes sacerdotum illorum qui absconderant misit ad requirendum ignem et sicut narraverunt nobis non invenerunt ignem sed aquam crassam <BR><FONT size=2>21</FONT>&nbsp;&nbsp;et iussit eos haurire et adferre sibi et sacrificia quae inposita erant iussit sacerdos Neemias aspargi aqua ipsa et ligna et quae erant superposita <BR><FONT size=2>22</FONT>&nbsp;&nbsp;utque hoc factum est et tempus adfuit quo sol refulsit qui prius erat in nubilo accensus est ignis magnus ita ut omnes mirarentur <BR><FONT size=2>23</FONT>&nbsp;&nbsp;orationem autem faciebant omnes sacerdotes dum consummaretur sacrificium Ionatha inchoante ceteris autem respondentibus <BR><FONT size=2>24</FONT>&nbsp;&nbsp;et Neemiae erat oratio hunc habens modum Domine Deus omnium creator terribilis et fortis iustus et misericors qui solus es rex bonus <BR><FONT size=2>25</FONT>&nbsp;&nbsp;solus praestans solus iustus et omnipotens et aeternus qui liberas Israhel de omni malo qui fecisti patres electos et sanctificasti eos <BR><FONT size=2>26</FONT>&nbsp;&nbsp;accipe sacrificium pro universo populo tuo Israhel et custodi partem tuam et sanctifica <BR><FONT size=2>27</FONT>&nbsp;&nbsp;congrega dispersionem nostram libera eos qui serviunt gentibus contemptos et abominatos respice ut sciant gentes quod tu es Deus noster <BR><FONT size=2>28</FONT>&nbsp;&nbsp;adflige opprimentes et contumeliam facientes in superbia <BR><FONT size=2>29</FONT>&nbsp;&nbsp;constitue populum tuum in loco sancto tuo sicut dixit Moses <BR><FONT size=2>30</FONT>&nbsp;&nbsp;sacerdotes autem psallebant hymnos usquequo consumptum esset sacrificium <BR><FONT size=2>31</FONT>&nbsp;&nbsp;cum autem consummatum fuisset sacrificium ex residua aqua Neemias iussit lapides maiores perfundi <BR><FONT size=2>32</FONT>&nbsp;&nbsp;quod ut factum est flamma ex eis accensa est sed ex lumine quod refulsit ab altari consumpta est <BR><FONT size=2>33</FONT>&nbsp;&nbsp;ut vero manifestata essent haec renuntiatum est regi Persarum quod in loco in quo ignem absconderant hii qui translati erant sacerdotes aqua apparuit de qua Neemias et qui cum eo erant purificaverunt sacrificia <BR><FONT size=2>34</FONT>&nbsp;&nbsp;considerans autem rex et rem diligenter examinans fecit ei templum <BR><FONT size=2>35</FONT>&nbsp;&nbsp;et si quibus donaverat rex multa bona accipiebat ex hoc et tribuebat <BR><FONT size=2>36</FONT>&nbsp;&nbsp;appellavit autem Neemias hoc Nepthar quod interpretatur purificatio vocatur autem apud plures Nephi 
<P><HR>
<P><A NAME="2"></A><B>CAPUT 2</B><P><FONT size=2>1</FONT>&nbsp;&nbsp;invenitur autem in descriptionibus Hieremiae prophetae quod iussit accipere ignem eos qui transmigrabantur ut significatum est et ut mandavit transmigratis <BR><FONT size=2>2</FONT>&nbsp;&nbsp;et dedit illis legem ne obliviscerentur praecepta Domini et ut non exerrarent mentibus videntes simulacra aurea et argentea et ornamenta eorum <BR><FONT size=2>3</FONT>&nbsp;&nbsp;et alia huiuscemodi dicens hortabatur ne legem amoverent a corde suo <BR><FONT size=2>4</FONT>&nbsp;&nbsp;erat autem in ipsa scriptura quomodo tabernaculum et arcam iussit propheta divino responso ad se facto comitari secum usquequo exiit in montem in quo Moses ascendit et vidit Dei hereditatem <BR><FONT size=2>5</FONT>&nbsp;&nbsp;et veniens ibi Hieremias invenit locum speluncae et tabernaculum et arcam et altare incensi intulit illuc et ostium obstruxit <BR><FONT size=2>6</FONT>&nbsp;&nbsp;et accesserunt quidam simul qui sequebantur ut notarent sibi locum et non potuerunt invenire <BR><FONT size=2>7</FONT>&nbsp;&nbsp;ut autem cognovit Hieremias culpans illos dixit quod ignotus erit locus donec congreget Deus congregationem populi et propitius fiat <BR><FONT size=2>8</FONT>&nbsp;&nbsp;et tunc Dominus ostendet haec et apparebit maiestas Domini et nubes erit sicut et Mosi manifestabatur et sicut cum Salomon petiit ut locus sanctificaretur magno Deo manifestabat haec <BR><FONT size=2>9</FONT>&nbsp;&nbsp;et ut sapientiam habens obtulit sacrificium dedicationis et consummationis templi <BR><FONT size=2>10</FONT>&nbsp;&nbsp;sicut et Moses orabat ad Dominum et descendit ignis de caelo et consumpsit holocaustum <BR><FONT size=2>11</FONT>&nbsp;&nbsp;et dixit Moses eo quod non sit mundatum quod erat pro peccato et consumptum est <BR><FONT size=2>12</FONT>&nbsp;&nbsp;similiter et Salomon octo diebus celebravit dedicationem <BR><FONT size=2>13</FONT>&nbsp;&nbsp;inferebantur autem in descriptionibus et commentariis Neemiae haec eadem et ut construens bibliothecam congregavit de regibus libros et prophetarum et David et epistulas regum et de donariis <BR><FONT size=2>14</FONT>&nbsp;&nbsp;similiter autem et Iudas ea quae didicerat per bellum quod nobis acciderat congregavit omnia et sunt apud nos <BR><FONT size=2>15</FONT>&nbsp;&nbsp;si ergo desiderastis haec mittite qui perferant vobis <BR><FONT size=2>16</FONT>&nbsp;&nbsp;acturi itaque purificationem scripsimus vobis bene igitur facietis si egeritis hos dies <BR><FONT size=2>17</FONT>&nbsp;&nbsp;Deus autem qui liberavit populum suum et reddidit hereditatem omnibus et regnum et sacerdotium et sanctificationem <BR><FONT size=2>18</FONT>&nbsp;&nbsp;sicut promisit in lege speramus quod cito nostri miserebitur et congregabit de sub caelo in locum sanctum <BR><FONT size=2>19</FONT>&nbsp;&nbsp;eripuit enim nos de magnis periculis et locum purgavit <BR><FONT size=2>20</FONT>&nbsp;&nbsp;de Iuda vero Macchabeo et fratribus eius et de templi magni purificatione et de arae dedicatione <BR><FONT size=2>21</FONT>&nbsp;&nbsp;sed et de proeliis quae pertinent ad Antiochum Nobilem et filium eius Eupatorem <BR><FONT size=2>22</FONT>&nbsp;&nbsp;et de inluminationibus quae de caelo factae sunt ad eos qui pro Iudaeis fortiter fecerunt ita ut universam regionem cum pauci essent vindicarent et barbaram multitudinem fugarent <BR><FONT size=2>23</FONT>&nbsp;&nbsp;et famosissimum in toto orbe templum recuperarent et civitatem liberarent ut leges quae abolendae erant restituerentur Domino cum omni tranquillitate propitio facto illis <BR><FONT size=2>24</FONT>&nbsp;&nbsp;itemque ab Iasone Cyreneo quinque libris conprehensa temptavimus nos uno volumine breviare <BR><FONT size=2>25</FONT>&nbsp;&nbsp;considerantes enim multitudinem librorum et difficultatem volentibus adgredi narrationes historiarum propter multitudinem rerum <BR><FONT size=2>26</FONT>&nbsp;&nbsp;curavimus volentibus quidem legere ut esset animi oblectatio studiosis vero ut facile possint memoriae commendare omnibus autem legentibus utilitas conferatur <BR><FONT size=2>27</FONT>&nbsp;&nbsp;et nobis quidem ipsis qui opus hoc breviandi causa suscepimus non facilem laborem immo vero negotium plenum vigiliarum et sudoris adsumpsimus <BR><FONT size=2>28</FONT>&nbsp;&nbsp;sicut hii qui praeparant convivium et quaerunt aliorum voluntati parere propter multorum gratiam libenter laborem sustinemus <BR><FONT size=2>29</FONT>&nbsp;&nbsp;veritatem quidem de singulis auctori concedentes ipsi autem secundum datam formam brevitati studentes <BR><FONT size=2>30</FONT>&nbsp;&nbsp;sicut enim novae domus architecto de universa structura curandum est ei vero qui pingere conatur quae apta sunt ad ornatum exquirenda sunt ita aestimandum est et in nobis <BR><FONT size=2>31</FONT>&nbsp;&nbsp;etenim intellectum colligere et ordinare sermonem et curiosius partes singulas quasque disquaerere historiae congruit auctori <BR><FONT size=2>32</FONT>&nbsp;&nbsp;brevitatem vero dictionis sectari et exsecutiones rerum vitare brevitati concedendum est <BR><FONT size=2>33</FONT>&nbsp;&nbsp;hinc igitur narrationem incipiemus de praefatione tantum dixisse sufficiat stultum etenim est ante historiam effluere in ipsa autem historia succingi 
<P><HR>
<P><A NAME="3"></A><B>CAPUT 3</B><P><FONT size=2>1</FONT>&nbsp;&nbsp;igitur cum sancta civitas habitaretur in omni pace leges etiam adhuc optime custodirentur propter Oniae pontificis pietatem et animos odio habentes mala <BR><FONT size=2>2</FONT>&nbsp;&nbsp;fiebat ut ipsi reges et principes locum summo honore dignum ducerent et templum maximis muneribus inlustrarent <BR><FONT size=2>3</FONT>&nbsp;&nbsp;ita ut Seleucus Asiae rex de reditibus suis praestaret omnes sumptus ad ministerium sacrificiorum pertinentes <BR><FONT size=2>4</FONT>&nbsp;&nbsp;Simon autem de tribu Beniamin praepositus templi constitutus contendebat obsistente sibi principe sacerdotum iniquum aliquid in civitate moliri <BR><FONT size=2>5</FONT>&nbsp;&nbsp;sed cum vincere Onian non posset venit ad Apollonium Tharseae filium qui illo tempore erat dux Coelesyriae et Foenicis <BR><FONT size=2>6</FONT>&nbsp;&nbsp;et nuntiavit ei pecuniis innumerabilibus plenum esse aerarium Hierosolymis et communes copias inmensas esse quae non pertinent ad rationem sacrificiorum esse autem possibile sub potestate regis cadere universa <BR><FONT size=2>7</FONT>&nbsp;&nbsp;cumque rettulisset Apollonius ad regem de pecuniis quae delatae erant ille accitum Heliodorum qui erat super negotia eius misit cum mandatis ut praedictam pecuniam transportaret <BR><FONT size=2>8</FONT>&nbsp;&nbsp;statimque Heliodorus iter adgressus specie quidem quasi per Coelesyriam et Foenicen civitates esset peragraturus re autem vera regis propositum perfecturus <BR><FONT size=2>9</FONT>&nbsp;&nbsp;sed cum venisset Hierosolymam et benigne a summo sacerdote in civitate esset exceptus narravit de dato indicio pecuniarum et cuius rei gratia adesset apparuit interrogabat autem si vere haec ita essent <BR><FONT size=2>10</FONT>&nbsp;&nbsp;tunc summus sacerdos ostendit deposita esse haec et victualia viduarum ac pupillorum <BR><FONT size=2>11</FONT>&nbsp;&nbsp;quaedam vero esse Hircani Tobiae viri valde eminentis in his quae detulerat impius Simon universa autem argenti talenta quadringenta esse et auri ducenta <BR><FONT size=2>12</FONT>&nbsp;&nbsp;decipi vero eos qui credidissent loco et templo quod per universum mundum honoratur pro sui veneratione et sanctitate inpossibile omnino esse <BR><FONT size=2>13</FONT>&nbsp;&nbsp;at ille pro his quae habebat in mandatis a rege dicebat omni genere regiae deferenda <BR><FONT size=2>14</FONT>&nbsp;&nbsp;constituta autem die intrabat de his Heliodorus ordinaturus non modica vero per universam civitatem erat trepidatio <BR><FONT size=2>15</FONT>&nbsp;&nbsp;sacerdotes autem ante altare cum sacerdotalibus stolis iactaverunt se et invocabant de caelo eum qui de depositis legem posuit ut his qui deposuerant ea salva custodiret <BR><FONT size=2>16</FONT>&nbsp;&nbsp;iam vero qui videret summi sacerdotis vultum mente vulnerabatur facies enim et color inmutatus declarabat internum animi dolorem <BR><FONT size=2>17</FONT>&nbsp;&nbsp;circumfusa enim erat viro maestitia quaedam et horror corporis per quae manifestus aspicientibus dolor cordis eius efficiebatur <BR><FONT size=2>18</FONT>&nbsp;&nbsp;alii etiam congregati de domibus confluebant publica supplicatione obsecrantes pro eo quod in contemptum locus esset venturus <BR><FONT size=2>19</FONT>&nbsp;&nbsp;accinctaeque mulieres ciliciis pectus per plateas confluebant sed et virgines quae conclusae erant procurrebant ad Onian aliae autem ad muros quaedam vero per fenestras aspiciebant <BR><FONT size=2>20</FONT>&nbsp;&nbsp;universae autem protendentes manus in caelum deprecabantur <BR><FONT size=2>21</FONT>&nbsp;&nbsp;erat enim misera commixtae multitudinis et magni sacerdotis in agone constituti expectatio <BR><FONT size=2>22</FONT>&nbsp;&nbsp;et hii quidem invocabant omnipotentem Deum ut credita sibi his qui crediderant cum omni integritate conservarentur <BR><FONT size=2>23</FONT>&nbsp;&nbsp;Heliodorus autem quod decreverat perficiebat eodem loco ipse cum satellitibus circa aerarium praesens <BR><FONT size=2>24</FONT>&nbsp;&nbsp;sed spiritus Omnipotentis magnam fecit suae ostensionis evidentiam ita ut omnes qui ausi fuerant parere ei ruentes Dei virtute in dissolutionem et formidinem converterentur <BR><FONT size=2>25</FONT>&nbsp;&nbsp;apparuit enim illis quidam equus terribilem habens sessorem optimis operimentis adornatus isque cum impetu Heliodoro priores calces elisit qui autem ei sedebat videbatur arma habere aurea <BR><FONT size=2>26</FONT>&nbsp;&nbsp;alii etiam apparuerunt duo iuvenes virtute decori optimi gloria speciosique amictu qui circumsteterunt eum et ex utraque parte flagellabant sine intermissione multis plagis verberantes <BR><FONT size=2>27</FONT>&nbsp;&nbsp;subito autem Heliodorus concidit in terram eumque multa caligine circumfusum rapuerunt atque in sella gestatoria positum eiecerunt <BR><FONT size=2>28</FONT>&nbsp;&nbsp;et is qui cum multis cursoribus et satellitibus praedictum ingressus est aerarium portabatur nullo sibi auxilium ferente manifesta cognita Dei virtute <BR><FONT size=2>29</FONT>&nbsp;&nbsp;et ille quidem per divinam virtutem iacebat mutus <BR><FONT size=2>30</FONT>&nbsp;&nbsp;hii autem Dominum benedicebant quia magnificavit locum suum et templum quod paulo ante timore ac tumultu erat plenum apparente omnipotente Domino gaudio et laetitia impletum est <BR><FONT size=2>31</FONT>&nbsp;&nbsp;tunc vero ex amicis Heliodori quidam rogabant confestim Onian ut invocaret Altissimum et vitam donaret ei qui in supremo spiritu erat constitutus <BR><FONT size=2>32</FONT>&nbsp;&nbsp;considerans autem summus sacerdos ne forte rex suspicaretur malitiam aliquam ex Iudaeis circa Heliodorum consummatam obtulit pro salute viri hostiam salutarem <BR><FONT size=2>33</FONT>&nbsp;&nbsp;cumque summus sacerdos exoraret idem iuvenes eisdem vestibus amicti adstantes Heliodoro dixerunt Oniae sacerdoti gratias age nam propter eum tibi Dominus vitam donavit <BR><FONT size=2>34</FONT>&nbsp;&nbsp;tu autem ab eo flagellatus nuntia omnibus magnalia Dei et potestatem et his dictis non conparuerunt <BR><FONT size=2>35</FONT>&nbsp;&nbsp;Heliodorus autem hostia Deo oblata et votis magnis promisit ei qui vivere illi concessit et Oniae gratias agens recepto exercitu repedabat ad regem <BR><FONT size=2>36</FONT>&nbsp;&nbsp;testabatur autem omnibus ea quae sub oculis suis viderat opera magni Dei <BR><FONT size=2>37</FONT>&nbsp;&nbsp;cum autem rex interrogasset Heliodorum quis est aptus adhuc semel Hierosolymam mitti ait <BR><FONT size=2>38</FONT>&nbsp;&nbsp;si quem habes hostem aut regni tui insidiatorem mitte illuc et flagellatum eum recipies si tamen evaserit eo quod in loco vere sit Dei quaedam virtus <BR><FONT size=2>39</FONT>&nbsp;&nbsp;nam ipse qui habet in caelis habitationem visitator et adiutor est loci illius et venientes ad malefaciendum percutit ac perdit <BR><FONT size=2>40</FONT>&nbsp;&nbsp;igitur de Heliodoro et aerarii custodia ita se res habet 
<P><HR>
<P><A NAME="4"></A><B>CAPUT 4</B><P><FONT size=2>1</FONT>&nbsp;&nbsp;Simon autem praedictus pecuniarum et patriae delator male loquebatur de Onia tamquam ipse Heliodorum instigasset ad haec et ipse fuisset incentor malorum <BR><FONT size=2>2</FONT>&nbsp;&nbsp;provisoremque civitatis ac defensorem gentis suae et aemulatorem legis Dei audebat insidiatorem regni dicere <BR><FONT size=2>3</FONT>&nbsp;&nbsp;sed cum inimicitiae in tantum procederent ut etiam per quosdam Simonis necessarios homicidia fierent <BR><FONT size=2>4</FONT>&nbsp;&nbsp;considerans Onias periculum contentionis et Apollonium insanire utpote ducem Coelesyriae et Foenicis ad augendam malitiam Simonis ad regem se contulit <BR><FONT size=2>5</FONT>&nbsp;&nbsp;non ut civium accusator sed communem utilitatem apud semet ipsum universae multitudinis considerans <BR><FONT size=2>6</FONT>&nbsp;&nbsp;videbat enim sine regali providentia inpossibile esse pacem rebus dari nec Simonem posse cessare ab stultitia sua <BR><FONT size=2>7</FONT>&nbsp;&nbsp;sed post Seleuci vitae excessum cum suscepisset regnum Antiochus qui Nobilis appellabatur ambiebat Iason frater Oniae summum sacerdotium <BR><FONT size=2>8</FONT>&nbsp;&nbsp;adito rege promittens ei argenti talenta sexaginta et trecenta et ex reditibus aliis talenta octoginta <BR><FONT size=2>9</FONT>&nbsp;&nbsp;super haec promittebat et alia centum quinquaginta si potestati eius concederetur gymnasium et ephoebian sibi constituere et eos qui in Hierosolymis erant Antiochenos scribere <BR><FONT size=2>10</FONT>&nbsp;&nbsp;quod cum rex agnovisset et obtinuisset principatum statim ad gentilem ritum contribules suos transferre coepit <BR><FONT size=2>11</FONT>&nbsp;&nbsp;et amotis his quae humanitatis causa Iudaeis a regibus fuerant constituta per Iohannem patrem Eupolemi qui apud Romanos de amicitia et societate functus est legationem legitimam civium iura destituens prava instituta sancibat <BR><FONT size=2>12</FONT>&nbsp;&nbsp;etenim ausus est sub ipsa arce gymnasium constituere et optimos quosque ephoeborum in lupanaribus ponere <BR><FONT size=2>13</FONT>&nbsp;&nbsp;erat autem hoc non initium sed incrementum quoddam et profectus gentilis et alienigenae conversationis propter impii et non sacerdotis Iasonis nefarium et inauditum scelus <BR><FONT size=2>14</FONT>&nbsp;&nbsp;ita ut sacerdotes iam non circa altaris officia dediti essent sed contempto templo et sacrificiis neglectis festinarent participes fieri palestrae et praebitionis eius iniustae et in exercitiis disci <BR><FONT size=2>15</FONT>&nbsp;&nbsp;et patrios quidem honores nihil habentes graecas glorias optimas arbitrabantur <BR><FONT size=2>16</FONT>&nbsp;&nbsp;quarum gratia periculosa eos contentio habebat et eorum instituta aemulabantur ac per omnia his consimiles esse cupiebant quos hostes et peremptores habuerant <BR><FONT size=2>17</FONT>&nbsp;&nbsp;in leges enim divinas impie agere inpune non cedit sed haec sequens tempus declaravit <BR><FONT size=2>18</FONT>&nbsp;&nbsp;cum autem quinquennalis agon Tyro celebraretur et rex praesens esset <BR><FONT size=2>19</FONT>&nbsp;&nbsp;misit Iason facinorosus ab Hierosolymis viros peccatores portantes argenti didragmas trecentas in sacrificiis Herculis quas postulaverunt hii qui adportaverant ne in sacrificiis erogarentur quia non oporteret sed in alios sumptus eas deputari <BR><FONT size=2>20</FONT>&nbsp;&nbsp;sed haec oblata sunt quidem ab eo qui miserat in sacrificium Herculis propter praesentes autem datae sunt in fabricam navium triremis <BR><FONT size=2>21</FONT>&nbsp;&nbsp;misso autem in Aegypto Apollonio Mnesthei filio propter primatus Filometoris regis cum cognovisset Antiochus alienum se a negotiis regni effectum propriis utilitatibus consulens profectus inde venit Ioppen et inde Hierosolymam <BR><FONT size=2>22</FONT>&nbsp;&nbsp;et magnifice ab Iasone et civitate susceptus cum facularum luminibus et laudibus ingressus est et inde Foenicen exercitum convertit <BR><FONT size=2>23</FONT>&nbsp;&nbsp;et post triennii tempus misit Iason Menelaum supradicti Simonis fratrem portantem pecunias regi et de negotiis necessariis responsa perlaturum <BR><FONT size=2>24</FONT>&nbsp;&nbsp;at ille commendatus regi cum magnificasset faciem potestatis eius in semet ipsum retorsit summum sacerdotium superponens Iasonem talenta argenti trecenta <BR><FONT size=2>25</FONT>&nbsp;&nbsp;acceptisque a rege mandatis venit nihil quidem dignum habens sacerdotio animos vero crudelis tyranni et ferae beluae iram gerens <BR><FONT size=2>26</FONT>&nbsp;&nbsp;et Iason quidem qui proprium fratrem captivaverat ipse deceptus profugus in ammaniten expulsus est regionem <BR><FONT size=2>27</FONT>&nbsp;&nbsp;Menelaus autem principatum quidem obtinuit de pecuniis vero regi promissis nihil agebat cum exactionem faceret Sostratus qui arce erat praepositus <BR><FONT size=2>28</FONT>&nbsp;&nbsp;nam ad hunc exactio vectigalium pertinebat quam ob causam utrique ad regem vocati <BR><FONT size=2>29</FONT>&nbsp;&nbsp;Menelaus motus est sacerdotio succedente Lysimacho fratre suo Sostratus autem praelatus est Cypris <BR><FONT size=2>30</FONT>&nbsp;&nbsp;et cum haec agerentur contigit Tarsenses et Mallotas seditionem movere eo quod Antiochidi concubinae regis dono essent dati <BR><FONT size=2>31</FONT>&nbsp;&nbsp;festinanter itaque rex venit sedare illos relicto suffecto uno ex comitibus suis Andronico <BR><FONT size=2>32</FONT>&nbsp;&nbsp;ratus autem Menelaus accepisse se tempus oportunum aurea quaedam vasa templo furatus donavit Andronico et alia vendiderat Tyro et per vicinas civitates <BR><FONT size=2>33</FONT>&nbsp;&nbsp;quod cum certissime cognovisset Onias arguebat eum ipse in loco tuto se continens Antiochiae secus Dafnen <BR><FONT size=2>34</FONT>&nbsp;&nbsp;unde Menelaus accedens ad Andronicum rogabat ut Onian interficeret qui cum venisset ad Onian et datis dextris cum iureiurando quamvis esset ei suspectus suasisset asylo procedere statim eum peremit non veritus iustitiam <BR><FONT size=2>35</FONT>&nbsp;&nbsp;ob quam causam non solum Iudaei sed et aliae quoque nationes indignabantur et moleste ferebant de nece tanti viri iniusta <BR><FONT size=2>36</FONT>&nbsp;&nbsp;sed regressum regem de Ciliciae locis adierunt Iudaei apud Antiochiam simul et Graeci conquerentes de iniqua nece Oniae <BR><FONT size=2>37</FONT>&nbsp;&nbsp;contristatus itaque ad animam Antiochus et flexus ad misericordiam lacrimas fudit recordatus defuncti sobrietatem et modestiam <BR><FONT size=2>38</FONT>&nbsp;&nbsp;accensusque animis Andronicum purpura exutum circumduci per totam civitatem iubet et eodem loco quo in Onian impietatem commiserat sacrilegum vita privari Domino illi dignam poenam tribuente <BR><FONT size=2>39</FONT>&nbsp;&nbsp;multis autem sacrilegiis in templo a Lysimacho commissis Menelai consilio et divulgata fama congregata est multitudo adversus Lysimachum multo iam auro exportato <BR><FONT size=2>40</FONT>&nbsp;&nbsp;turbis autem insurgentibus et animis ira repletis Lysimachus armatis fere tribus milibus iniquis manibus uti coepit duce quodam Tyranno aetate pariter et dementia provecto <BR><FONT size=2>41</FONT>&nbsp;&nbsp;sed ut intellexerunt conatum Lysimachi alii lapides alii fustes validos arripere quidam vero cinerem in Lysimachum iacere <BR><FONT size=2>42</FONT>&nbsp;&nbsp;et multi quidem vulnerati quidam autem et prostrati omnes vero in fugam versi sunt ipsum etiam sacrilegum secus aerarium interfecerunt <BR><FONT size=2>43</FONT>&nbsp;&nbsp;de his ergo coepit iudicium adversus Menelaum agitari <BR><FONT size=2>44</FONT>&nbsp;&nbsp;et cum venisset rex Tyrum ad ipsum negotium detulerunt missi viri tres a senioribus <BR><FONT size=2>45</FONT>&nbsp;&nbsp;et cum superaretur Menelaus promisit Ptolomeo multas pecunias ad suadendum regi <BR><FONT size=2>46</FONT>&nbsp;&nbsp;itaque Ptolomeus in quodam atrio positum quasi refrigerandi gratia regem adiit et a sententia deduxit <BR><FONT size=2>47</FONT>&nbsp;&nbsp;et Menelaum quidem universae malitiae reum criminibus absolvit miseros autem qui etiam si apud Scytas causam dixissent innocentes iudicarentur morte damnavit <BR><FONT size=2>48</FONT>&nbsp;&nbsp;cito ergo iniustam poenam dederunt qui pro civitate et populo et sacris vasis causam prosecuti sunt <BR><FONT size=2>49</FONT>&nbsp;&nbsp;quam ob rem Tyri quoque indignati erga sepulturam eorum liberalissimi extiterunt <BR><FONT size=2>50</FONT>&nbsp;&nbsp;Menelaus autem propter eorum qui in potentia erant avaritiam permanebat in potestate crescens in malitia et ad insidias civium 
<P><HR>
<P><A NAME="5"></A><B>CAPUT 5</B><P><FONT size=2>1</FONT>&nbsp;&nbsp;eodem tempore Antiochus secundam profectionem paravit in Aegyptum <BR><FONT size=2>2</FONT>&nbsp;&nbsp;contigit autem per universam Hierosolymorum civitatem videri diebus quadraginta per aera equites discurrentes auratas stolas habentes et hastis quasi cohortes armatas <BR><FONT size=2>3</FONT>&nbsp;&nbsp;et cursus equorum per ordines digestos et congressiones fieri comminus et scutorum motus et galeatorum multitudinem gladiis destrictis et telorum iactus et aureorum armorum splendorem omnisque generis loricarum <BR><FONT size=2>4</FONT>&nbsp;&nbsp;quapropter omnes rogabant in bonum monstra converti <BR><FONT size=2>5</FONT>&nbsp;&nbsp;sed cum falsus rumor exisset tamquam vita excessisset Antiochus adsumptis Iason non minus mille viris repente adgressus est civitatem et civibus ad murum convolantibus ad ultimum adprehensa civitate Menelaus fugit in arcem <BR><FONT size=2>6</FONT>&nbsp;&nbsp;Iason vero non parcebat in caede civibus suis nec cogitabat prosperitatem adversus cognatos malum esse maximum arbitrans hostium et non civium se tropea capturum <BR><FONT size=2>7</FONT>&nbsp;&nbsp;et principatum quidem non obtinuit finem vero insidiarum suarum confusione cepit et profugus iterum abiit in Ammaniten <BR><FONT size=2>8</FONT>&nbsp;&nbsp;ad ultimum in exitum sui conclusus ab Areta Arabum tyrannum fugiens de civitate in civitatem omnibus odiosus ut refuga legum et execrabilis ut patriae et civium hostis in Aegyptum extrusus est <BR><FONT size=2>9</FONT>&nbsp;&nbsp;et qui multos de patria expulerat peregre periit Lacedemonas profectus quasi pro cognatione ibi refugium habiturus <BR><FONT size=2>10</FONT>&nbsp;&nbsp;et qui insepultos abiecerat multos ipse et inlamentatus et insepultus abicitur sepultura neque peregrina usus neque patrio sepulchro participans <BR><FONT size=2>11</FONT>&nbsp;&nbsp;his ita gestis suspicatus est rex societatem deserturos Iudaeos et ob hoc profectus ex Aegypto efferatis animis civitatem quidem armis cepit <BR><FONT size=2>12</FONT>&nbsp;&nbsp;iussit autem militibus interficere nec parcere occursantibus et per domos ascendentes trucidare <BR><FONT size=2>13</FONT>&nbsp;&nbsp;fiebant ergo caedes iuvenum ac seniorum mulierum et natorum exterminia virginumque et parvulorum neces <BR><FONT size=2>14</FONT>&nbsp;&nbsp;erant autem toto triduo octoginta milia interfecti quadraginta milia vincti <BR><FONT size=2>15</FONT>&nbsp;&nbsp;sed nec ista sufficiunt ausus est intrare templum universa terra sanctius Menelao ductore qui legum et patriae fuit proditor <BR><FONT size=2>16</FONT>&nbsp;&nbsp;et scelestis manibus sumens sancta vasa quae ab aliis regibus et civitatibus erant posita ad ornatum loci et gloriam contrectabat indigne et contaminabat <BR><FONT size=2>17</FONT>&nbsp;&nbsp;ita alienatus mente Antiochus non considerabat quod propter peccata habitantium civitatem modicum Dominus fuerat iratus propter quod et accidit circa locum despectio <BR><FONT size=2>18</FONT>&nbsp;&nbsp;alioquin nisi contigisset eos multis peccatis esse involutos sicut Heliodorus qui missus est a Seleuco rege ad expoliandum aerarium etiam hic statim adveniens flagellatus et repulsus utique fuisset ab audacia <BR><FONT size=2>19</FONT>&nbsp;&nbsp;verum non propter locum gentem sed propter gentem locum Dominus elegit <BR><FONT size=2>20</FONT>&nbsp;&nbsp;ideoque et ipse locus particeps factus est populi malorum postea autem fiet socius et bonorum et qui derelictus in ira Dei omnipotentis iterum in magni Domini reconciliatione cum summa gloria exaltabitur <BR><FONT size=2>21</FONT>&nbsp;&nbsp;igitur Antiochus mille et octingentis ablatis de templo talentis velociter Antiochiam regressus est existimans se prae superbia terram ad navigandum pelagus vero ad iter agendum deducturum propter mentis elationem <BR><FONT size=2>22</FONT>&nbsp;&nbsp;reliquit autem et praepositos ad adfligendam gentem Hierosolymis quidem Philippum genere Frigem moribus crudeliorem eo ipso a quo constitutus est <BR><FONT size=2>23</FONT>&nbsp;&nbsp;in Garizin autem Andronicum et Menelaum qui gravius quam ceteri inminebant civibus <BR><FONT size=2>24</FONT>&nbsp;&nbsp;cumque adpositus esset contra Iudaeos misit odiosum principem Apollonium cum exercitu viginti et duobus milibus praecipiens ei omnes perfectae aetatis interficere mulieres ac iuvenes vendere <BR><FONT size=2>25</FONT>&nbsp;&nbsp;qui cum venisset Hierosolymam pacem simulans quievit usque ad sanctum diem sabbati et tunc feriatis Iudaeis arma capere suis praecepit <BR><FONT size=2>26</FONT>&nbsp;&nbsp;omnesque qui ad spectaculum processerant trucidavit et civitatem cum armatis discurrens ingentem multitudinem peremit <BR><FONT size=2>27</FONT>&nbsp;&nbsp;Iudas autem Macchabeus qui decimus fuerat secesserat in desertum locum ibique inter feras vitam in montibus cum suis agebat et faeni cibo vescentes demorabantur ne participes essent coinquinationis 
<P><HR>
<P><A NAME="6"></A><B>CAPUT 6</B><P><FONT size=2>1</FONT>&nbsp;&nbsp;sed non post multum temporis misit rex senem quendam antiochenum qui conpelleret Iudaeos ut se transferrent a patriis et Dei legibus <BR><FONT size=2>2</FONT>&nbsp;&nbsp;contaminare etiam quod in Hierosolymis erat templum et cognominare Iovis Olympii et in Garizin prout erant hii qui locum inhabitabant Iovis Hospitalis <BR><FONT size=2>3</FONT>&nbsp;&nbsp;pessima autem universis et gravis malorum erat incursio <BR><FONT size=2>4</FONT>&nbsp;&nbsp;nam templum luxuria et comesationibus erat plenum et scortantium cum meretricibus sacratisque aedibus mulieres se ultro ingerebant intro ferentes ea quae non licebat <BR><FONT size=2>5</FONT>&nbsp;&nbsp;altare etiam plenum erat inlicitis quae legibus prohibebantur <BR><FONT size=2>6</FONT>&nbsp;&nbsp;neque autem sabbata custodiebantur neque dies sollemnes patrii servabantur nec simpliciter se quisquam Iudaeum esse confitebatur <BR><FONT size=2>7</FONT>&nbsp;&nbsp;ducebantur autem cum amara necessitate in die natalis regis ad sacrificia et cum Liberi sacra celebrarentur cogebantur hedera coronati Libero circumire <BR><FONT size=2>8</FONT>&nbsp;&nbsp;decretum autem exiit in proximas gentilium civitates suggerentibus Ptolomeis ut pari modo et ipsi adversus Iudaeos agerent ut sacrificarent <BR><FONT size=2>9</FONT>&nbsp;&nbsp;eos autem qui nollent transire ad instituta gentilium interficerent erat ergo videre miseriam <BR><FONT size=2>10</FONT>&nbsp;&nbsp;duae enim mulieres delatae sunt natos suos circumcidisse quas infantibus ad ubera suspensis cum publice per civitatem circumduxissent per muros praecipitaverunt <BR><FONT size=2>11</FONT>&nbsp;&nbsp;alii vero ad proximas coeuntes speluncas et latenter sabbati diem celebrantes cum indicati essent Philippo flammis succensi sunt eo quod verebantur propter religionem et observantiam manu sibimet auxilium ferre <BR><FONT size=2>12</FONT>&nbsp;&nbsp;obsecro autem eos qui hunc librum lecturi sunt ne abhorrescant propter adversos casus sed reputent ea quae acciderunt non ad interitum sed ad correptionem generis esse nostri <BR><FONT size=2>13</FONT>&nbsp;&nbsp;etenim multo tempore non sinere peccatoribus ex sententia agere sed statim ultiones adhibere magni beneficii est indicium <BR><FONT size=2>14</FONT>&nbsp;&nbsp;non enim sicut in aliis nationibus Dominus patienter expectat ut eas cum iudicii dies venerit in plenitudine peccatorum puniat <BR><FONT size=2>15</FONT>&nbsp;&nbsp;ita et in nobis statuit ut peccatis nostris in finem devolutis ita demum in nos vindicet <BR><FONT size=2>16</FONT>&nbsp;&nbsp;propter quod numquam quidem a nobis misericordiam suam amovet corripiens vero in adversis populum suum non derelinquit <BR><FONT size=2>17</FONT>&nbsp;&nbsp;sed haec nobis ad commonitionem legentium dicta sint paucis iam autem veniendum est ad narrationem <BR><FONT size=2>18</FONT>&nbsp;&nbsp;igitur Eleazarus de primoribus scribarum vir aetate provectus et vultu decorus aperto ore hians conpellebatur carnem porcinam manducare <BR><FONT size=2>19</FONT>&nbsp;&nbsp;at ille gloriosam mortem magis quam odibilem vitam amplectens voluntarie praeibat ad supplicium <BR><FONT size=2>20</FONT>&nbsp;&nbsp;intuens autem quemadmodum oportet accedere patienter sustinens destinavit non admittere inlicita propter vitae amorem <BR><FONT size=2>21</FONT>&nbsp;&nbsp;hii autem qui adstabant iniqua miseratione commoti propter antiquam viri amicitiam tollentes eum secreto rogabant adferri carnes quibus vesci ei licebat et simularetur manducasse sicut rex imperaverat de sacrificii carnibus <BR><FONT size=2>22</FONT>&nbsp;&nbsp;ut hoc facto a morte liberaretur et propter veterem amicitiam hanc in eo facerent humanitatem <BR><FONT size=2>23</FONT>&nbsp;&nbsp;at ille cogitationem cepit aetatis ac senectutis suae eminentiam dignam et ingenuitatem nobilitatis canitiem atque a puero optimae conversationis et secundum sanctae et a Deo conditae legis constituta respondit cito dicens praemitti se velle in infernum <BR><FONT size=2>24</FONT>&nbsp;&nbsp;non enim aetatem nostram dignum est inquit fingere ut multi adulescentium arbitrati Eleazarum nonaginta annorum transisse ad vitam alienigenarum <BR><FONT size=2>25</FONT>&nbsp;&nbsp;et ipsi propter meam simulationem et propter modicum corruptibilis vitae tempus decipiantur et per hoc maculam atque execrationem meae senectuti conquiram <BR><FONT size=2>26</FONT>&nbsp;&nbsp;nam et si in praesenti tempore suppliciis hominum eripiar sed manus Omnipotentis neque vivens neque defunctus effugiam <BR><FONT size=2>27</FONT>&nbsp;&nbsp;quam ob rem fortiter vitam excedendo senectute quidem dignus apparebo <BR><FONT size=2>28</FONT>&nbsp;&nbsp;adulescentibus autem exemplum forte relinquam si prompto animo ac fortiter pro gravissimis et sanctissimis legibus honesta morte perfungar his dictis confestim ad supplicium trahebatur <BR><FONT size=2>29</FONT>&nbsp;&nbsp;hii autem qui eum ducebant et paulo ante fuerant mitiores in iram versi sunt propter sermones ab eo dictos quos illi per arrogantiam prolatos arbitrabantur <BR><FONT size=2>30</FONT>&nbsp;&nbsp;sed cum plagis perimeretur ingemuit et dixit Domine qui habes sanctam scientiam manifeste scis tu quia cum a morte possim liberari duros corporis sustineo dolores secundum animam vero propter timorem tuum libenter haec patior <BR><FONT size=2>31</FONT>&nbsp;&nbsp;et iste quidem hoc modo vita decessit non solum iuvenibus sed et universae genti memoriam mortis suae ad exemplum virtutis et fortitudinis derelinquens 
<P><HR>
<P><A NAME="7"></A><B>CAPUT 7</B><P><FONT size=2>1</FONT>&nbsp;&nbsp;contigit autem et septem fratres cum matre adprehensos conpelli a rege contra fas ad carnes porcinas flagris et taureis cruciatos <BR><FONT size=2>2</FONT>&nbsp;&nbsp;unus autem ex illis qui erat primus sic ait quid quaeris et quid vis discere a nobis parati sumus mori magis quam patrias Dei leges praevaricari <BR><FONT size=2>3</FONT>&nbsp;&nbsp;iratus itaque rex iussit sartagines et ollas aeneas succendi quibus statim succensis <BR><FONT size=2>4</FONT>&nbsp;&nbsp;iussit ei qui prior fuerat locutus amputari linguam et cute capitis abstracta summas quoque manus ei et pedes praecidi ceteris eius fratribus et matre inspicientibus <BR><FONT size=2>5</FONT>&nbsp;&nbsp;et cum iam per omnia inutilis factus esset iussit ignem admoveri et adhuc spirantem torreri in sartaginem in qua cum diu cruciaretur ceteri una cum matre invicem se hortabantur mori fortiter <BR><FONT size=2>6</FONT>&nbsp;&nbsp;dicentes Dominus Deus aspiciat veritatem et consolabitur in nobis quemadmodum protestationem cantici declaravit Moses et in servis suis consolabitur <BR><FONT size=2>7</FONT>&nbsp;&nbsp;mortuo itaque primo illo hoc modo sequentem deducebant ad inludendum et cute capitis eius cum capillis detracta interrogabant si manducaret priusquam toto corpore per membra singula puniretur <BR><FONT size=2>8</FONT>&nbsp;&nbsp;at ille respondens patria voce dixit non faciam propter quod et iste sequenti loco primi tormenta suscepit <BR><FONT size=2>9</FONT>&nbsp;&nbsp;et in ultimo spiritu constitutus ait tu quidem scelestissime in praesenti vita nos perdis sed rex mundi defunctos nos pro suis legibus in aeternae vitae resurrectione suscitabit <BR><FONT size=2>10</FONT>&nbsp;&nbsp;post hunc tertius inludebatur et linguam postulatus cito protulit et manus constanter extendit <BR><FONT size=2>11</FONT>&nbsp;&nbsp;et cum fiducia ait e caelo ista possideo sed propter Dei leges nunc haec ipsa despicio quoniam ab ipso me ea recepturum spero <BR><FONT size=2>12</FONT>&nbsp;&nbsp;ita ut rex et qui cum ipso erant mirarentur adulescentis animum quod tamquam nihili duceret cruciatus <BR><FONT size=2>13</FONT>&nbsp;&nbsp;et hoc ita defuncto quartum similiter vexabant torquentes <BR><FONT size=2>14</FONT>&nbsp;&nbsp;et cum iam esset ad mortem sic ait potius est ab hominibus morti datos spem expectare a Deo iterum ab ipso resuscitandos tibi enim resurrectio ad vitam non erit <BR><FONT size=2>15</FONT>&nbsp;&nbsp;et cum admovissent quintum vexabant eum at ille respiciens in eum <BR><FONT size=2>16</FONT>&nbsp;&nbsp;dixit potestatem inter homines habens cum sis corruptibilis facis quod vis noli autem putare genus nostrum a Deo esse derelictum <BR><FONT size=2>17</FONT>&nbsp;&nbsp;patienter sustine et videbis magna potestas ipsius qualiter te et semen tuum torquebit <BR><FONT size=2>18</FONT>&nbsp;&nbsp;post hunc ducebant et sextum et is mori incipiens sic ait noli frustra errare nos enim propter nosmet ipsos haec patimur peccantes in Deum nostrum et digna admiratione facta sunt in nobis <BR><FONT size=2>19</FONT>&nbsp;&nbsp;tu autem ne existimes tibi inpune futurum quod contra Deum pugnare temptaveris <BR><FONT size=2>20</FONT>&nbsp;&nbsp;supra modum autem mater mirabilis et bonorum memoria digna quae pereuntes septem filios sub unius diei tempore conspiciens bono animo ferebat propter spem quam in Deum habebat <BR><FONT size=2>21</FONT>&nbsp;&nbsp;singulos illorum hortabatur patria voce fortiter repleta sapientia et femineae cogitationi masculinum animum inserens <BR><FONT size=2>22</FONT>&nbsp;&nbsp;dixit ad eos nescio qualiter in utero meo apparuistis neque enim ego spiritum et animam donavi vobis et vitam et singulorum membra non ego ipsa conpegi <BR><FONT size=2>23</FONT>&nbsp;&nbsp;sed enim mundi creator qui formavit hominis nativitatem quique omnium invenit originem et spiritum vobis iterum cum misericordia reddet et vitam sicut nunc vosmet ipsos despicitis propter leges eius <BR><FONT size=2>24</FONT>&nbsp;&nbsp;Antiochus autem contemni se arbitratus simul et exprobrantis voce despecta cum adhuc adulescentior superesset non solum verbis hortabatur sed et iuramento adfirmabat divitem se et beatum facturum et translatum a patriis legibus amicum habiturum et res necessarias praebiturum <BR><FONT size=2>25</FONT>&nbsp;&nbsp;sed ad ista cum adulescens nequaquam inclinaretur vocavit rex matrem et suadebat ut adulescenti fieret in salutem <BR><FONT size=2>26</FONT>&nbsp;&nbsp;cum autem multis eam verbis esset hortatus promisit suasuram se filio suo <BR><FONT size=2>27</FONT>&nbsp;&nbsp;itaque inclinata ad illum inridens crudelem tyrannum ait patria voce fili mi miserere mei quae te in utero decem menses portavi et lac triennio dedi et alui et in aetatem istam perduxi <BR><FONT size=2>28</FONT>&nbsp;&nbsp;peto nate aspicias in caelum et terram et ad omnia quae in eis sunt et intellegas quia ex nihilo fecit illa Deus et hominum genus <BR><FONT size=2>29</FONT>&nbsp;&nbsp;ita fit ut non timeas carnificem istum sed dignus fratribus tuis effectus suscipe mortem ut in illa miseratione cum fratribus tuis te recipiam <BR><FONT size=2>30</FONT>&nbsp;&nbsp;cum haec illa adhuc diceret ait adulescens quem sustinetis non oboedio praecepto regis sed praecepto legis quae data est nobis per Mosen <BR><FONT size=2>31</FONT>&nbsp;&nbsp;tu vero qui inventor omnis malitiae factus es in Hebraeos non effugies manum Dei <BR><FONT size=2>32</FONT>&nbsp;&nbsp;nos enim pro peccatis nostris haec patimur <BR><FONT size=2>33</FONT>&nbsp;&nbsp;et si nobis propter increpationem et correptionem Dominus noster modicum iratus est sed iterum reconciliabitur servis suis <BR><FONT size=2>34</FONT>&nbsp;&nbsp;tu autem o sceleste et omnium hominum flagitiosissime noli frustra extolli vanis spebus in servos eius inflammatus <BR><FONT size=2>35</FONT>&nbsp;&nbsp;nondum enim omnipotentis Dei et omnia inspicientis iudicium effugisti <BR><FONT size=2>36</FONT>&nbsp;&nbsp;nam fratres mei modico nunc dolore sustentato sub testamento aeternae vitae effecti sunt tu vero iudicio Dei iustas superbiae poenas solves <BR><FONT size=2>37</FONT>&nbsp;&nbsp;ego autem sicut fratres mei animam et corpus meum trado pro patriis legibus invocans Deum maturius genti nostrae propitium fieri teque cum tormentis et verberibus confiteri quod ipse est Deus solus <BR><FONT size=2>38</FONT>&nbsp;&nbsp;in me vero et in fratribus meis desinet Omnipotentis ira quae super omne genus nostrum iuste superducta est <BR><FONT size=2>39</FONT>&nbsp;&nbsp;tunc rex accensus ira in hunc super omnes crudelius desaeviit indigne ferens derisum se <BR><FONT size=2>40</FONT>&nbsp;&nbsp;et hic itaque mundus obiit per omnia in Domino confidens <BR><FONT size=2>41</FONT>&nbsp;&nbsp;novissime autem et mater consummata est <BR><FONT size=2>42</FONT>&nbsp;&nbsp;igitur de sacrificiis et de nimiis crudelitatibus satis dictum 
<P><HR>
<P><A NAME="8"></A><B>CAPUT 8</B><P><FONT size=2>1</FONT>&nbsp;&nbsp;Iudas vero Macchabeus et qui cum illo erant introibant latenter in castella et convocantes cognatos et eos qui permanserant in iudaismo adsumentes eduxerunt ad sex milia viros <BR><FONT size=2>2</FONT>&nbsp;&nbsp;et invocabant Dominum ut respiceret in populum qui ab omnibus calcabatur misereretur templo quod contaminabatur ab impiis <BR><FONT size=2>3</FONT>&nbsp;&nbsp;misereretur etiam exterminio civitatis quae esset ilico conplananda et vocem sanguinis ad se clamantis audiret <BR><FONT size=2>4</FONT>&nbsp;&nbsp;memoraretur quoque iniquissimas mortes innocentium parvulorum et blasphemias nomini suo inlatas et indignaretur super his <BR><FONT size=2>5</FONT>&nbsp;&nbsp;at Macchabeus congregata multitudine intolerabilis gentibus efficiebatur ira enim Domini in misericordiam conversa est <BR><FONT size=2>6</FONT>&nbsp;&nbsp;et superveniens castellis et civitatibus inprovisus succendebat eas et oportuna loca occupans non paucas hostium strages dabat <BR><FONT size=2>7</FONT>&nbsp;&nbsp;maxime autem noctibus ad huiuscemodi excursus ferebatur et fama virtutis eius ubique diffundebatur <BR><FONT size=2>8</FONT>&nbsp;&nbsp;videns autem Philippus paulatim virum ad profectum venire ac frequentius res ei prospere cedere ad Ptolomeum ducem Coelesyriae et Foenicis scripsit ut auxilium ferret regis negotiis <BR><FONT size=2>9</FONT>&nbsp;&nbsp;at ille velociter misit Nicanorem Patrocli de primoribus amicum datis ei permixtis gentibus armatis non minus viginti milibus ut universum Iudaeorum genus deleret adiuncto ei Gorgia viro militari <BR><FONT size=2>10</FONT>&nbsp;&nbsp;constituit autem Nicanor regi ut tributum Romanis quod erat dandum duo milia talentum de captivitate Iudaeorum suppleret <BR><FONT size=2>11</FONT>&nbsp;&nbsp;statimque ad maritimas misit civitates convocans ad coemptionem iudaeorum mancipiorum promittens se nonaginta mancipia talento distracturum non respiciens ad vindictam quae eum ab Omnipotente esset consecutura <BR><FONT size=2>12</FONT>&nbsp;&nbsp;Iudas autem ubi conperit indicavit his qui secum erant Iudaeis Nicanoris adventum <BR><FONT size=2>13</FONT>&nbsp;&nbsp;ex quibus quidam formidantes et non credentes Dei iustitiae in fugam vertebantur <BR><FONT size=2>14</FONT>&nbsp;&nbsp;alii vero si quid eis supererat vendebant simulque Dominum deprecabantur ut eriperet eos ab impio Nicanore qui eos priusquam in comminus veniret vendiderat <BR><FONT size=2>15</FONT>&nbsp;&nbsp;si non propter eos propter testamentum quod erat ad patres eorum et propter invocationem sancti et magnifici nominis eius super ipsos <BR><FONT size=2>16</FONT>&nbsp;&nbsp;convocatis autem Macchabeus septem milibus qui cum ipso erant rogabat ne hostibus reconciliarentur neque metuerent inique venientium adversum se hostium multitudinem sed fortiter contenderent <BR><FONT size=2>17</FONT>&nbsp;&nbsp;ante oculos habentes contumeliam quae in locum sanctum ab his iniuste esset inlata itemque et ludibria habitae civitatis iniuriam adhuc etiam veterum instituta convulsa <BR><FONT size=2>18</FONT>&nbsp;&nbsp;nam illi quidem armis confidunt ait simul et audacia nos autem in omnipotente Domino qui potest venientes adversus nos et universum mundum uno nutu delere confidimus <BR><FONT size=2>19</FONT>&nbsp;&nbsp;admonuit autem eos et de auxiliis Dei quae facta sunt erga parentes et sub Sennacherim centum octoginta quinque milia ut perierunt <BR><FONT size=2>20</FONT>&nbsp;&nbsp;et de proelio quod eis adversus Galatas fuit in Babylonia ut omnes ubi ad rem ventum est Macedonibus sociis haesitantibus ipsi sex milia soli peremerunt centum viginti milia propter auxilium illis datum e caelo et beneficia pro his plurima consecuti sunt <BR><FONT size=2>21</FONT>&nbsp;&nbsp;his verbis constantes effecti sunt et pro legibus et patria mori parati <BR><FONT size=2>22</FONT>&nbsp;&nbsp;constituit itaque fratres suos duces utrique ordini Simonem et Iosepphum et Ionathan subiectis unicuique millenis et quingentenis <BR><FONT size=2>23</FONT>&nbsp;&nbsp;ad hoc etiam ab Ezra lecto illis sancto libro et dato signo adiutorio Dei in prima acie ipse dux commisit cum Nicanore <BR><FONT size=2>24</FONT>&nbsp;&nbsp;et facto sibi adiutore Omnipotente interfecerunt super novem milia hominum maiorem autem partem exercitus Nicanoris vulneribus debilem factam fugere conpulerunt <BR><FONT size=2>25</FONT>&nbsp;&nbsp;pecuniis vero eorum qui ad emptionem ipsorum venerant sublatis ipsos usquequaque persecuti sunt <BR><FONT size=2>26</FONT>&nbsp;&nbsp;sed reverterunt hora conclusi nam erat ante sabbatum quam ob causam non perseveraverunt insequentes <BR><FONT size=2>27</FONT>&nbsp;&nbsp;arma autem ipsorum et spolia congregantes sabbatum agebant benedicentes Dominum qui liberavit eos in isto die misericordiae initium stillans in eos <BR><FONT size=2>28</FONT>&nbsp;&nbsp;post sabbatum vero debilibus et orfanis et viduis diviserunt spolia et residua ipsi cum suis habuere <BR><FONT size=2>29</FONT>&nbsp;&nbsp;his ita gestis et communiter ab omnibus facta obsecratione misericordem Dominum postulabant ut in finem servis suis reconciliaretur <BR><FONT size=2>30</FONT>&nbsp;&nbsp;et ex his qui cum Timotheo et Bacchide erant contra se contendentes super viginti milia interfecerunt et munitiones excelsas obtinuerunt et plures praedas diviserunt aequam portionem debilibus pupillis et viduis sed et senioribus facientes <BR><FONT size=2>31</FONT>&nbsp;&nbsp;et cum arma eorum collegissent diligenter omnia conposuerunt in locis oportunis residua vero spolia Hierosolymam detulerunt <BR><FONT size=2>32</FONT>&nbsp;&nbsp;et phylarchen qui cum Timotheo erat interfecerunt virum scelestum qui in multis Iudaeos adflixerat <BR><FONT size=2>33</FONT>&nbsp;&nbsp;et cum epicinia agerent in Hierosolymis eos qui sacras ianuas incenderant id est Callistenen cum in quodam domicilio refugisset incenderunt digna ei mercede pro impietatibus suis reddita <BR><FONT size=2>34</FONT>&nbsp;&nbsp;facinorosissimus autem Nicanor qui mille negotiantes ad Iudaeorum venditionem adduxerat <BR><FONT size=2>35</FONT>&nbsp;&nbsp;humiliatus auxilio Domini ab his quos nullos existimaverat deposita veste gloriae per mediterranea fugiens solus venit Antiochiam summam infelicitatem de interitu sui exercitus consecutus <BR><FONT size=2>36</FONT>&nbsp;&nbsp;et qui promiserat Romanis se tributum restituere de captivitate Hierosolymorum praedicabat nunc protectorem Deum habere Iudaeos et ob ipsum invulnerabiles esse eo quod sequerentur leges ab ipso constitutas 
<P><HR>
<P><A NAME="9"></A><B>CAPUT 9</B><P><FONT size=2>1</FONT>&nbsp;&nbsp;eodem tempore Antiochus inhoneste revertebatur de Perside <BR><FONT size=2>2</FONT>&nbsp;&nbsp;intraverat enim ea quae dicitur Persipolis et temptavit expoliare templa et civitatem opprimere sed multitudine ad arma concurrente in fugam versi sunt et ita contigit ut Antiochus post fugam turpiter rediret <BR><FONT size=2>3</FONT>&nbsp;&nbsp;et cum venisset circa Ecbatana recognovit quae erga Nicanorem et Timotheum gesta sunt <BR><FONT size=2>4</FONT>&nbsp;&nbsp;elatus autem ira arbitrabatur se iniuriam illorum qui se fugaverant posse in Iudaeos retorquere ideoque iussit agitari currum sine intermissione agens iter caelesti eum iudicio perurguente quod ita superbe locutus est venturum se Hierosolymam et congeriem sepulchri Iudaeorum eam facturum <BR><FONT size=2>5</FONT>&nbsp;&nbsp;sed qui universa conspicit Dominus Israhel percussit eum insanabili et invisibili plaga ut enim finivit hunc ipsum sermonem adprehendit eum dolor dirus viscerum et amara internorum tormenta <BR><FONT size=2>6</FONT>&nbsp;&nbsp;et quidem satis iuste quippe qui multis et novis cruciatibus aliorum torserat viscera licet ille nullo modo a sua malitia cessaret <BR><FONT size=2>7</FONT>&nbsp;&nbsp;super haec autem superbia repletus ignem spirans animo in Iudaeos et praecipiens adcelerare negotium contigit illum impetu euntem de curru cadere et gravi corporis conlisione membra vexare <BR><FONT size=2>8</FONT>&nbsp;&nbsp;isque qui sibi videbatur etiam fluctibus maris imperare supra humanum modum superbia repletus et montium altitudines in statera adpendere nunc humiliatus ad terram in gestatorio portabatur manifestam Dei virtutem in semet ipso contestans <BR><FONT size=2>9</FONT>&nbsp;&nbsp;ita ut de corpore impii vermes scaturrirent ac viventes in doloribus carnes eius effluerent odore etiam illius et fetore exercitus gravaretur <BR><FONT size=2>10</FONT>&nbsp;&nbsp;et qui paulo ante sidera caeli contingere se arbitrabatur eum nemo poterat propter intolerantiam fetoris portare <BR><FONT size=2>11</FONT>&nbsp;&nbsp;hinc igitur coepit ex gravi superbia deductus ad agnitionem sui venire divina admonitus plaga per momenta singula doloribus suis augmenta capientibus <BR><FONT size=2>12</FONT>&nbsp;&nbsp;et cum nec ipse iam fetorem suum ferre posset ita ait iustum est subditum esse Deo et mortalem non paria Deo sentire <BR><FONT size=2>13</FONT>&nbsp;&nbsp;orabat autem haec scelestus Dominum a quo non esset misericordiam consecuturus <BR><FONT size=2>14</FONT>&nbsp;&nbsp;et civitatem ad quam festinans veniebat ut eam ad solum deduceret et sepulchrum congestorum faceret nunc optat liberam reddere <BR><FONT size=2>15</FONT>&nbsp;&nbsp;et Iudaeos quos nec sepultura quidem se dignos habituros sed avibus ac feris diripiendos traditurum et cum parvulis exterminaturum dixerat aequales nunc Atheniensibus facturum pollicetur <BR><FONT size=2>16</FONT>&nbsp;&nbsp;templum etiam sanctum quod prius expoliaverat optimis donis ornaturum et sancta vasa multiplicaturum et pertinentes ad sacrificia sumptus de reditibus suis praestaturum <BR><FONT size=2>17</FONT>&nbsp;&nbsp;super haec et Iudaeum futurum et omnem locum terrae perambulaturum et praedicaturum Dei potestatem <BR><FONT size=2>18</FONT>&nbsp;&nbsp;sed non cessantibus doloribus supervenerat enim in eum iustum Dei iudicium desperans scripsit ad Iudaeos in modum deprecationis epistulam haec continentem <BR><FONT size=2>19</FONT>&nbsp;&nbsp;optimis civibus Iudaeis plurimam salutem et bene valere et esse felices rex et princeps Antiochus <BR><FONT size=2>20</FONT>&nbsp;&nbsp;si bene valetis et filii vestri et ex sententia vobis cuncta sunt maximas agimus gratias <BR><FONT size=2>21</FONT>&nbsp;&nbsp;et ego in infirmitate constitutus vestri autem benigne memor regressus de Persidis locis et infirmitate gravi adprehensus necessarium duxi pro communi utilitate curam habere <BR><FONT size=2>22</FONT>&nbsp;&nbsp;non desperans memet ipsum sed spem multam habeo effugiendi infirmitatem <BR><FONT size=2>23</FONT>&nbsp;&nbsp;respiciens autem quod et pater quibus temporibus in locis superioribus ducebat exercitum ostendit qui post se susciperet principatum <BR><FONT size=2>24</FONT>&nbsp;&nbsp;ut si quid contrarium accideret aut difficile nuntiaretur scientes hii qui in regionibus erant cui esset rerum summa derelicta non turbarentur <BR><FONT size=2>25</FONT>&nbsp;&nbsp;ad haec considerans de proximo potentes quosque et vicinos temporibus insidiantes et eventum expectantes designavi filium meum Antiochum regem quem saepe recurrens in superiora regna multis vestrum commendabam et scripsi ad eum quae subiecta sunt <BR><FONT size=2>26</FONT>&nbsp;&nbsp;orate itaque vos et peto memores beneficiorum publice et privatim ut unusquisque conservet fidem ad me et ad filium meum <BR><FONT size=2>27</FONT>&nbsp;&nbsp;confido enim eum modeste et humane acturum et sequentem propositum meum communem vobis fore <BR><FONT size=2>28</FONT>&nbsp;&nbsp;igitur homicida et blasphemus pessime percussus et ut ipse alios tractaverat peregre in montibus miserabili obitu vita functus est <BR><FONT size=2>29</FONT>&nbsp;&nbsp;transferebat autem corpus Philippus conlactaneus eius qui metuens filium Antiochi ad Ptolomeum Filometora in Aegyptum abiit 
<P><HR>
<P><A NAME="10"></A><B>CAPUT 10</B><P><FONT size=2>1</FONT>&nbsp;&nbsp;Macchabeus autem et qui cum illo erant Domino se protegente templum quidem et civitatem recepit <BR><FONT size=2>2</FONT>&nbsp;&nbsp;aras autem quas alienigenae per plateas extruxerant itemque delubra demolitus est <BR><FONT size=2>3</FONT>&nbsp;&nbsp;et purgato templo aliud altare fecerunt et de ignitis lapidibus igne concepto obtulerunt sacrificia post biennium et incensum et lucernas et panes propositionis posuerunt <BR><FONT size=2>4</FONT>&nbsp;&nbsp;quibus gestis rogabant Dominum prostrati in terram ne amplius malis talibus inciderent sed et si quando peccassent ut ab ipso mitius corriperentur et non blasphemis ac barbaris hominibus traderentur <BR><FONT size=2>5</FONT>&nbsp;&nbsp;qua die autem templum ab alienigenis pollutum fuerat contigit eadem die purgationem fieri vicesima et quinta mensis qui fuit casleu <BR><FONT size=2>6</FONT>&nbsp;&nbsp;et cum laetitia diebus octo egerunt in modum tabernaculorum recordantes quod ante modicum temporis diem sollemnem tabernaculorum in montibus more bestiarum egerant <BR><FONT size=2>7</FONT>&nbsp;&nbsp;propter quod tyrsos et ramos virides et palmas praeferebant ei qui prosperavit mundari locum suum <BR><FONT size=2>8</FONT>&nbsp;&nbsp;et decreverunt communi praecepto et decreto universae genti Iudaeorum omnibus annis agere dies istos <BR><FONT size=2>9</FONT>&nbsp;&nbsp;et Antiochi quidem qui appellatus est Nobilis vitae excessus ita se habuit <BR><FONT size=2>10</FONT>&nbsp;&nbsp;nunc autem de Eupatore Antiochi filio impii quae gesta sunt narrabimus breviantes mala quae in bellis gesta sunt <BR><FONT size=2>11</FONT>&nbsp;&nbsp;hic suscepto regno constituit super negotia regni Lysiam quendam Foenicis et Syriae militiae principem <BR><FONT size=2>12</FONT>&nbsp;&nbsp;nam Ptolomeus qui dicebatur Macer iusti tenax erga Iudaeos esse instituit et praecipue propter iniquitatem quae facta erat in eos et pacifice agere cum eis <BR><FONT size=2>13</FONT>&nbsp;&nbsp;sed ob hoc accusatus ab amicis apud Eupatorem cum frequenter proditor audiret eo quod Cyprum creditus a Filometore Nobilem translatus etiam ab eo recessisset veneno vitam finivit <BR><FONT size=2>14</FONT>&nbsp;&nbsp;Gorgias autem cum esset dux locorum adsumptis advenis frequenter Iudaeos debellabat <BR><FONT size=2>15</FONT>&nbsp;&nbsp;Iudaei vero qui tenebant oportunas munitiones fugatos ab Hierosolymis suscipiebant et bellare temptabant <BR><FONT size=2>16</FONT>&nbsp;&nbsp;hii vero qui erant cum Macchabeo per orationes Dominum rogantes ut esset sibi adiutor impetum fecerunt in munitiones Idumeorum <BR><FONT size=2>17</FONT>&nbsp;&nbsp;multaque vi insistentes loca obtinuerunt occurrentes interemerunt et omnes simul non minus a viginti milibus trucidaverunt <BR><FONT size=2>18</FONT>&nbsp;&nbsp;quidam autem cum confugissent in duas turres valde munitas omnem adparatum ad repugnandum habentes <BR><FONT size=2>19</FONT>&nbsp;&nbsp;Macchabeus ad eorum expugnationem relicto Simone et Ioseppho item Macchabeo eisque qui cum ipsis erant satis multis ipse ad eas quae amplius perurguebant pugnas conversus est <BR><FONT size=2>20</FONT>&nbsp;&nbsp;hii vero qui cum Simone erant cupiditate ducti a quibusdam qui in turribus erant suasi sunt pecunia et septuaginta milibus didragmis acceptis dimiserunt quosdam effugere <BR><FONT size=2>21</FONT>&nbsp;&nbsp;cum autem Macchabeo nuntiatum esset quod factum est congregatis principibus populi accusavit quod pecunia fratres vendidissent adversariis eorum dimissis <BR><FONT size=2>22</FONT>&nbsp;&nbsp;hos igitur proditores factos interfecit et confestim duas turres occupavit <BR><FONT size=2>23</FONT>&nbsp;&nbsp;armis autem ac manibus omnia prospere agendo in duabus munitionibus plus quam viginti milia peremit <BR><FONT size=2>24</FONT>&nbsp;&nbsp;Timotheus qui prius a Iudaeis fuerat superatus convocato exercitu peregrinae multitudinis et congregato exercitu asiano advenit quasi armis Iudaeam capturus <BR><FONT size=2>25</FONT>&nbsp;&nbsp;Macchabeus autem et qui cum ipso erant adpropiante illo deprecabantur Deum caput terra aspergentes lumbosque ciliciis praecincti <BR><FONT size=2>26</FONT>&nbsp;&nbsp;ad altaris crepidinem provoluti ut sibi propitius inimicis autem eorum esset inimicus et adversaretur sicut lex dicit <BR><FONT size=2>27</FONT>&nbsp;&nbsp;et ita post orationem sumptis armis longius de civitate procedentes et proximi hostibus effecti resederunt <BR><FONT size=2>28</FONT>&nbsp;&nbsp;primo autem solis ortu utrique commiserunt isti quidem victoriae et prosperitatis sponsorem cum virtute Dominum habentes illi autem ducem belli animum habebant <BR><FONT size=2>29</FONT>&nbsp;&nbsp;sed cum vehemens pugna esset apparuerunt adversariis de caelo viri quinque in equis frenis aureis decori ducatum Iudaeis praestantes <BR><FONT size=2>30</FONT>&nbsp;&nbsp;ex quibus duo Macchabeum medium habentes armis suis circumseptum incolomem conservabant in adversarios autem tela et fulmina iaciebant ex quo et caecitate confusi et repleti perturbatione cadebant <BR><FONT size=2>31</FONT>&nbsp;&nbsp;interfecti sunt autem viginti milia quingenti et equites sescenti <BR><FONT size=2>32</FONT>&nbsp;&nbsp;Timotheus autem confugit in Gazara praesidium munitum cui praeerat Caereas <BR><FONT size=2>33</FONT>&nbsp;&nbsp;Macchabeus autem et qui cum eo erant laetantes obsederunt praesidium diebus quattuor <BR><FONT size=2>34</FONT>&nbsp;&nbsp;at hii qui in turres erant loci firmitate confisi super modum maledicebant et sermones nefandos iactabant <BR><FONT size=2>35</FONT>&nbsp;&nbsp;sed cum dies quinta inlucesceret viginti iuvenes ex his qui cum Macchabeo erant accensi animis propter blasphemiam viriliter accesserunt ad murum et feroci animo incedentes ascendebant <BR><FONT size=2>36</FONT>&nbsp;&nbsp;sed et alii similiter ascendentes turres portasque succendere adgressi atque ipsos maledicos vivos concremare <BR><FONT size=2>37</FONT>&nbsp;&nbsp;per continuum autem biduum praesidio vastato Timotheum occultantem se in quodam reppertum loco peremerunt et fratrem illius Caerean et Apollofanem occiderunt <BR><FONT size=2>38</FONT>&nbsp;&nbsp;quibus gestis in hymnis et confessionibus benedicebant Dominum qui magna fecit cum Israhel et victoriam illi dedit 
<P><HR>
<P><A NAME="11"></A><B>CAPUT 11</B><P><FONT size=2>1</FONT>&nbsp;&nbsp;sed parvo post tempore Lysias procurator regis et propinquus ac negotiorum praepositus graviter ferens de his quae acciderant <BR><FONT size=2>2</FONT>&nbsp;&nbsp;congregatis octoginta milibus et equitatu universo veniebat adversus Iudaeos existimans se civitatem quidem captam gentibus habitaculum facturum <BR><FONT size=2>3</FONT>&nbsp;&nbsp;templum vero in pecuniae quaestu sicut cetera delubra gentium habiturum et per singulos annos venale sacerdotium <BR><FONT size=2>4</FONT>&nbsp;&nbsp;nusquam recogitans Dei potestatem sed mente effrenatus in multitudine peditum et in milibus equitum et in octoginta elefantis confidebat <BR><FONT size=2>5</FONT>&nbsp;&nbsp;ingressus autem Iudaeam et adpropians Bethsurae quod erat in angusto loco ab Hierosolyma intervallo quinque stadiorum illud praesidium expugnabat <BR><FONT size=2>6</FONT>&nbsp;&nbsp;ut autem Macchabeus et qui cum eo erant cognoverunt expugnari praesidia cum fletu et lacrimis rogabant Dominum et omnis turba simul ut bonum angelum mitteret ad salutem Israhel <BR><FONT size=2>7</FONT>&nbsp;&nbsp;et ipse primus Macchabeus sumptis armis ceteros adhortatus est simul secum periculum subire et ferre auxilium fratribus suis <BR><FONT size=2>8</FONT>&nbsp;&nbsp;cumque pariter prompto animo procederent Hierosolymis apparuit praecedens eos eques in veste candida armis aureis hastam vibrans <BR><FONT size=2>9</FONT>&nbsp;&nbsp;tum simul omnes benedixerunt misericordem Dominum et convaluerunt animis non solum homines sed et bestias ferocissimas et muros ferreos parati penetrare <BR><FONT size=2>10</FONT>&nbsp;&nbsp;ibant igitur prompti de caelo habentes adiutorem et miserantem eos Dominum <BR><FONT size=2>11</FONT>&nbsp;&nbsp;leonum autem impetu inruentes hostibus prostraverunt ex eis undecim milia peditum et equites mille sescentos <BR><FONT size=2>12</FONT>&nbsp;&nbsp;universos autem in fugam verterunt plures vero ex eis vulnerati nudi evaserunt sed et ipse Lysias turpiter fugiens evasit <BR><FONT size=2>13</FONT>&nbsp;&nbsp;et quia non insensatus erat secum ipse reputans factam erga se diminutionem et intellegens invictos esse Hebraeos Dei auxilio nitentes misit ad eos <BR><FONT size=2>14</FONT>&nbsp;&nbsp;promisitque consensurum se omnibus quae iusta sunt et regem conpulsurum amicum fieri <BR><FONT size=2>15</FONT>&nbsp;&nbsp;annuit autem Macchabeus precibus Lysiae in omnibus utilitati consulens et quaecumque Macchabeus scripsit Lysiae de Iudaeis ea rex concessit <BR><FONT size=2>16</FONT>&nbsp;&nbsp;nam erant scriptae Iudaeis epistulae a Lysia quidem hunc modum continentes Lysias populo Iudaeorum salutem <BR><FONT size=2>17</FONT>&nbsp;&nbsp;Iohannes et Abessalom qui missi sunt a vobis tradentes scripta postulabant ut ea quae per illos significabantur implerem <BR><FONT size=2>18</FONT>&nbsp;&nbsp;quaecumque igitur regi potuerunt perferri exposui et quae res permittebat concessit <BR><FONT size=2>19</FONT>&nbsp;&nbsp;si igitur in negotiis fidem conservaveritis etiam deinceps honorum vobis causa esse temptabo <BR><FONT size=2>20</FONT>&nbsp;&nbsp;de ceteris autem per singula verbo mandavi et istis et his qui a me missi sunt conloqui vobiscum <BR><FONT size=2>21</FONT>&nbsp;&nbsp;bene valete anno centesimo quadragesimo octavo dioscori die mensis vicesima et quarta <BR><FONT size=2>22</FONT>&nbsp;&nbsp;regis autem epistula ista continebat rex Antiochus Lysiae fratri salutem <BR><FONT size=2>23</FONT>&nbsp;&nbsp;patre nostro inter deos translato nos volentes eos qui sunt in regno nostro sine tumultu agere et rebus suis adhibere diligentiam <BR><FONT size=2>24</FONT>&nbsp;&nbsp;audivimus Iudaeos non consensisse patri ut transferrentur ad ritum Graecorum sed tenere velle suum institutum ac propterea postulare concedi sibi legitima sua <BR><FONT size=2>25</FONT>&nbsp;&nbsp;volentes igitur hanc quoque gentem quietam esse statuentes iudicavimus templum restitui illis ut agerent secundum maiorum suorum consuetudinem <BR><FONT size=2>26</FONT>&nbsp;&nbsp;bene igitur feceris si miseris ad eos et dextram dederis ut cognita nostra voluntate bono animo sint et utilitatibus propriis deserviant <BR><FONT size=2>27</FONT>&nbsp;&nbsp;ad Iudaeos autem regis epistula talis erat rex Antiochus senatui Iudaeorum et ceteris Iudaeis salutem <BR><FONT size=2>28</FONT>&nbsp;&nbsp;si valetis sic estis ut volumus sed et ipsi bene valemus <BR><FONT size=2>29</FONT>&nbsp;&nbsp;adiit nos Menelaus dicens velle vos descendere ad vestros qui sunt apud nos <BR><FONT size=2>30</FONT>&nbsp;&nbsp;his igitur qui commeant usque ad diem tricesimum mensis xandici damus dextras securitatis <BR><FONT size=2>31</FONT>&nbsp;&nbsp;ut Iudaei utantur cibis et legibus suis sicut et prius et nemo eorum ullo modo molestiam patiatur de his quae per ignorantiam gesta sunt <BR><FONT size=2>32</FONT>&nbsp;&nbsp;misi autem et Menelaum qui vos adloquatur <BR><FONT size=2>33</FONT>&nbsp;&nbsp;valete anno centesimo quadragesimo octavo xandici mensis quintadecima <BR><FONT size=2>34</FONT>&nbsp;&nbsp;miserunt autem etiam Romani epistulam ita se habentem Quintus Memmius et Titus Manilius legati Romanorum populo Iudaeorum salutem <BR><FONT size=2>35</FONT>&nbsp;&nbsp;de his quae Lysias cognatus regis concessit vobis et nos concessimus <BR><FONT size=2>36</FONT>&nbsp;&nbsp;de quibus autem iudicavit referendum confestim aliquem mittite diligentius inter vos conferentes ut decernamus sicut congruit vobis nos enim Antiochiam accedimus <BR><FONT size=2>37</FONT>&nbsp;&nbsp;ideoque festinate scribere ut nos quoque sciamus cuius estis voluntatis <BR><FONT size=2>38</FONT>&nbsp;&nbsp;bene valete anno centesimo quadragesimo octavo quintadecima die mensis xandici 
<P><HR>
<P><A NAME="12"></A><B>CAPUT 12</B><P><FONT size=2>1</FONT>&nbsp;&nbsp;his factis pactionibus Lysias pergebat ad regem Iudaei autem agriculturae operam dabant <BR><FONT size=2>2</FONT>&nbsp;&nbsp;sed hii qui resederant Timotheus et Apollonius gehennae filius sed et Hieronimus et Demofon super hos et Nicanor cypriarches non sinebant eos in silentio agere et quiete <BR><FONT size=2>3</FONT>&nbsp;&nbsp;Ioppitae vero tale quoddam flagitium perpetrarunt rogaverunt Iudaeos cum quibus habitabant ascendere scaphas quas paraverant cum uxoribus et filiis quasi nullis inimicitiis inter eos subiacentibus <BR><FONT size=2>4</FONT>&nbsp;&nbsp;secundum communem itaque decretum civitatis et ipsis adquiescentibus pacisque causa nihil suspectum habentibus cum in altum processissent submerserunt non minus ducentos <BR><FONT size=2>5</FONT>&nbsp;&nbsp;quam crudelitatem Iudas in suae gentis homines factam ut cognovit praecepit viris qui erant cum ipso et invocato iusto iudice Deo <BR><FONT size=2>6</FONT>&nbsp;&nbsp;venit adversus interfectores fratrum et portum quidem noctu succendit scaphas exusit eos autem qui ab igne refugerant gladio peremit <BR><FONT size=2>7</FONT>&nbsp;&nbsp;et cum haec ita egisset discessit quasi iterum reversurus et universos Ioppitas eradicaturus <BR><FONT size=2>8</FONT>&nbsp;&nbsp;sed cum cognovisset et eos qui erant Iamniae velle pari modo facere habitantibus secum Iudaeis <BR><FONT size=2>9</FONT>&nbsp;&nbsp;Iamnitis quoque nocte supervenit et portum cum navibus succendit ita ut lumen ignis pareret Hierosolymis ab stadiis ducentis quadraginta <BR><FONT size=2>10</FONT>&nbsp;&nbsp;inde cum abissent novem stadiis et iter facerent ad Timotheum commiserunt cum eo Arabes quinque milia viri et equites quingenti <BR><FONT size=2>11</FONT>&nbsp;&nbsp;cumque pugna valida fieret et auxilio Dei prospere cessisset residui victi Arabes petebant a Iuda dextras sibi dari promittentes pascua daturos et in ceteris profuturos <BR><FONT size=2>12</FONT>&nbsp;&nbsp;Iudas autem arbitratus vere in multis eos utiles promisit pacem dextrisque acceptis discessere ad tabernacula sua <BR><FONT size=2>13</FONT>&nbsp;&nbsp;adgressus est autem et civitatem quandam firmam pontibus murisque circumseptam quae a turbis habitabatur gentium promiscuarum cui nomen Caspin <BR><FONT size=2>14</FONT>&nbsp;&nbsp;hii vero qui intus erant confidentes in stabilitate murorum et adparatu alimoniarum remissius agebant maledictis lacessentes Iudam ac blasphemantes et loquentes quae fas non est <BR><FONT size=2>15</FONT>&nbsp;&nbsp;Macchabeus autem invocato magno mundi principe qui sine arietibus et machinis temporibus Iesu praecipitavit Hiericho inruit ferociter muris <BR><FONT size=2>16</FONT>&nbsp;&nbsp;et capta civitate per Domini voluntatem inenarrabiles caedes fecit ita ut adiacens stagnum stadiorum duo latitudinis sanguine infectum fluere videretur <BR><FONT size=2>17</FONT>&nbsp;&nbsp;inde discesserunt stadia septingenta quinquaginta et venerunt in Characa ad eos qui dicuntur Tubianei Iudaeos <BR><FONT size=2>18</FONT>&nbsp;&nbsp;et Timotheum quidem in illis locis conprehenderunt nulloque negotio perfecto regressus est relicto in quodam loco firmissimo praesidio <BR><FONT size=2>19</FONT>&nbsp;&nbsp;Dositheus autem et Sosipater qui erant duces cum Macchabeo peremerunt a Timotheo relictos in praesidio decem milia viros <BR><FONT size=2>20</FONT>&nbsp;&nbsp;at Macchabeus ordinatis circum se sex milibus et constitutis per cohortes adversus Timotheum processit habentem secum centum viginti milia peditum equitumque duo milia quingentos <BR><FONT size=2>21</FONT>&nbsp;&nbsp;cognito autem Iudae adventu Timotheus praemisit mulieres et filios et reliquum adparatum in praesidium quod Carnion dicitur erat enim inexpugnabile et accessu difficile propter locorum angustias <BR><FONT size=2>22</FONT>&nbsp;&nbsp;cumque cohors Iudae prima apparuisset timor hostibus incussus est ex praesentia Dei qui universa conspicit et in fugam versi sunt alius alio ita ut magis a suis deicerentur et gladiorum suorum ictibus debilitarentur <BR><FONT size=2>23</FONT>&nbsp;&nbsp;Iudas autem vehementer instabat puniens profanos et prostravit ex eis triginta milia virorum <BR><FONT size=2>24</FONT>&nbsp;&nbsp;ipse vero Timotheus incidit in partes Dosithei et Sosipatri et multis precibus postulabat ut vivus dimitteretur eo quod multorum ex Iudaeis parentes haberet ac fratres quos morte eius decipi eveniret <BR><FONT size=2>25</FONT>&nbsp;&nbsp;et cum fidem dedisset restituturum se eos secundum constitutum inlaesum eum dimiserunt propter fratrum salutem <BR><FONT size=2>26</FONT>&nbsp;&nbsp;Iudas autem egressus est a Carnio interfectis viginti quinque milibus <BR><FONT size=2>27</FONT>&nbsp;&nbsp;post horum fugam et necem movit exercitum ad Efron civitatem munitam in qua multitudo diversarum gentium habitabat et robusti iuvenes pro muris consistentes fortiter repugnabant in hac autem machinae multae et telorum erat adparatus <BR><FONT size=2>28</FONT>&nbsp;&nbsp;sed cum Omnipotentem invocassent qui potestate vires hostium confregit ceperunt civitatem et ex eis qui intus erant viginti quinque milia prostraverunt <BR><FONT size=2>29</FONT>&nbsp;&nbsp;inde ad civitatem Scytarum abierunt quae ab Hierosolymis sescentis stadiis aberat <BR><FONT size=2>30</FONT>&nbsp;&nbsp;contestantibus autem his qui apud Scytopolitas erant Iudaeis quod benigne ab eis haberentur etiam temporibus infelicitatis quod modeste secum egerint <BR><FONT size=2>31</FONT>&nbsp;&nbsp;gratias agentes eis exhortati etiam de cetero erga genus suum benignos esse venerunt Hierosolymam die sollemni septimanarum instante <BR><FONT size=2>32</FONT>&nbsp;&nbsp;et post pentecosten abierunt contra Gorgiam praepositum Idumeae <BR><FONT size=2>33</FONT>&nbsp;&nbsp;exivit autem cum peditibus tribus milibus et equitibus quadringentis <BR><FONT size=2>34</FONT>&nbsp;&nbsp;quibus congressis contigit paucos ruere Iudaeorum <BR><FONT size=2>35</FONT>&nbsp;&nbsp;Dositheus vero quidam de Bachenoris eques vir fortis Gorgiam tenebat et cum vellet illum capere vivum eques quidam de Thracibus inruit in eum umerumque eius amputavit atque ita Gorgias effugit in Marisa <BR><FONT size=2>36</FONT>&nbsp;&nbsp;at illis qui cum Esdrin erant diutius pugnantibus et fatigatis invocavit Dominum Iudas adiutorem et ducem belli fieri <BR><FONT size=2>37</FONT>&nbsp;&nbsp;incipiens voce patria et cum hymnis clamorem extollens fugam Gorgiae militibus incussit <BR><FONT size=2>38</FONT>&nbsp;&nbsp;Iudas autem collecto exercitu venit in civitatem Odollam et cum septima dies superveniret secundum consuetudinem purificati in eodem loco sabbatum egerunt <BR><FONT size=2>39</FONT>&nbsp;&nbsp;et sequenti die venit cum suis Iudas ut corpora prostratorum tolleret et cum parentibus poneret in sepulchris paternis <BR><FONT size=2>40</FONT>&nbsp;&nbsp;invenerunt autem sub tunicis interfectorum de donariis idolorum quae apud Iamnian fuerunt a quibus lex prohibet Iudaeos omnibus ergo manifestum factum est ob hanc causam eos corruisse <BR><FONT size=2>41</FONT>&nbsp;&nbsp;omnes itaque benedixerunt iustum iudicium Domini qui occulta fecerit manifesta <BR><FONT size=2>42</FONT>&nbsp;&nbsp;atque ita ad preces conversi rogaverunt ut id quod factum erat delictum obliteraretur at vero fortissimus Iudas hortabatur populum conservare se sine peccato sub oculis videntes quae facta sint pro peccato eorum qui prostrati sunt <BR><FONT size=2>43</FONT>&nbsp;&nbsp;et facta conlatione duodecim milia dragmas argenti misit Hierosolymam offerri pro peccato sacrificium bene et religiose de resurrectione cogitans <BR><FONT size=2>44</FONT>&nbsp;&nbsp;nisi enim eos qui ceciderant resurrecturos speraret superfluum videretur et vanum orare pro mortuis <BR><FONT size=2>45</FONT>&nbsp;&nbsp;et quia considerabat quod hii qui cum pietate dormitionem acceperant optimam haberent repositam gratiam <BR><FONT size=2>46</FONT>&nbsp;&nbsp;sancta ergo et salubris cogitatio pro defunctis exorare ut a peccato solverentur 
<P><HR>
<P><A NAME="13"></A><B>CAPUT 13</B><P><FONT size=2>1</FONT>&nbsp;&nbsp;anno centesimo quadragesimo nono cognovit Iudas Antiochum Eupatoris venire cum multitudine adversus Iudaeam <BR><FONT size=2>2</FONT>&nbsp;&nbsp;et cum eo Lysiam procuratorem et praepositum negotiorum secum habentem peditum centum decem milia et equitum quinque milia et elefantos viginti duo currus cum falcibus trecentos <BR><FONT size=2>3</FONT>&nbsp;&nbsp;commiscuit autem se illis et Menelaus et cum multa fallacia deprecabatur Antiochum non pro patriae salute sed sperans se constitui in principatum <BR><FONT size=2>4</FONT>&nbsp;&nbsp;sed Rex regum suscitavit animos Antiochi in peccatorem et suggerente Lysia hunc esse causam omnium malorum iussit ut eis est consuetudo conprehensum in eodem loco necari <BR><FONT size=2>5</FONT>&nbsp;&nbsp;erat autem in eodem loco turris quinquaginta cubitorum aggestum undique habens cineris haec prospectum habebat in praeceps <BR><FONT size=2>6</FONT>&nbsp;&nbsp;inde in cinerem deici iussit sacrilegum omnibus eum propellentibus ad interitum <BR><FONT size=2>7</FONT>&nbsp;&nbsp;et tali lege praevaricatorem legis contigit mori nec terrae dari Menelaum <BR><FONT size=2>8</FONT>&nbsp;&nbsp;et quidem satis iuste nam quia multa erga aram Dei delicta commisit cuius ignis et cinis erat sanctus ipse in cineris morte damnatus est <BR><FONT size=2>9</FONT>&nbsp;&nbsp;sed rex mente effrenatus veniebat nequiorem se Iudaeis ostensurus <BR><FONT size=2>10</FONT>&nbsp;&nbsp;quibus Iudas cognitis praecepit populo ut die ac nocte Dominum invocarent quo sicut semper et nunc adiuvaret eos <BR><FONT size=2>11</FONT>&nbsp;&nbsp;quippe qui lege et patria sanctoque templo privari vererentur ac populum qui nuper paululum respirasset ne sineret blasphemis rursum nationibus subdi <BR><FONT size=2>12</FONT>&nbsp;&nbsp;omnibus itaque id simul facientibus et petentibus a Domino misericordiam cum fletu et ieiuniis per triduum continuum prostratis hortatus est eos Iudas ut se praepararent <BR><FONT size=2>13</FONT>&nbsp;&nbsp;ipse vero cum senioribus cogitavit priusquam rex admoveret exercitum ad Iudaeam et obtineret civitatem exire et Domini iudicio committere exitum rei <BR><FONT size=2>14</FONT>&nbsp;&nbsp;dans itaque potestatem omnium Deo mundi creatori et hortatus suos ut fortiter dimicarent et usque ad mortem pro legibus templo civitate patria et civibus starent circa Modin exercitum constituit <BR><FONT size=2>15</FONT>&nbsp;&nbsp;et dato signo suis Dei victoria iuvenibus fortissimis electis nocte adgressus aulam regiam in castris interfecit viros quattuor milia et maximum elefantorum cum his qui superpositi erant <BR><FONT size=2>16</FONT>&nbsp;&nbsp;summoque metu ac perturbatione hostium replentes rebus prospere gestis abierunt <BR><FONT size=2>17</FONT>&nbsp;&nbsp;hoc autem factum est die inlucescente adiuvante eum Domini protectione <BR><FONT size=2>18</FONT>&nbsp;&nbsp;sed rex accepto gustu audaciae Iudaeorum arte difficultates locorum temptabat <BR><FONT size=2>19</FONT>&nbsp;&nbsp;et Bethsurae quod erat Iudaeorum praesidium munitum castra admovebat sed fugabatur inpingebat minuebatur <BR><FONT size=2>20</FONT>&nbsp;&nbsp;his autem qui intus erant Iudas necessaria mittebat <BR><FONT size=2>21</FONT>&nbsp;&nbsp;enuntiavit autem mysteria hostibus Rhodocus quidam de iudaico exercitu qui requisitus conprehensus conclusus est <BR><FONT size=2>22</FONT>&nbsp;&nbsp;iterum rex sermonem habuit ad eos qui erant in Bethsuris dextram dedit accepit abiit <BR><FONT size=2>23</FONT>&nbsp;&nbsp;commisit cum Iuda superatus est ut autem cognovit rebellasse Philippum Antiochiae qui relictus erat super negotia mente consternatus Iudaeos deprecans subditusque eis iurat de omnibus quibus iustum visum est et reconciliatus obtulit sacrificium honorificavit templum et munera posuit <BR><FONT size=2>24</FONT>&nbsp;&nbsp;Macchabeum amplexus est et fecit eum ab Ptolomaide usque Gerrenos ducem et principem <BR><FONT size=2>25</FONT>&nbsp;&nbsp;ut autem venit Ptolomaidam graviter ferebant Ptolomenses amicitiae conventionem indignantes ne forte foedus inrumperent <BR><FONT size=2>26</FONT>&nbsp;&nbsp;tunc ascendit Lysias tribunal et exposuit rationem et populum sedavit regressusque est Antiochiam et hoc modo regi profectio et reditus processit 
<P><HR>
<P><A NAME="14"></A><B>CAPUT 14</B><P><FONT size=2>1</FONT>&nbsp;&nbsp;sed post triennii tempus cognovit Iudas et qui cum eo erant Demetrium Seleuci cum multitudine valida et navibus per portum Tripoli ascendisse ad loca oportuna <BR><FONT size=2>2</FONT>&nbsp;&nbsp;et tenuisse regiones adversus Antiochum et eius ducem Lysiam <BR><FONT size=2>3</FONT>&nbsp;&nbsp;Alchimus autem quidam qui summus sacerdos fuerat sed voluntarie coinquinatus est temporibus commixtionis considerans nullo modo sibi esse salutem neque accessum ad altare <BR><FONT size=2>4</FONT>&nbsp;&nbsp;venit ad regem Demetrium centesimo quinquagesimo anno offerens ei auream coronam et palmam super haec et tallos qui templi esse videbantur et ipsa quidem die siluit <BR><FONT size=2>5</FONT>&nbsp;&nbsp;tempus autem oportunum dementiae suae nanctus convocatus a Demetrio ad consilium et interrogatus quibus rebus et consiliis Iudaei niterentur <BR><FONT size=2>6</FONT>&nbsp;&nbsp;respondit ipsi qui dicuntur Asidei Iudaeorum quibus praeest Iudas Macchabeus bella nutriunt et seditiones movent nec patiuntur regnum esse quietum <BR><FONT size=2>7</FONT>&nbsp;&nbsp;nam et ego defraudatus parentum gloria dico autem summo sacerdotio huc veni <BR><FONT size=2>8</FONT>&nbsp;&nbsp;primo quidem utilitatibus regis fidem servans secundo autem etiam civibus consulens nam illorum pravitate universum genus nostrum non minime vexatur <BR><FONT size=2>9</FONT>&nbsp;&nbsp;sed his singulis oro rex cognitis et regioni et generi secundum pervulgatam omnibus humanitatem tuam prospice <BR><FONT size=2>10</FONT>&nbsp;&nbsp;nam quamdiu superest Iudas inpossibile est pacem esse negotiis <BR><FONT size=2>11</FONT>&nbsp;&nbsp;talibus autem ab hoc dictis et ceteri amici hostiliter habentes adversus Iudam inflammaverunt Demetrium <BR><FONT size=2>12</FONT>&nbsp;&nbsp;qui statim Nicanorem praepositum elefantorum ducem misit Iudaeam <BR><FONT size=2>13</FONT>&nbsp;&nbsp;datis mandatis ipsum quidem Iudam caperet eos vero qui cum illo erant dispergeret et constitueret Alchimum maximi templi summum sacerdotem <BR><FONT size=2>14</FONT>&nbsp;&nbsp;tunc gentes quae de Iudaea fugerant Iudam segregatim se Nicanori miscebant miserias et clades Iudaeorum prosperitates rerum suarum existimantes <BR><FONT size=2>15</FONT>&nbsp;&nbsp;audito itaque Iudaei Nicanoris adventu et conventu nationum conspersi terra rogabant eum qui populum suum constituit eum in aeternum custodiret quique suam portionem signis evidentibus protegit <BR><FONT size=2>16</FONT>&nbsp;&nbsp;imperante autem duce statim inde moverunt et convenerunt ad castellum Dessau <BR><FONT size=2>17</FONT>&nbsp;&nbsp;Simon vero frater Iudae commiserat cum Nicanore sed conterritus est repentino adventu adversariorum <BR><FONT size=2>18</FONT>&nbsp;&nbsp;Nicanor tamen audiens virtutem comitum Iudae et animi magnitudinem quam pro patriae certaminibus habebant sanguine iudicium facere metuebat <BR><FONT size=2>19</FONT>&nbsp;&nbsp;quam ob rem misit Possidonium et Theodotum et Matthathiam ut darent dextras atque acciperent <BR><FONT size=2>20</FONT>&nbsp;&nbsp;et cum diu de his consilium ageretur et ipse dux ad multitudinem rettulisset omnium una fuit sententia amicitiis annuere <BR><FONT size=2>21</FONT>&nbsp;&nbsp;itaque diem constituerunt qua secreto inter se agerent et a singulis sellae prolatae sunt et positae <BR><FONT size=2>22</FONT>&nbsp;&nbsp;praecepit autem Iudas armatos esse locis oportunis ne forte ab hostibus repente mali aliquid oriretur et congruum conloquium fecerunt <BR><FONT size=2>23</FONT>&nbsp;&nbsp;morabatur autem Nicanor Hierosolymis et nihil inique agebat gregesque turbarum quae congregatae fuerant dimisit <BR><FONT size=2>24</FONT>&nbsp;&nbsp;habebat autem semper Iudam carum ex animo erat vero inclinatus <BR><FONT size=2>25</FONT>&nbsp;&nbsp;rogavit eum ducere uxorem filiosque procreare nuptias fecit quiete egit communiterque vivebant <BR><FONT size=2>26</FONT>&nbsp;&nbsp;Alchimus autem videns caritatem illorum ad invicem et conventiones venit ad Demetrium et dicebat Nicanorem rebus alienis adsentare Iudamque regni insidiatorem successorem sibi destinasse <BR><FONT size=2>27</FONT>&nbsp;&nbsp;itaque rex exasperatus et pessimis huius criminationibus inritatus scripsit Nicanori dicens graviter quidem se ferre de amicitiae conventione iubere tamen Macchabeum citius vinctum mittere Antiochiam <BR><FONT size=2>28</FONT>&nbsp;&nbsp;quibus cognitis Nicanor consternabatur et graviter ferebat si ea quae convenerant irrita faceret nihil laesus a viro <BR><FONT size=2>29</FONT>&nbsp;&nbsp;sed quia regi resistere non poterat oportunitatem observabat qua praeceptum perficeret <BR><FONT size=2>30</FONT>&nbsp;&nbsp;at Macchabeus videns austerius secum agere Nicanorem et consuetum occursum ferocius exhibentem intellegens non ex bono esse austeritatem istam paucis suorum congregatis occultavit se a Nicanore <BR><FONT size=2>31</FONT>&nbsp;&nbsp;quod ut ille cognovit fortiter se a viro praeventum venit ad maximum et sanctissimum templum et sacerdotibus solitas hostias offerentibus iussit sibi tradi virum <BR><FONT size=2>32</FONT>&nbsp;&nbsp;quibus cum iuramento dicentibus nescire se ubi esset qui quaerebatur extendens manum ad templum <BR><FONT size=2>33</FONT>&nbsp;&nbsp;iuravit nisi mihi vinctum Iudam tradideritis istud Dei fanum in planitiem deducam et altare effodiam et templum hoc Libero patri consecrabo <BR><FONT size=2>34</FONT>&nbsp;&nbsp;et his dictis abiit sacerdotes autem protendentes manus in caelum invocabant eum qui semper propugnator esset gentis ipsorum haec dicentes <BR><FONT size=2>35</FONT>&nbsp;&nbsp;tu Domine qui universitatis nullius indiges voluisti templum habitationis tuae fieri in nobis <BR><FONT size=2>36</FONT>&nbsp;&nbsp;et nunc sancte sanctorum omnium Domine conserva in aeternum inpollutam domum istam quae nuper mundata est <BR><FONT size=2>37</FONT>&nbsp;&nbsp;Razias autem quidam de senioribus ab Hierosolymis delatus est Nicanori vir amator civitatis et bene audiens qui pro adfectu pater Iudaeorum appellabatur <BR><FONT size=2>38</FONT>&nbsp;&nbsp;hic multis temporibus continentiae propositum tenuit in iudaismo corpusque et animam tradere contentus pro perseverantia <BR><FONT size=2>39</FONT>&nbsp;&nbsp;volens autem Nicanor manifestare odium quod habebat in Iudaeos misit milites quingentos ut eum conprehenderent <BR><FONT size=2>40</FONT>&nbsp;&nbsp;putabat enim si illum decepisset se cladem maximam Iudaeis inlaturum <BR><FONT size=2>41</FONT>&nbsp;&nbsp;turbis autem inruere domum eius et ianuam disrumpere atque ignem admovere cupientibus cum iam conprehenderetur gladio se petit <BR><FONT size=2>42</FONT>&nbsp;&nbsp;eligens nobiliter mori potius quam subditus fieri peccatoribus et contra natales suos indignis iniuriis agi <BR><FONT size=2>43</FONT>&nbsp;&nbsp;sed cum per festinationem non certo ictu plagam dedisset et turbae intra ostia inrumperent recurrens audenter ad murum praecipitavit semet ipsum viriliter in turbas <BR><FONT size=2>44</FONT>&nbsp;&nbsp;quibus velociter locum dantibus casui eius venit per mediam cervicem <BR><FONT size=2>45</FONT>&nbsp;&nbsp;et cum adhuc spiraret accensis animis surrexit cum et sanguis eius magno fluxu deflueret saucius cursu turbam pertransiit <BR><FONT size=2>46</FONT>&nbsp;&nbsp;et stans super petram quandam praeruptam et iam exsanguis effectus conplexus intestina sua utrisque manibus proiecit super turbas invocans Dominatorem vitae ac spiritus ut haec illi iterum redderet atque ita vita defunctus est 
<P><HR>
<P><A NAME="15"></A><B>CAPUT 15</B><P><FONT size=2>1</FONT>&nbsp;&nbsp;Nicanor autem ut conperit Iudam esse in locis Samariae cogitavit die sabbati cum omni impetu committere <BR><FONT size=2>2</FONT>&nbsp;&nbsp;Iudaeis vero qui illum per necessitatem sequebantur dicentibus ne ita ferociter et barbare feceris sed honorem tribue diei sanctificationis et honora eum qui universa conspicit <BR><FONT size=2>3</FONT>&nbsp;&nbsp;at ille infelix interrogavit si est potens in saeculo qui imperavit agi diem sabbatorum <BR><FONT size=2>4</FONT>&nbsp;&nbsp;et respondentibus illis est Dominus vivus ipse in caelo potens qui iussit agi septimam diem <BR><FONT size=2>5</FONT>&nbsp;&nbsp;at ille ait et ego potens sum super terram qui impero sumi arma et negotia regis impleri tamen non obtinuit ut consilium perficeret <BR><FONT size=2>6</FONT>&nbsp;&nbsp;et Nicanor quidem cum summa superbia erectus cogitaverat commune tropeum statuere de Iuda <BR><FONT size=2>7</FONT>&nbsp;&nbsp;Macchabeus autem confidebat semper cum omni spe auxilium sibi a Domino adfuturum <BR><FONT size=2>8</FONT>&nbsp;&nbsp;et hortabatur suos ne formidarent ad adventum nationum sed in mente haberent adiutoria sibi facta de caelo et nunc sperarent ab Omnipotente adfuturam sibi victoriam <BR><FONT size=2>9</FONT>&nbsp;&nbsp;et adlocutus illos de lege et prophetis admonens etiam certaminum quae fecerant prius promptiores eos constituit <BR><FONT size=2>10</FONT>&nbsp;&nbsp;et ita animis eorum erectis simul ostendens gentium fallaciam et iuramentorum praevaricationem <BR><FONT size=2>11</FONT>&nbsp;&nbsp;singulos autem illorum armavit non clypei et hastae munitione sed sermonibus optimis et hortationibus exposito digno fide somnio per quod universos laetificavit <BR><FONT size=2>12</FONT>&nbsp;&nbsp;erat autem huiusmodi visus Onian qui fuerat summus sacerdos virum bonum et benignum verecundum visu modestum moribus et eloquio decorum et qui a puero in virtutibus exercitatus sit manus protendentem orare pro omni populo Iudaeorum <BR><FONT size=2>13</FONT>&nbsp;&nbsp;post haec apparuisse et alium virum aetate et gloria mirabilem et magni decoris habitudine circa illum <BR><FONT size=2>14</FONT>&nbsp;&nbsp;respondentem vero Onian dixisse hic est fratrum amator et populi Israhel hic est qui multum orat pro populo et universa sancta civitate Hieremias propheta Dei <BR><FONT size=2>15</FONT>&nbsp;&nbsp;extendisse autem Hieremiam dexteram et dedisse Iudae gladium aureum dicentem <BR><FONT size=2>16</FONT>&nbsp;&nbsp;accipe sanctum gladium munus a Deo quo deicies adversarios populi mei Israhel <BR><FONT size=2>17</FONT>&nbsp;&nbsp;exhortati itaque Iudae sermonibus bonis valde de quibus extolli possit impetus et animi iuvenum confortari statuerunt dimicare et confligere fortiter ut virtus de negotiis iudicaret eo quod civitas et sancta et templum periclitaretur <BR><FONT size=2>18</FONT>&nbsp;&nbsp;erat enim pro uxoribus et filiis itemque pro fratribus et cognatis minor sollicitudo maximus vero et primus pro sanctitate timor erat templi <BR><FONT size=2>19</FONT>&nbsp;&nbsp;sed et eos qui in civitate erant non minima sollicitudo habebat pro his qui congressi erant <BR><FONT size=2>20</FONT>&nbsp;&nbsp;et cum iam omnes sperarent iudicium futurum hostisque adesset atque exercitus esset ordinatus bestiae equitesque oportuno in loco conpositi <BR><FONT size=2>21</FONT>&nbsp;&nbsp;considerans Macchabeus adventum multitudinis et adparatum varium armorum ac ferocitatem bestiarum extendens manum in caelum prodigia facientem Dominum invocavit qui non secundum armorum potentiam sed prout ipsi placet dat dignis victoriam <BR><FONT size=2>22</FONT>&nbsp;&nbsp;dixit autem invocans hoc modo tu Domine misisti angelum tuum sub Ezechia rege Iudae et interfecisti de castris Sennacherim centum octoginta quinque milia <BR><FONT size=2>23</FONT>&nbsp;&nbsp;et nunc Dominator caelorum mitte angelum tuum bonum ante nos in timore et tremore magnitudinis brachii tui <BR><FONT size=2>24</FONT>&nbsp;&nbsp;ut metuant qui cum blasphemia veniunt adversus sanctum populum tuum et hic quidem ita peroravit <BR><FONT size=2>25</FONT>&nbsp;&nbsp;Nicanor autem et qui cum ipso erant cum tubis et canticis admovebant <BR><FONT size=2>26</FONT>&nbsp;&nbsp;Iudas vero et qui cum eo erant invocato Deo per orationes congressi sunt <BR><FONT size=2>27</FONT>&nbsp;&nbsp;manu quidem pugnantes sed cordibus Dominum orantes prostraverunt non minus triginta milia praesentia Dei magnifice delectati <BR><FONT size=2>28</FONT>&nbsp;&nbsp;cumque cessassent et cum gaudio redirent cognoverunt Nicanorem ruisse cum armis suis <BR><FONT size=2>29</FONT>&nbsp;&nbsp;facto itaque clamore et perturbatione suscitata patria voce omnipotentem Dominum benedicebant <BR><FONT size=2>30</FONT>&nbsp;&nbsp;praecepit autem Iudas qui per omnia corpore et animo emori pro civibus paratus erat caput Nicanoris et manum cum umero abscisam Hierosolymam perferri <BR><FONT size=2>31</FONT>&nbsp;&nbsp;quo cum convenisset convocatis contribulibus et sacerdotibus ad altare arcersiit et eos qui in arce erant <BR><FONT size=2>32</FONT>&nbsp;&nbsp;et ostenso capite Nicanoris et manu nefaria quam extendens contra domum sanctam omnipotentis Dei magnifice gloriatus est <BR><FONT size=2>33</FONT>&nbsp;&nbsp;linguam etiam impii Nicanoris praecisam iussit particulatim avibus dari manum autem dementis contra templum suspendi <BR><FONT size=2>34</FONT>&nbsp;&nbsp;omnes igitur caeli Dominum benedixerunt dicentes benedictus qui locum suum incontaminatum conservavit <BR><FONT size=2>35</FONT>&nbsp;&nbsp;suspendit autem Nicanoris caput in summa arce evidens ut esset et manifestum sit auxilii Dei <BR><FONT size=2>36</FONT>&nbsp;&nbsp;itaque omnes communi consilio decreverunt nullo modo diem istum absque celebritate praeterire <BR><FONT size=2>37</FONT>&nbsp;&nbsp;habere autem celebritatem tertiadecima die mensis adar quod dicitur voce syriaca pridie Mardochei die <BR><FONT size=2>38</FONT>&nbsp;&nbsp;igitur his erga Nicanorem gestis et ex illis temporibus ab Hebraeis civitate possessa ego quoque in his finem faciam sermonis <BR><FONT size=2>39</FONT>&nbsp;&nbsp;et siquidem bene et ut historiae conpetit et ipse velim si autem minus digne concedendum est mihi <BR><FONT size=2>40</FONT>&nbsp;&nbsp;sicut enim vinum semper bibere aut semper aquam contrarium est alternis autem uti delectabile ita legentibus si semper exactus sit sermo non erit gratus hic ergo erit consummatus 

<P>
<HR><HR>
<TABLE BORDER=0 CELLSPACING=15 CELLPADDING=0 ALIGN=CENTER>
<TR>
	<TD><A HREF="http://www.thelatinlibrary.com/bible.html">The Bible</A>
	<TD><A HREF="http://www.thelatinlibrary.com/index">The Latin Library</A>
	<TD><A HREF="http://www.thelatinlibrary.com/classics">The Classics Page</A>
</TABLE>
</BODY></HTML>
