<html>
	<head>
		<title>
			Vegius: Aeneidos Supplementum
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>LIBRI XII AENEIDOX SVPPLEMENTVM MAPHAEI VEGII
</p>

<p class=border></P>

<p>
<b>ARGUMENTUM</B>
</p>

<p>
&nbsp;&nbsp;&nbsp;&nbsp;&nbsp;&nbsp;Turnus ut extremo uitam sub Marte profudit<br>
Subdunt se Rutuli Aeneae, Troiana sequentes<br>
Agmina; dehinc superis meriti redduntur honores.<br>
Congaudet nato ac sociis, memor ante malorum<br>
Actorum pater Aeneas. Turni inde Latinus<br>
Morte dolet. Patriae miseranda incendia Daunus<br>
Euersae, et cari deflet pia funera nati.<br>
Connubium instaurat natae laetosque hymenaeos<br>
Rex socer Aeneae genero; gens utraque pacto<br>
&nbsp;&nbsp;&nbsp;&nbsp;&nbsp;&nbsp;Foedere pacis ouat; tum nomine coniugis urbem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
Instruit, et tandem placida sub pace regentem<br>
Transtulit Aeneam Uenus astra in summa beatum.
</p>

<p class=shortborder></p>

<p>
Turnus ut extremo deuictus Marte profudit<br>
Effugientem animam, medioque sub agmine uictor<br>
Magnanimus stetit Aeneas, Mauortius heros,<br>
Obstupuere omnes, gemitumque dedere Latini,<br>
Et durum ex alto reuomentes corde dolorem,<br>
Concussis cecidere animis; ceu frondibus ingens<br>
Silua dolet lapsis boreali impulsa tumultu.<br>
Tum tela infigunt terrae, et mucronibus haerent:<br>
Scutaque deponunt humeris, et proelia damnant,<br>
 Insanumque horrent optati Martis amorem:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
Nec frenum, nec colla pati captiua recusant,<br>
Et ueniam orare et requiem finemque malorum<br>
Sicut acerba duo quando in certamina tauri<br>
Concurrunt, largo miscentes sanguine pugnam,<br>
Cuique suum pecus inclinat: sin cesserit uni<br>
Palma duci, mox quae uicto pecora ante fauebant<br>
Nunc sese imperio subdunt uictoris, et ultro<br>
Quanquam animum dolor altus habet, parere fatentur:<br>
Non aliter Rutuli, licet ingens maeror adhausit<br>
 Pectora pulsa metu caesi ducis, incluta malunt&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>
Arma sequi et Phrygium Aenean, foedusque precari<br>
Pacis, et aeternam rebus belloque quietem.<br>
&nbsp;&nbsp;&nbsp;&nbsp;&nbsp;&nbsp;Tunc Turnum super adsistens placido ore profatur<br>
Aeneas "Quae tanta animo dementia creuit,<br>
Ut Teucros superum monitis, summique tonantis<br>
Imperio huc uectos, patereris, Daunia proles,<br>
Italia et pactis nequicquam expellere tectis?<br>
Disce Iouem reuereri et iussa facessere diuum.<br>
Magnum etiam capit ira Iouem, memoresque malorum<br>
 Sollicitat uindicta deos; en ultima tanti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</span><br>
Meta furoris adest, quo contra iura fidemque<br>
Iliacam rupto turbasti foedere gentem.<br>
Ecce suprema dies, aliis exempla sub aeuum<br>
Uenturum missura; Iouem ne temnere frustra<br>
Fas sit, et indignos bellorum accendere motus.<br>
Nunc armis laetare tuis, heu, nobile corpus,<br>
Turne iaces: at non tibi erit Lauinia paruo,<br>
Nec dextra tamen Aeneae cecidisse pudebit!<br>
Nunc, Rutuli, hinc auferte ducem uestrum, arma uirumque<br>
 Largior, atque omnem deflendae mortis honorem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">40</span><br>
Sed quae Pallantis fuerant ingentia baltei<br>
Pondera, transmittam Euandro, ut solacia caeso<br>
Haud leuia hoste ferat, Turnoque exsultet adempto.<br>
Uos memores tamen, Ausonii, melioribus uti<br>
Discite bellorum auspiciis: ego sidera iuro,<br>
Nunquam acies, nunquam arma libens in proelia moui:<br>
Sed uestris actus furiis defendere toto<br>
Optaui et licuit Troianas robore partes."<br>
&nbsp;&nbsp;&nbsp;&nbsp;&nbsp;&nbsp;Nec fatus plura Aeneas; se laetus ad altos<br>
 Uertebat muros, et Troia tecta petebat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">50</span><br>
Una ipsum Teucrorum omnis conuersa iuuentus<br>
Exsultans sequitur, uolucresque per arua pedum ui<br>
Quadrupedes citat, incusans acri ore Latinos,<br>
Ignauosque uocans: strepit altus plausibus aether.<br>
Et quamuis inhumata rogis dare corpora surgat<br>
Ingens cura animo, sociosque imponere flammis,<br>
Maius opus tamen Aeneas sub pectore uoluens,<br>
Primum aris meritos superum mandabat honores.<br>
Tum pingues patrio iugulant ex more iuuencos,<br>
 Immittuntque sues, niueasque in templa bidentes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">60</span><br>
Purpuream effuso pulsantes sanguine terram.<br>
Uiscera diripiunt, et caesim in frusta trucidant,<br>
Denudantque gregem, et flammis uerubusque remittunt.<br>
Tum uina effundunt pateris, et dona Lyaei<br>
Accumulant; plenis uenerantur lancibus aras;<br>
Tura ignes adolent; onerata altaria fumant.<br>
&nbsp;&nbsp;&nbsp;&nbsp;&nbsp;&nbsp;Tum plausus per tecta mouent, magumque tonantem<br>
Extollunt, Ueneremque, et te, Saturnia Iuno,<br>
Iam placidam, et meliorem ingenti laude fatentur,<br>
 Mauortemque ipsum: tum cetera turba deorum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">70</span><br>
In medium effertur, summis cum uocibus altos<br>
Perlata ad caelos: ante omnes gratior unus<br>
Aeneas duplices mittebat ad aethera palmas,<br>
Et puerum pauca ore dabat complexus Iulum:<br>
"Nate, in quo spes una patris, per tanta laborum<br>
Quem uariis actus fatis discrimina duxi,<br>
Ecce inuenta quies; ecce illa extrema malorum,<br>
Aerumnis factura modum acceptissima semper,<br>
Atque optata dies, quam dura in bella uocatus,<br>
 Saepe tibi dis auspicibus meminisse futuram&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">80</span><br>
Iam memini: nunc te, cum primum Aurora rubebit<br>
Crastina, sublimen Rutulorum ad moenia mittam."<br>
Dehinc sese ad gentem Iliacam uoluebat, et alto<br>
Pectore uerba trahens, blando sic ore locutus:<br>
&nbsp;&nbsp;&nbsp;&nbsp;&nbsp;&nbsp;"O socii, per dura ac densa pericula uecti,<br>
Per tantos bellorum aestus, duplicesque furores<br>
Armorum, per totque hiemes, per quicquid acerbum<br>
Horrendum, graue, triste, ingens, per quicquid iniquum<br>
Infaustum, et crudele foret, conuertite mentem<br>
 In melius: iam finis adest: hic meta malorum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">90</span><br>
Stabit, et optatam Latia cum gente quietem<br>
Iungemus:dabit inde mihi Lauinia coniunx<br>
Bello acri defensa, Italo cum sanguine mixtam<br>
Troianam transferre aeterna in saecula gentem.<br>
Unum oro, socii, Ausonios communiter aequo<br>
Ferte animo, et uosmet socero obseruate Latino.<br>
Sceptrum idem sublime geret: sententia mentem<br>
Haec habet: at bello uos, et praestantibus armis<br>
Discite me et pietate sequi: quae gloria nobis<br>
Cesserit, in promptu est; sed caelum, et sidera testor,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">100</span><br>
Qui uos tantorum eripui de clade malorum,<br>
Idem ego sub maiora potens uos praemia ducam."<br>
&nbsp;&nbsp;&nbsp;&nbsp;&nbsp;&nbsp;Talibus orabat, uariosque in pectore casus<br>
Praeteritos uoluens, partamque labore quietem<br>
Haud paruo: nimium ardenti exundabat amore<br>
In Teucros, grauibus tandem euasisse periclis<br>
Exsultans: uelut exiguis cum ex aethere gyrans<br>
Incubuit pullis, et magno turbine miluus<br>
Insiliens auido ore furit, stragemque minatur;<br>
Tum cristata ales perculso pectore mater&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">110</span><br>
Consurgit, misero natorum exterrita casu,<br>
Rostrum acuit, totisque petit conatibus hostem,<br>
Et multa expulsum ui tandem cedere cogit;<br>
Dehinc perturbatos crocitans exquirit, et omnes<br>
Attonitos cogit, pro caris anxia natis,<br>
Et tanto ereptos gaudet superesse periclo.<br>
Non secus Anchisa genitus mulcebat amicis<br>
Troianos dictis, antiquum corde timorem<br>
Flagrantesque agitans curas, et gaudia longis<br>
Tandem parta malis, et quae perferre molestum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">120</span><br>
Ante fuit, meminisse iuuat: uerum altior idem<br>
Ingenti et clara Aeneas supereminet omnes<br>
Uirtute excellens, et pro tot numina donis<br>
Exorat, summisque Iouemcum laudibus effert.<br>
&nbsp;&nbsp;&nbsp;&nbsp;&nbsp;&nbsp;Interea Rutuli magnum et miserabile funus,<br>
Exanimumque ducem tulerant sub tecta frequentes,<br>
Correpti maerore animos, largumque pluentes<br>
Imbrem oculis, et iam lato clamore Latinum<br>
Defessum, et uarios agitantem pectore casus<br>
Complerant; qui postquam altos crebrescere questus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">130</span><br>
Et Turnum ingenti confossum uulnere uidit,<br>
Haud tenuit lacrimas; dehinc maestum leniter agmen<br>
Corripuit, manibus uerbisque silentia ponens.<br>
Ceu spumantis apri quando per uiscera dentes<br>
Fulmineos canis excepit praestantior omni<br>
Ex numero, tunc infausto perterrita casu<br>
Cetera turba fugit latrantum, atque ore magistrum<br>
Circumstans querulo pauitat, magnoque ululatu<br>
Infremit; at commota manu, dominique iubentis<br>
Ore silet, gemitumque premit, seseque coercet.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">140</span><br>
Haud aliter Rutuli suppressa uoce quierunt.<br>
&nbsp;&nbsp;&nbsp;&nbsp;&nbsp;&nbsp;Tunc sic illacrimans rex alto corde Latinus<br>
Uerba dabat: "Quantos humana negotia motus,<br>
Alternasque uices miscent! Quo turbine fertur<br>
Uita hominum! O fragilis damnosa superbia sceptri!<br>
O furor, O nimium dominandi innata cupido,<br>
Mortales quo caeca uehis? Quo gloria tantis<br>
Inflatos transfers animos quaesita periclis?<br>
Quot tecum insidias, quot mortes, quanta malorum<br>
Magnorum tormenta geris, quot tela, quot enses&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">150</span><br>
Ante oculos, si cernis, habes! Heu dulce uenenum,<br>
Et mundi letalis honos! Heu tristia regni<br>
Munera, quae haud paruo constent, et grandia rerum<br>
Pondera, quae nunquam placidam permittere pacem,<br>
Nec requiem conferre queant! Heu sortis acerbae<br>
Et miserae regale decus, magnoque timori<br>
Suppositos regum casus, pacisque negatos!<br>
Quid, Turne, ingenti Ausoniam mouisse tumultu,<br>
Et dura Aeneadas turbasse in bella coactos,<br>
Quid iuuat, et uiolasse sacrae promissa quietis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">160</span><br>
Pignora, quae tibi tanta animo impatientia uenit?<br>
Ut Martem cum gente deum iussuque tonantis<br>
Huc uecta gereres, et nostris pellere tectis<br>
Ultro instans uelles, nataeque abrumpere foedus<br>
Pollicitae genero Aeneae, et me bella negante<br>
Dura mouere manu? Quae tanta insania mentem<br>
Implicuit? Quoties te in saeui Martis euntem<br>
Agmina, sublimemque in equo et radiantibus armis<br>
Tentaui reuocare, et iter suspendere coeptum?<br>
Corripui et pauitans cedentem in limine frustra?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">170</span><br>
Inde ego quanta tuli, testantur moenia tectis<br>
Semirutis, magnique albentes ossibus agri,<br>
Et Latium toto uacuatum robore, et ingens<br>
Exitium, fluuiique humana caede rubentes,<br>
Et longi, trepidique metus, durique labores,<br>
Quos toties senior per tanta pericula cepi.<br>
At nunc, Turne, iaces: ubinam generosa iuuentae<br>
Gloria, et excellens animus, quo splendidus altae<br>
Frontis honos, quonam illa decens it frontis imago?<br>
Ah! quantas Dauno lacrimas, acresque dolores,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">180</span><br>
Turne, dabis, quanto circumfluet Ardea fletu!<br>
Sed non degeneri et pudibundo uulnere fossum<br>
Aspiciet: saltem hoc miserae solamen habebit<br>
Mortis, ut Aeneae Troiani exceperis ensem."<br>
&nbsp;&nbsp;&nbsp;&nbsp;&nbsp;&nbsp;Haec fatus, lacrimisque genas impleuit obortis.<br>
Tum sese ad turbam uoluens, miserabile corpus<br>
Attolli, et caram maesti genitoris ad urbem<br>
Deferri, atque pios fieri mandabat honores.<br>
Mox circumfusi Rutuli toto agmine caesum<br>
Sublimen ingenti iuuenem posuere feretro,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">190</span><br>
Multa super Teucrum raptorum insignia secum,<br>
Et galeas, et equos, ensesque et tela ferentes.<br>
Post currus Phrygia sudantes caede sequuntur.<br>
It lacrimans, et ducit equum docta arte Metiscus<br>
Rorantem et fletu madidum, qui uexerat ante<br>
Uictorem Turnum, atque hostili strage furentem.<br>
Hinc alii uersa arma gerunt; tum extera pubes<br>
Flens sequitur, largisque humectat pectora guttis.<br>
Et iam fessi ibant per muta silentia noctis<br>
Caedentes sese; gressumque in tecta Latinus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">200</span><br>
Flexerat, ingenti turbatus funere mentem.<br>
Una omnes lacrimas matres, puerique senesque<br>
Fundebant, maestam implentes mugitibus urbem,<br>
Inscius at tantos Daunus superesse dolores,<br>
Et natum extremo consumptum Marte superbam<br>
Effundisse animam, largisque ad moenia duci<br>
Cum lacrimis, alios gemitus curasque fouebat.<br>
Namque ex diuersa caderent dum parte Latini,<br>
Et calido Turnus foedaret sanguine terram,<br>
Urbem ingens flamma, et muros inuaserat altos;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">210</span><br>
Fumabatque rutis miseri patris Ardea tectis<br>
Et tota in cinerem uergebat, et astra fauillae<br>
Altiuolae implebant, nec spes plus ulla salutis.<br>
Siue quidem sic dis placitum est, seu praescia Turni<br>
Signum ut fata darent horrendo Marte perempti.<br>
Extemplo concussi animos, turbataque ciues<br>
Pectora caedentes, miserandae sortis iniquum<br>
Deflebant casum, longoque ex ordine matres<br>
Atque auidos totis fugiebant uiribus ignes.<br>
Ac ueluti cum nigra cohors posuere sub alta&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">220</span><br>
Arbore, et infixa radice cubilia longo<br>
Formicae instantes operi, sidura securis<br>
Incumbat, uersoque infringat culmine paruas<br>
Saeua casas, mox certatim sese agmine sparso<br>
Corripiunt, maestaeque fuga trepidaeque feruntur:<br>
Et uelut ignitum testudo euersa calorem<br>
Cum sensit, luctata diu, pedibusque renitens,<br>
Caudam agitansque caput, magna ui cedere tentat,<br>
Aestuat, et multo insudans conamina miscet:<br>
Haud aliter miseri per tanta pericula ciues&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">230</span><br>
Iactabant sese, et turbata mente ferebant.<br>
Ante omnes senio confectus ad aethera uoces<br>
Fundebat querulas Daunus, superosque uocabat.<br>
Tum uero e mediis uisa est consurgere flammis,<br>
Percussisque ales uolitare per aera pennis,<br>
Indicium nomenque urbis uersae Ardea seruans;<br>
Et cui sublimes stabant in moenibus arces,<br>
Mutata effusis nunc circumlabitur alis.<br>
Attoniti nouitate omnes, monitisque deorum<br>
Haud paruis confusi, humeros atque ora tenebant.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">240</span><br>
At Daunus, patriae ardenti concussus amore<br>
Euersae, duros gemitus sub corde premebat.<br>
Haec inter magno uolitans praenuntia motu<br>
Fama ruit, latisque animos clamoribus implet,<br>
Aduentare nouum multo cum milite funus,<br>
Et Turnum exanimem, et letali uulnere uictum.<br>
Mox turbati omnes nigras duxere frequentes<br>
Incensas ex more faces: ardentibus agri<br>
Collucent flammis: dehinc se uenientibus addunt.<br>
Quos postquam toto uidere ex agmine matres,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">250</span><br>
Percussis uocem palmis ad sidera tollunt.<br>
&nbsp;&nbsp;&nbsp;&nbsp;&nbsp;&nbsp;At Daunus, cari ut patuerunt funera nati,<br>
Substitit, et demum ingenti correpta dolore<br>
Ora mouens, medium sese furibundus in agmen<br>
Proripuit, Turnumque super prostratus et haerens,<br>
Cum primum fari potuit, sic edidit ore:<br>
&nbsp;&nbsp;&nbsp;&nbsp;&nbsp;&nbsp;"Nate, patris dolor, et fessae miseranda senectae<br>
Rupta quies, quo me tantis iactate periclis<br>
Duxisti, et saeuis tandem deuicte sub armis?<br>
Quo tua me praestans animi constantia uexit?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">260</span><br>
Hic clarae uirtutis honos, et gloria sceptri?<br>
Hoc magni decus imperii, talesne triumphos,<br>
Nate, refers? Haec illa quies promissa parenti<br>
Afflicto toties, haec meta optata laborum?<br>
Heu miserum! quam praecipites labentia casus<br>
Saecla agitant, quanto uoluuntur fata tumultu!<br>
Qui iam sublimes referebas clarus honores,<br>
Et magnus toto in Latio, quem Troes in armis<br>
Horrendum, et trepidi toties sensere furentem,<br>
Nunc, mi Turne, iaces, miserandum et flebile corpus;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">270</span><br>
Iam mutum et sine uoce caput: quo pulchrior alter<br>
Non fuit in tota Ausonia, nec gratior ullus<br>
Eloquio, nec quis positis ingentior armis.<br>
Nate, ubi forma nitens, niueaque in fronte serenus<br>
Ille decor, dulcisque oculorum aspectus, et altae<br>
Sidereus ceruicis honos? His gloria Martis<br>
Contigit auspiciis: tali rediture paratu<br>
Discedens uoluisti auidis te credere bellis?<br>
Heu mortem inuisam, quae sola ultricibus armis<br>
Elatos frenas animos, communia toti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">280</span><br>
Genti sceptra tenens, aeternaque foedera seruans;<br>
Quae magnos, paruosque teris, quae fortibus aequas<br>
Imbelles, populisque duces, seniumque iuuentae.<br>
Heu mortem obscuram, quae causa indignacoegit<br>
Eripere, atque meum crudeli uulnere natum<br>
Aflicere? O felix tam grato caedis Amata<br>
Successu laetare tuae: quae tanta dolorum<br>
Fugisti monumenta, grauisque immania casus<br>
Pondera! Quid misero genitori plura paratis,<br>
O superi? Natum rapuistis, et Ardea flammis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">290</span><br>
Consumpta in cinerem uersa est: nunc aethera pennis<br>
Uerberat: ah me, Turne, tua plus caede cruenta.<br>
Deerat adhuc sors ista patris suprema senectae.<br>
At uero tali se res cum foedere uersant<br>
Ut quem infesta furens miserum fortuna moratur,<br>
Ilium omni petat infrendens, et turbine cogat."<br>
Dixerat: et multa illacrimans largo ora rigabat<br>
Imbre, trah ens duros gemitus, rapidosque dolores:<br>
Qualis ubi incubuit ualidis Iouis unguibus ales,<br>
Et paruum effuso diuulsit sanguine foetum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">300</span><br>
Cerua uidens miseri turbatur funere nati.<br>
&nbsp;&nbsp;&nbsp;&nbsp;&nbsp;&nbsp;Postera lux latum splendore impleuerat orbem:<br>
Tunc pater infractos fatali Marte Latinus<br>
Defecisse uidens Italos, totamque potenti<br>
Cedere fortunam Aeneae, bellique tumultum,<br>
Ingentesque animo curas, et foedera uoluens<br>
Connubii promissa, suae nataeque hymenaeos,<br>
Praestantes uocat electos ex agmine toto<br>
Mille uiros, qui Dardanium comitentur ad urbem<br>
Spectatum uirtute ducem; iungitque togatos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">310</span><br>
Multa oratores memorans: et euntibus ultro<br>
Imperat, ut quando auspiciis, monitisque deorum<br>
Troianam miscere Italo cum sanguine gentem<br>
Expediat, placido intersint animoque reuisant,<br>
Aeneadasque uehant alta intra moenia laeti.<br>
&nbsp;&nbsp;&nbsp;&nbsp;&nbsp;&nbsp;Interea ipse urbem labefactam, et uulgus inerme<br>
Componit, solidatque animos, requiemque futuram<br>
Spondet, et aeternam uentura in saecula pacem.<br>
Inde iubet meritos turba plaudente triumphos,<br>
Sublimesque domus fieri regalis honores;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">320</span><br>
Atque alacris monet, unanimes ut fronte serena<br>
Occurrant genero uenienti, et pectore toto<br>
Excipiant gentem Iliacam, magnisque receptent<br>
Plausibus, optataeque effundant pacis amores.<br>
Iamque instructa cohors. Teucrorum castra subibat,<br>
Cincta comas ramis oleae, pacemque rogabat:<br>
Quam bonus Aeneas ad se intra regia duci<br>
Tecta iubet, causamque uiae placido ore requirit.<br>
&nbsp;&nbsp;&nbsp;&nbsp;&nbsp;&nbsp;Tunc senior sic incipiens ardentia Drances<br>
Uerba mouet, nimium erepti pro funere Turni&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">330</span><br>
Exsultans: "O Troianae dux inclute gentis,<br>
Gloria spesque Phrygum, quo nec pietate nec armis<br>
Maior in orbe fuit: uicti obtestamur, et omnes<br>
Iuramus deosque deasque, inuitus in unum<br>
Conflatum uidit Latium, et temerata Latinus<br>
Foedera: nec Phrygios umquam turbauit honores.<br>
Quin natae, quando superum sic uota ferebant,<br>
Connubia, et generum magno te optabat amore.<br>
Sed quicquid tanto armorum flagrante tumultu,<br>
Tantorum furiisque operum, atque laboribus actum est;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">340</span><br>
Id rabidus Turni, et stimulis incensus iniquis,<br>
Confectusque odiis furor attulit; ille, negantes<br>
Inuitasque, dedit Latias in proelia gentes.<br>
Illum omnis conuersa cohors poscebat, ut armis<br>
Cederet, et magnum sineret succedere pactis<br>
Connubiis Anchisiaden: inde optimus ambas<br>
Iungebat palmas defessa aetate Latinus<br>
Infractus, nimioque ardentem Marte rogabat.<br>
Nec nostrae potuere preces inflectere durum,<br>
Nec diuum portenta animum; quin acrius ignem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">350</span><br>
Spumabat ferus ore uomens, bellumque ciebat.<br>
At uero dignum inuenit pro talibus ausis<br>
Exitium; qui te tandem uictore momordit<br>
Nigrantem prostratus humum: nunc improbus aedes<br>
Tartareas uisurus eat, quaeratque sub imo<br>
Nunc alias Acheronte acies, aliosque hymenaeos.<br>
Tu melior succede bonis Laurentibus haeres.<br>
In te omnis domus, et fessi inclinata Latini<br>
Spes iacet: unum omnes Itali super aurea mittunt<br>
Sidera, et ingentem bello, et caelestibus armis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">360</span><br>
Extollunt, et uera canunt praeconia uoces.<br>
Te grauium ueneranda patrum, consultaque turba,<br>
Inualidique aetate senes; te laeta iuuentus,<br>
Et cupidae matres, pueri, innuptaeque puellae,<br>
Unanimes aequo ore uolunt; Turnumque sub armis<br>
Exsultant cecidisse tuis: te tota precatur<br>
Ausonia, et claris praestantem laudibus effert:<br>
In te unum conuersi oculi: pater ipse Latinus<br>
lam senior sola haec longaeuae munera uitae,<br>
Qui natam tibi iungat, habet: generique nepotes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">370</span><br>
Troianos Italo admixtos in saecula mittat.<br>
Ergo age, magne ueni Teucrorum ductor, et altos<br>
Ingredere et celebres cape quos spondemus honores."<br>
Finierat: cunctique eadem simul ore fremebant.<br>
Quos pius Aeneas hilari cum fronte receptos<br>
Prosequitur paucis, et amico pectore fatur:<br>
&nbsp;&nbsp;&nbsp;&nbsp;&nbsp;&nbsp;"Nec uos, nec placida solitum sub pace Latinum<br>
Arguerim: uerum infesti uiolentia Turni<br>
Tantum opus, haud dubito, et tanti discrimina Martis<br>
Conciuit, iuuenilis enim plus laudis amore:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">380</span><br>
Quicquid id est tamen, Ausonii, nil pacta recuso<br>
Connubia, et sanctam aeterno cum foedere pacem<br>
Iungere: rex idem imperium, et ueneranda tenebit<br>
Sceptra socer, statuentque mei mihi moenia Teucri,<br>
Et nomen natae urbis erit, sociosque penates<br>
Adiciam: uos communes in saecula leges,<br>
Concordesque ingenti animo mittetis amores.<br>
Interea, quod restat adhuc, imponite flammis<br>
Corpora, quae duri miserandi insania belli<br>
Arripuit: dehinc nos cum primum crastina surget&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">390</span><br>
Clara dies, laeti Laurentia tecta petamus."<br>
&nbsp;&nbsp;&nbsp;&nbsp;&nbsp;&nbsp;Dixerat: et tanto affatu conuersa tenebat<br>
Ora simul, stupefacti omnes, et apertius ingens<br>
Mirantes pietatis opus; mox robore toto<br>
Congestas statuere pyras, ignemque repostis<br>
Ciuibus immisere: altumque sub aethera fumus<br>
Euolat, atque atris caelum sublime tenebris<br>
Conditur, innumeras ex omni rure bidentes,<br>
Glandilegosque sues iugulant, pinguesque iuuencos,<br>
Immittuntque rogis: latos incendia campos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">400</span><br>
Enudant; fremit impulsus clamoribus aer.<br>
&nbsp;&nbsp;&nbsp;&nbsp;&nbsp;&nbsp;Iamque sequens clarum extulerat lux aurea Phoebum<br>
Tunc Teucri Ausonuque omnes, mixto agmine, laeti<br>
Consedere in equis, et gressum ad tecta mouebant<br>
Laurenti, atque altis erectam moenibus urbem:<br>
Ante omnes pius Aeneas, post ordine Drances<br>
Multa duci senior memorans; dehinc unica proles<br>
Ascanius, multumque animi maturus Aletes,<br>
Et grauis Ilioneus, Mnestheusque, acerque Serestus<br>
Sergestus, fortisque Gyas, fortisque Cloanthus:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">410</span><br>
Post alii mixtimque Itali Teucrique sequuntur.<br>
Interea effusi stabant per moenia ciues;<br>
Sublimesque alta statuebant laude triumphos,<br>
Troianam cupido expectantes pectore turbam.<br>
Et iam aduentabant: quos laeta fronte Latinus<br>
Occurrens magna excepit comitante caterua.<br>
At postquam medio uenientem ex agmine uidit<br>
Dardanium Aeneam, haud uera illusit imago:<br>
Namque omnes super excellens, atque altior ibat,<br>
Et late regalem oculis spargebat honorem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">420</span><br>
Sidereis. Tunc cum primum data copia fandi est<br>
Et uoces capere, atque optatas iungere dextras,<br>
Incipit, et prior affatur placido ore Latinus:<br>
&nbsp;&nbsp;&nbsp;&nbsp;&nbsp;&nbsp;"Uenisti tandem, cupidum nec fixa fefellit<br>
Spes animum, lux Troianae clarissima gentis,<br>
Magnorum quem iussa deum tot casibus actum<br>
Italia, et nostris uoluerunt sistere tectis:<br>
Quamquam humana furens nimis ausa licentia sanctas<br>
Turbarit leges, et diuum exciuerit iras;<br>
Quin etiam inuitum totiens, meque arma negantem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">430</span><br>
Tradiderit duri perferre pericula Martis.<br>
Factum etenim, sed nec paruo stat; numina iustas<br>
Indignata animis misere ultricia poenas.<br>
Nunc age, magne Phrygum ductor, quando omnis origo<br>
Seditionis abest, et tanti criminis auctor,<br>
Connubus succede, et promissis hymenaeis.<br>
Sunt mihi regna, iacent ereptis oppida muris:<br>
Sola autem fessae spes unica nata senectae:<br>
Te generum et natum tempus complector in omne."<br>
&nbsp;&nbsp;&nbsp;&nbsp;&nbsp;&nbsp;Quem contra bonus Aeneas: "Rex maxime, nullam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">440</span><br>
Inte horum causam armorum, tantique tumultus<br>
Crediderim, placidae assueto sub tempore pacis;<br>
Et si qua est, pone hanc curam, pater optime, quaeso.<br>
Nunc adsum, et patrem, et socerum te laetus in omnes<br>
Accipio casus; magni mihi surgit imago<br>
Anchisae et rursum ardebo genitoris amore."<br>
&nbsp;&nbsp;&nbsp;&nbsp;&nbsp;&nbsp;Talibus orabant inter se, et tecta subibant<br>
Regia, cum studio effusae matresque nurusque,<br>
Longaeuique patres stabant, iuuenumque cohortes,<br>
Pulchra reuisentes Troianae corpora gentis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">450</span><br>
Ante omnes magnum Aenean, cupidoque notabant<br>
Altum animo genus, et praestantem frontis honorem,<br>
Quaesitamque alacres pacemque optata quietis<br>
Munera laudabant; ceu quando longus et ingens<br>
Agricolas tenuit resolutis nubibus imber<br>
Suspensos, curuumque diu requieuit aratrum:<br>
Tunc si clarus equos spatioso limine Titan<br>
Laxet, et aurato caelum splendore serenet,<br>
Laetitia exundant et sese hortantur agrestes,<br>
Non secus Ausonii tam laeto in tempore rerum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">460</span><br>
Composuere animos; et iam rex alta Latinus<br>
Atria, regalesque aditus intrarat, et una<br>
Optimus Aeneas, sequitur quem pulcher Iulus;<br>
Dehine Itali, mixtique Phryges, tum splendida lato<br>
Applausu, et magno completur regia coetu.<br>
Haec inter, matrum innumera nuruumque caterua<br>
In medium comitata uenit Lauinia uirgo<br>
Sidereos deiecta oculos; quam Troius heros<br>
Uirtute et forma ingentem, mirabile dictu<br>
Ut uidit, primo aspectu stupefactus inhaesit;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">470</span><br>
Et secum Turni casus miseratus acerbos<br>
Qui haud parua spe ductus ouans in proelia tantos<br>
Ciuisset motus, durisque arsisset in armis.<br>
Tum uero aeterno iunguntur foedera nexu<br>
Connubii, multaque canunt cum laude hymenaeum:<br>
Dehinc plausus fremitusque altum super aera mittunt,<br>
Et laetam uocem per regia tecta uolutant.<br>
&nbsp;&nbsp;&nbsp;&nbsp;&nbsp;&nbsp;At fidum interea Aeneas affatur Achaten,<br>
Uadat et Andromachae quondam data munera, uestes<br>
Intextas auro ferat, et, quod saepe solebat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">480</span><br>
Dum res Troianae stabant, circumdare collo<br>
Auratum, gemmis circumseptumque monile:<br>
Praeterea magnum cratera in pignus amoris<br>
Quem Priamus patri Anchisae donauerat olim.<br>
Nec mora, iussa sequens pulcherrima portat Achates<br>
Munera: tunc socer ingentem cratera Latinus<br>
Donatum capit; ac coniunx Lauinia uestes<br>
Atque monile decens: placido dehinc pectore sese<br>
Demulcent, uariisque trahunt sermonibus horas.<br>
&nbsp;&nbsp;&nbsp;&nbsp;&nbsp;&nbsp;Et iam tarda epulas fugientis tempora lucis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">490</span><br>
Poscebant; mox regali conuiuia luxu<br>
Effundunt, latosque alta intra tecta paratus.<br>
Conuenere omnes, strato discumbere in ostro<br>
Deliciis iussi, et dapibus se inferre futuris.<br>
Dat manibus crystallus aquas, mensisque reponunt<br>
Flauentem Cererem: tum laeta fronte ministri<br>
Innumeri magno distinguunt ordine curas.<br>
Pars dapibus reficit mensas, pars pocula miscet,<br>
Craterasque replet: nunc hac, nunc uoluitur illac<br>
Turba frequens; uarios miscentque per atria motus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">500</span><br>
  At puerum pater immotis spectabat Iulum<br>
Luminibus, uultum admirans, moresque Latinus,<br>
Et grauiter puerili ex ore cadentia uerba<br>
Maturumque animum ante annos; et multa rogabat<br>
Permixtas referens uoces: dehinc oscula figens<br>
Dulcia, complexum manibus iunctumque fouebat;<br>
Et nimium exsultans felicem, et munere diuum<br>
Donatum Aenean pro tali prole ferebat.<br>
&nbsp;&nbsp;&nbsp;&nbsp;&nbsp;&nbsp;Postquam epulis compressa fames, traducere longam<br>
Incipiunt fando, et labentem fallere noctem:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">510</span><br>
Nunc duros Troiae casus, gentesque Pelasgas;<br>
Nunc fera Laurentis memorantes proelia pugnae;<br>
Quo primum diffusae acies; quo tela uicissim<br>
Pulsa loco; qui primus ouans inuaserit agmen<br>
Fulmineumque ardens in equo madefecerit ensem.<br>
Praecipue Tros Aeneas, seniorque Latinus,<br>
Magnorum heroum Latiique antiqua potentis<br>
Gesta recensebant, fugientemque horrida nati<br>
Arma sui Saturnum Italis latuisse sub oris:<br>
Hinc Latium dixisse, genusque in montibus altis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">520</span><br>
Composuisse uagum, legesque et iura dedisse<br>
Et Bacchi, et frugum cultus; dehinc tecta secutum<br>
Esse paterna Iouem utque Electra Atlantide cretus<br>
Iasio Idaeas caeso Phrygiae isset ad urbes<br>
Dardanus, ex Corytho multa cum gente profectus;<br>
Utque insignem aquilam dono et Ioue patre superbus,<br>
Hectoreae gentis signum, illustresque tulisset<br>
Primus auum titulos, Troianae stirpis origo.<br>
&nbsp;&nbsp;&nbsp;&nbsp;&nbsp;&nbsp;Talibus atque alus, inter se longa trahebant<br>
Tempora; tum fremitus, laetaeque per atria uoces&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">530</span><br>
Alta uolant, strepitu ingenti tectum omne repletur<br>
Dant lucem flammae, et lato splendore coruscant.<br>
Consurgunt Phryges, et cithara resonante sequuntur<br>
Ausonii, et plausum ingeminant, seque agmine toto<br>
Permiscent, uariantque pedes, raptimque feruntur.<br>
Et iam festa nouem largo connubia luxu<br>
Attigerant celebrata dies: tum maximus heros<br>
Aeneas urbem curuo signabat aratro,<br>
Fundabantque domos, et amictas aggere fossas.<br>
Ecce autem fatum haud paruum: diffundere flammam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">540</span><br>
Ingentem, et fulgore leuem, et se nubibus altis<br>
Miscentem summo Lauinia uertice uisa est.<br>
Obstipuit pater Aeneas, duplicesque tetendit<br>
Ad caelum cum uoce manus: "Si, Iupiter, umquam<br>
Gens monitis Troiana tuis terraque, marique<br>
Paruit imperiisque libens, sinumina, uestras<br>
Si metui coluique aras, per si quid agendum est,<br>
Quod restat, placidam felici afferte quietem<br>
Augurio, et firmate, malisque imponite finem."<br>
Talia iactantem circumstetit aurea mater&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">550</span><br>
Se Uenerem confessa, almo et sic edidit ore:<br>
&nbsp;&nbsp;&nbsp;&nbsp;&nbsp;&nbsp;"Nate, animo pone hanc curam, et meliora capesse<br>
Signa deum, gaudensque bonis succede futuris.<br>
Nunc tibi parta quies, nunc meta extrema malorum:<br>
Nunc tandem optatam componunt saecula pacem.<br>
Nec flammam ad caelos perlatam e uertice carae<br>
Coniugis horresce; at constantem dirige mentem.<br>
Namque erit illa, tuum celebri quae sanguine nomen,<br>
Troianosque auctura duces ad sidera mittat.<br>
Haec tibi magnanimos sublimi prole nepotes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">560</span><br>
Conferet, egregiis totum qui laudibus orbem<br>
Complebunt, totumque sua uirtute potentes,<br>
Sub iuga, uictoresque trahent: quos gloria summo<br>
Oceanum transgressa ingens aequabit Olympo:<br>
Quos tandem innumera ardens post illustria rerum<br>
Gesta deos factura uehet super aethera uirtus.<br>
Hanc flammam uentura tuae praeconia gentis<br>
Designant; hoc omnipotens e culmine signum<br>
Sidereo dedit: at tantarum in munera laudum,<br>
Quam statuis, dicas a nomine coniugis urbem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">570</span><br>
Praeterea sacros Troia ex ardente penates<br>
Ereptos compone noua intra moenia, et altos<br>
Infer ad aeternum mansuros tempus honores.<br>
Hi, tibi mira feram, tanto urbis amore trahentur,<br>
Ut uecti ad sedes alias, loca prima Latini<br>
Sponte sua repetent, iterumque iterumque reuersi.<br>
O felix, quem tanta manent, dehinc pace tenebis<br>
Sub placida gentem Iliacam: post, fessus et aeuo<br>
Confectus tandem Elysias socer ibit ad umbras;<br>
Succedes sceptro, atque Italis dominabere, leges&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">580</span><br>
Communes Teucrisque ferens: tum laetus ad altum<br>
Te mittes caelum: sic stat sententia diuum."<br>
Dixit: et inde leues fugiens se uexit ad auras.<br>
&nbsp;&nbsp;&nbsp;&nbsp;&nbsp;&nbsp;Aeneas tanto stupefactam numine mentem<br>
Percussus, diuae peragit mandata parentis:<br>
Et iam compositos felici in pace regebat<br>
Dardanidas; et iam decedens sceptra Latinus<br>
Liquerat; et pius Aeneas successerat, omnem<br>
Ausoniam lataque potens dicione tenebat.<br>
Iam paribus Phryges atque Itali se moribus ultro,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">590</span><br>
Et socia ingenti firmabant pectora amore;<br>
Concordique aequas miscebant foedere leges.<br>
Tum medio Uenus exsultans se immisit Olympo<br>
Ante Iouem; et complexa pedes, sic ore locuta est:<br>
&nbsp;&nbsp;&nbsp;&nbsp;&nbsp;&nbsp;"Omnipotens genitor, qui solus ab aethere summo<br>
Cuncta moues, qui res hominum, curasque recenses;<br>
Dum Teucros traheret fortuna inimica, recordor,<br>
Spondebas finem aerumnis, rebusque salutem.<br>
Nec tua te promissa, pater, sententia fallit;<br>
Namque omnes gaudere sacra tres pace per annos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">600</span><br>
Uiderunt Italae nullo discrimine partes;<br>
Uerum ad siderei missurum culmina caeli<br>
Pollicitus magnum Aenean, meritumque ferebas<br>
Illaturum astris: quid nunc sub pectore uersas?<br>
Iamque optat matura polos Aeneia uirtus."<br>
&nbsp;&nbsp;&nbsp;&nbsp;&nbsp;&nbsp;Olli hominum pater atque deum dedit oscula, ab alto<br>
Pectore uerba ferens: "Quantum, Cytherea, potentem<br>
Aeneam Aeneadasque omnes, infessus amaui,<br>
Et terra et pelago et per tanta pericula uectos,<br>
Nosti: et saepe equidem indolui commotus amore,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">610</span><br>
Nata, tuo: tandemque malis, Iunone secunda,<br>
Imposui finem: nunc stat sententia menti,<br>
Qua ductorem alto Phrygium succedere caelo<br>
Institui, et firma est; numeroque inferre deorum<br>
Constat, et id concedo libens. Tu, si quid in ipso<br>
Mortale est, adime, atque astris ingentibus adde.<br>
Quin si alios sua habet uirtus, qui laude perenni<br>
Accingant sese, gestis praestantibus orbem<br>
Exornent, illos rursum super aethera mittam."<br>
Assensere omnes superi, nec regia Iuno&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">620</span><br>
Abnuit; at magnum Aenean suadebat ad altum<br>
Efferri caelum, et uoces addebat amicas.<br>
&nbsp;&nbsp;&nbsp;&nbsp;&nbsp;&nbsp;Tum Uenus aerias descendit lapsa per auras,<br>
Laurentumque petit: uicina Numicius undis<br>
Flumineis ubi currit in aequora harundine tectus.<br>
Tunc corpus nati abluere, et deferre sub undas<br>
Quicquid erat mortale iubet: dehinc laeta recentem,<br>
Felicemque animam secum super aera duxit:<br>
Immisitque Aeneam astris, quem Iulia proles<br>
Indigetem appellat, templisque imponit honores.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">630</FONT>
</P>

<p class=border></P>

<p>
<div align="center"><span style="font-size: 80%;">From the <i>editio princeps </I>(Venice, 1471), edited by Brinton, posted by David Wilson-Okamura at the <a href="http://virgil.org/supplementa/vegio-latin.htm">Virgil.org</A> site and reproduced here with his permission.</SPAN></DIV>
</P>

<p class=border></P>

<p>
<table border=0 cellspacing=10 cellpadding=0 align=Center>
<tr>
	<td><a href="neo.html">Neo-Latin</A>
	<td><a href="index.html">The Latin Library</A>
	<td><a href="classics.html">The Classics Page</A>
</TABLE>
</P>
</BODY>
</HTML>