<html>
	<head>
		<title>
			Catullus
		</title>
		<meta http-equiv="Content-Type" content="text/html; charset=utf-8">
		<link rel="shortcut icon" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
		<link rel="StyleSheet" media="print" href="http://www.thelatinlibrary.com/latinlibrary_print.css">
	</head>
<body>

<h1>C. VALERIVS CATVLLVS</h1>
<p class="internal_navigation">
<a href="#1">1</a>  <a href="#2">2</a>  <a href="#2b">2b</a>  <a href="#3">3</a>  <a href="#4">4</a>  <a href="#5">5</a>     <a href="#6">6</a>  <a href="#7">7</a>  <a href="#8">8</a>  <a href="#9">9</a>  <a href="#10">10</a>  <a href="#11">11</a>  <a href="#12">12</a>  <a href="#13">13</a>  <a href="#14">14</a>  <a href="#14b">14b</a>  <a href="#15">15</a>  <a href="#16">16</a>  <a href="#17">17</a>  <a href="#21">21</a>  <a href="#22">22</a>  <a href="#23">23</a>  <a href="#24">24</a>  <a href="#25">25</a>  <a href="#26">26</a>  <a href="#27">27</a>  <a href="#28">28</a>  <a href="#29">29</a>  <a href="#30">30</a>  <a href="#31">31</a>  <a href="#32">32</a>  <a href="#33">33</a>  <a href="#34">34</a>  <a href="#35">35</a>  <a href="#36">36</a>  <a href="#37">37</a>  <a href="#38">38</a>  <a href="#39">39</a>  <a href="#40">40</a>  <a href="#41">41</a>  <a href="#42">42</a>  <a href="#43">43</a>  <a href="#44">44</a>  <a href="#45">45</a>  <a href="#46">46</a>  <a href="#47">47</a>  <a href="#48">48</a>  <a href="#49">49</a>  <a href="#50">50</a>  <a href="#51">51</a>  <a href="#52">52</a>  <a href="#53">53</a>  <a href="#54">54</a>  <a href="#55">55</a>  <a href="#56">56</a>  <a href="#57">57</a>  <a href="#58">58</a>  <a href="#58b">58b</a>  <a href="#59">59</a>  <a href="#60">60</a>  <a href="#61">61</a>  <a href="#62">62</a>  <a href="#63">63</a>  <a href="#64">64</a>  <a href="#65">65</a>  <a href="#66">66</a>  <a href="#67">67</a>  <a href="#68">68</a>  <a href="#69">69</a>  <a href="#70">70</a>  <a href="#71">71</a>  <a href="#72">72</a>  <a href="#73">73</a>  <a href="#74">74</a>  <a href="#75">75</a>  <a href="#76">76</a>  <a href="#77">77</a>  <a href="#78">78</a>  <a href="78b"></a>  <a href="#79">79</a>  <a href="#80">80</a>  <a href="#81">81</a>  <a href="#82">82</a>  <a href="#83">83</a>  <a href="#84">84</a>  <a href="#85">85</a>  <a href="#86">86</a>  <a href="#87">87</a>  <a href="#88">88</a>  <a href="#89">89</a>  <a href="#90">90</a>  <a href="#91">91</a>  <a href="#92">92</a>  <a href="#93">93</a>  <a href="#94">94</a>  <a href="#95">95</a>  <a href="#95b">95b</a>  <a href="#96">96</a>  <a href="#97">97</a>  <a href="#98">98</a>  <a href="#99">99</a>  <a href="#100">100</a>  <a href="#101">101</a>  <a href="#102">102</a>  <a href="#103">103</a>  <a href="#104">104</a>  <a href="#105">105</a>  <a href="#106">106</a>  <a href="#107">107</a>  <a href="#108">108</a>  <a href="#109">109</a>  <a href="#110">110</a>  <a href="#111">111</a>  <a href="#112">112</a>  <a href="#113">113</a>  <a href="#114">114</a>  <a href="#115">115</a>  <a href="#116">116</a>
</p>


<p><a name="1"></a><b>I. ad Cornelium</b></p>

<p>
Cui dono lepidum novum libellum<br>
arida modo pumice expolitum?<br>
Corneli, tibi: namque tu solebas<br>
meas esse aliquid putare nugas.<br>
Iam tum, cum ausus es unus Italorum<br>
omne aevum tribus explicare cartis...<br>
Doctis, Iuppiter, et laboriosis!<br>
Quare habe tibi quidquid hoc libelliâ€”<br>
qualecumque, quod, o patrona virgo,<br>
plus uno maneat perenne saeclo!
</p>


<p><a name="2"></a><b>II. fletus passeris Lesbiae</b></p>

<p>
Passer, deliciae meae puellae,<br>
quicum ludere, quem in sinu tenere,<br>
cui primum digitum dare appetenti<br>
et acris solet incitare morsus,<br>
cum desiderio meo nitenti<br>
carum nescio quid lubet iocari<br>
et solaciolum sui doloris,<br>
credo ut tum gravis acquiescat ardor:<br>
tecum ludere sicut ipsa possem<br>
et tristis animi levare curas!
</p>

<p>IIb.</p>

<p>TAM gratum est mihi quam ferunt puellae<br>
pernici aureolum fuisse malum,<br>
quod zonam soluit diu ligatam.
</p>

<p><a name="3"></a>III. fletus passeris Lesbiae</p>

<p>LVGETE, o Veneres Cupidinesque,<br>
et quantum est hominum uenustiorum:<br>
passer mortuus est meae puellae,<br>
passer, deliciae meae puellae,<br>
quem plus illa oculis suis amabat.<br>
nam mellitus erat suamque norat<br>
ipsam tam bene quam puella matrem,<br>
nec sese a gremio illius mouebat,<br>
sed circumsiliens modo huc modo illuc<br>
ad solam dominam usque pipiabat.<br>
qui nunc it per iter tenebricosum<br>
illuc, unde negant redire quemquam.<br>
at uobis male sit, malae tenebrae<br>
Orci, quae omnia bella deuoratis:<br>
tam bellum mihi passerem abstulistis<br>
o factum male! o miselle passer!<br>
tua nunc opera meae puellae<br>
flendo turgiduli rubent ocelli.</p>


<p><a name="4"></a>IV. de phasello</p>

<p>PHASELVS ille, quem uidetis, hospites,<br>
ait fuisse nauium celerrimus,<br>
neque ullius natantis impetum trabis<br>
nequisse praeterire, siue palmulis<br>
opus foret uolare siue linteo.<br>
et hoc negat minacis Hadriatici<br>
negare litus insulasue Cycladas<br>
Rhodumque nobilem horridamque Thraciam<br>
Propontida trucemue Ponticum sinum,<br>
ubi iste post phaselus antea fuit<br>
comata silua; nam Cytorio in iugo<br>
loquente saepe sibilum edidit coma.<br>
Amastri Pontica et Cytore buxifer,<br>
tibi haec fuisse et esse cognitissima<br>
ait phaselus: ultima ex origine<br>
tuo stetisse dicit in cacumine,<br>
tuo imbuisse palmulas in aequore,<br>
et inde tot per impotentia freta<br>
erum tulisse, laeua siue dextera<br>
uocaret aura, siue utrumque Iuppiter<br>
simul secundus incidisset in pedem;<br>
neque ulla uota litoralibus deis<br>
sibi esse facta, cum ueniret a mari<br>
nouissimo hunc ad usque limpidum lacum.<br>
sed haec prius fuere: nunc recondita<br>
senet quiete seque dedicat tibi,<br>
gemelle Castor et gemelle Castoris.
</p>

<p><a name="5"></a>V. ad Lesbiam</p>

<p>VIVAMUS mea Lesbia, atque amemus,<br>
rumoresque senum seueriorum<br>
omnes unius aestimemus assis!<br>
soles occidere et redire possunt:<br>
nobis cum semel occidit breuis lux,<br>
nox est perpetua una dormienda.<br>
da mi basia mille, deinde centum,<br>
dein mille altera, dein secunda centum,<br>
deinde usque altera mille, deinde centum.<br>
dein, cum milia multa fecerimus,<br>
conturbabimus illa, ne sciamus,<br>
aut ne quis malus inuidere possit,<br>
cum tantum sciat esse basiorum.
</p>

<p><a name="6"></a>VI. ad Flauium</p>

<p>FLAVI, delicias tuas Catullo,<br>
ni sint illepidae atque inelegantes,<br>
uelles dicere nec tacere posses.<br>
uerum nescio quid febriculosi<br>
scorti diligis: hoc pudet fateri.<br>
nam te non uiduas iacere noctes<br>
nequiquam tacitum cubile clamat<br>
sertis ac Syrio fragrans oliuo,<br>
puluinusque peraeque et hic et ille<br>
attritus, tremulique quassa lecti<br>
argutatio inambulatioque.<br>
nam inista preualet nihil tacere.<br>
cur? non tam latera ecfututa pandas,<br>
ni tu quid facias ineptiarum.<br>
quare, quidquid habes boni malique,<br>
dic nobis. uolo te ac tuos amores<br>
ad caelum lepido uocare uersu.
</p>


<p><a name="7"></a>VII. ad Lesbiam</p>
<p>
QVAERIS, quot mihi basiationes<br>
tuae, Lesbia, sint satis superque.<br>
quam magnus numerus Libyssae harenae<br>
lasarpiciferis iacet Cyrenis<br>
oraclum Iouis inter aestuosi<br>
et Batti ueteris sacrum sepulcrum;<br>
aut quam sidera multa, cum tacet nox,<br>
furtiuos hominum uident amores:<br>
tam te basia multa basiare<br>
uesano satis et super Catullo est,<br>
quae nec pernumerare curiosi<br>
possint nec mala fascinare lingua.
</p>

<p><a name="8"></a>VIII. ad se ipsum</p>

<p>
MISER Catulle, desinas ineptire,<br>
et quod uides perisse perditum ducas.<br>
fulsere quondam candidi tibi soles,<br>
cum uentitabas quo puella ducebat<br>
amata nobis quantum amabitur nulla.<br>
ibi illa multa cum iocosa fiebant,<br>
quae tu uolebas nec puella nolebat,<br>
fulsere uere candidi tibi soles.<br>
nunc iam illa non uult: tu quoque impotens noli,<br>
nec quae fugit sectare, nec miser uiue,<br>
sed obstinata mente perfer, obdura.<br>
uale puella, iam Catullus obdurat,<br>
nec te requiret nec rogabit inuitam.<br>
at tu dolebis, cum rogaberis nulla.<br>
scelesta, uae te, quae tibi manet uita?<br>
quis nunc te adibit? cui uideberis bella?<br>
quem nunc amabis? cuius esse diceris?<br>
quem basiabis? cui labella mordebis?<br>
at tu, Catulle, destinatus obdura.
</p>

<p><a name="9"></a>IX. ad Veranium</p>
<p>
VERANI, omnibus e meis amicis<br>
antistans mihi milibus trecentis,<br>
uenistine domum ad tuos penates<br>
fratresque unanimos anumque matrem?<br>
uenisti. o mihi nuntii beati!<br>
uisam te incolumem audiamque Hiberum<br>
narrantem loca, facta nationes,<br>
ut mos est tuus, applicansque collum<br>
iucundum os oculosque suauiabor.<br>
o quantum est hominum beatiorum,<br>
quid me laetius est beatiusue?
</p>

<p><a name="10"></a>X. ad Varum</p>
<p>
VARVS me meus ad suos amores<br>
uisum duxerat e foro otiosum,<br>
scortillum, ut mihi tum repente uisum est,<br>
non sane illepidum neque inuenustum,<br>
huc ut uenimus, incidere nobis<br>
sermones uarii, in quibus, quid esset<br>
iam Bithynia, quo modo se haberet,<br>
et quonam mihi profuisset aere.<br>
respondi id quod erat, nihil neque ipsis<br>
nec praetoribus esse nec cohorti,<br>
cur quisquam caput unctius referret,<br>
praesertim quibus esset irrumator<br>
praetor, nec faceret pili cohortem.<br>
'at certe tamen,' inquiunt 'quod illic<br>
natum dicitur esse, comparasti<br>
ad lecticam homines.' ego, ut puellae<br>
unum me facerem beatiorem,<br>
'non' inquam 'mihi tam fuit maligne<br>
ut, prouincia quod mala incidisset,<br>
non possem octo homines parare rectos.'<br>
at mi nullus erat nec hic neque illic<br>
fractum qui ueteris pedem grabati<br>
in collo sibi collocare posset.<br>
hic illa, ut decuit cinaediorem,<br>
'quaeso' inquit 'mihi, mi Catulle, paulum<br>
istos commoda: nam uolo ad Serapim<br>
deferri.' 'mane' inquii puellae,<br>
'istud quod modo dixeram me habere,<br>
fugit me ratio: meus sodalis--<br>
Cinna est Gaius-- is sibi parauit.<br>
uerum, utrum illius an mei, quid ad me?<br>
utor tam bene quam mihi pararim.<br>
sed tu insulsa male et molesta uiuis,<br>
per quam non licet esse neglegentem.'
</p>
<p><a name="11"></a>XI. ad Furium et Aurelium</p>
<p>
FVRI et Aureli comites Catulli,<br>
siue in extremos penetrabit Indos,<br>
litus ut longe resonante Eoa<br>
&nbsp;&nbsp;&nbsp;&nbsp;&nbsp;tunditur unda,<br>
siue in Hyrcanos Arabesue molles,<br>
seu Sagas sagittiferosue Parthos,<br>
siue quae septemgeminus colorat<br>
&nbsp;&nbsp;&nbsp;&nbsp;&nbsp;aequora Nilus,<br>
siue trans altas gradietur Alpes,<br>
Caesaris uisens monimenta magni,<br>
Gallicum Rhenum horribile aequor ulti-<br>
&nbsp;&nbsp;&nbsp;&nbsp;&nbsp;mosque Britannos,<br>
omnia haec, quaecumque feret uoluntas<br>
caelitum, temptare simul parati,<br>
pauca nuntiate meae puellae<br>
&nbsp;&nbsp;&nbsp;&nbsp;&nbsp;non bona dicta.<br>
cum suis uiuat ualeatque moechis,<br>
quos simul complexa tenet trecentos,<br>
nullum amans uere, sed identidem omnium<br>
&nbsp;&nbsp;&nbsp;&nbsp;&nbsp;ilia rumpens;<br>
nec meum respectet, ut ante, amorem,<br>
qui illius culpa cecidit uelut prati<br>
ultimi flos, praetereunte postquam<br>
&nbsp;&nbsp;&nbsp;&nbsp;&nbsp;tactus aratro est.
</p>
	
<p><a name="12"></a>XII. ad Matrucinum Asinium</p>
<p>
MARRVCINE Asini, manu sinistra<br>
non belle uteris: in ioco atque uino<br>
tollis lintea neglegentiorum.<br>
hoc salsum esse putas? fugit te, inepte:<br>
quamuis sordida res et inuenusta est.<br>
non credis mihi? crede Pollioni<br>
fratri, qui tua furta uel talento<br>
mutari uelit: est enim leporum<br>
differtus puer ac facetiarum.<br>
quare aut hendecasyllabos trecentos<br>
exspecta, aut mihi linteum remitte,<br>
quod me non mouet aestimatione,<br>
uerum est mnemosynum mei sodalis.<br>
nam sudaria Saetaba ex Hiberis<br>
miserunt mihi muneri Fabullus<br>
et Veranius: haec amem necesse est<br>
ut Veraniolum meum et Fabullum.
</p>

<p><a name="13"></a>XIII. ad Fabullum</p>
<p>
CENABIS bene, mi Fabulle, apud me<br>
paucis, si tibi di fauent, diebus,<br>
si tecum attuleris bonam atque magnam<br>
cenam, non sine candida puella<br>
et uino et sale et omnibus cachinnis.<br>
haec si, inquam, attuleris, uenuste noster,<br>
cenabis bene; nam tui Catulli<br>
plenus sacculus est aranearum.<br>
sed contra accipies meros amores<br>
seu quid suauius elegantiusue est:<br>
nam unguentum dabo, quod meae puellae<br>
donarunt Veneres Cupidinesque,<br>
quod tu cum olfacies, deos rogabis,<br>
totum ut te faciant, Fabulle, nasum.
</p>

<p><a name="14"></a>XIV. ad Caluum poetam</p>
<p>
NI te plus oculis meis amarem,<br>
iucundissime Calue, munere isto<br>
odissem te odio Vatiniano:<br>
nam quid feci ego quidue sum locutus,<br>
cur me tot male perderes poetis?<br>
isti di mala multa dent clienti,<br>
qui tantum tibi misit impiorum.<br>
quod si, ut suspicor, hoc nouum ac repertum<br>
munus dat tibi Sulla litterator,<br>
non est mi male, sed bene ac beate,<br>
quod non dispereunt tui labores.<br>
di magni, horribilem et sacrum libellum!<br>
quem tu scilicet ad tuum Catullum<br>
misti, continuo ut die periret,<br>
Saturnalibus, optimo dierum!<br>
non non hoc tibi, false, sic abibit.<br>
nam si luxerit ad librariorum<br>
curram scrinia, Caesios, Aquinos,<br>
Suffenum, omnia colligam uenena.<br>
ac te his suppliciis remunerabor.<br>
uos hinc interea ualete abite<br>
illuc, unde malum pedem attulistis,<br>
saecli incommoda, pessimi poetae.
</p>

<p><a name="14b"></a>XIVb.</p>
<p>
SI qui forte mearum ineptiarum<br>
lectores eritis manusque uestras<br>
non horrebitis admouere nobis,
</p>

<p><a name="15"></a>XV. ad Aurelium</p>
<p>
COMMENDO tibi me ac meos amores,<br>
Aureli. ueniam peto pudentem,<br>
ut, si quicquam animo tuo cupisti,<br>
quod castum expeteres et integellum,<br>
conserues puerum mihi pudice,<br>
non dico a populo-- nihil ueremur<br>
istos, qui in platea modo huc modo illuc<br>
in re praetereunt sua occupati--<br>
uerum a te metuo tuoque pene<br>
infesto pueris bonis malisque.<br>
quem tu qua lubet, ut lubet moueto<br>
quantum uis, ubi erit foris paratum:<br>
hunc unum excipio, ut puto, pudenter.<br>
quod si te mala mens furorque uecors<br>
in tantam impulerit, sceleste, culpam,<br>
ut nostrum insidiis caput lacessas.<br>
a tum te miserum malique fati!<br>
quem attractis pedibus patente porta<br>
percurrent raphanique mugilesque.
</p>

<p><a name="16"></a>XVI. ad Aurelium et Furium</p>
<p>
PEDICABO ego uos et irrumabo,<br>
Aureli pathice et cinaede Furi,<br>
qui me ex uersiculis meis putastis,<br>
quod sunt molliculi, parum pudicum.<br>
nam castum esse decet pium poetam<br>
ipsum, uersiculos nihil necesse est;<br>
qui tum denique habent salem ac leporem,<br>
si sunt molliculi ac parum pudici,<br>
et quod pruriat incitare possunt,<br>
non dico pueris, sed his pilosis<br>
qui duros nequeunt mouere lumbos.<br>
uos, quod milia multa basiorum<br>
legistis, male me marem putatis?<br>
pedicabo ego uos et irrumabo.
</p>

<p><a name="17"></a>XVII.</p>
<p>
O Colonia, quae cupis ponte ludere longo,<br>
et salire paratum habes, sed uereris inepta<br>
crura ponticuli axulis stantis in rediuiuis,<br>
ne supinus eat cauaque in palude recumbat:<br>
sic tibi bonus ex tua pons libidine fiat,<br>
in quo uel Salisubsali sacra suscipiantur,<br>
munus hoc mihi maximi da, Colonia, risus.<br>
quendam municipem meum de tuo uolo ponte<br>
ire praecipitem in lutum per caputque pedesque,<br>
uerum totius ut lacus putidaeque paludis<br>
liuidissima maximeque est profunda uorago.<br>
insulsissimus est homo, nec sapit pueri instar<br>
bimuli tremula patris dormientis in ulna.<br>
cui cum sit uiridissimo nupta flore puella<br>
et puella tenellulo delicatior haedo,<br>
adseruanda nigerrimis diligentius uuis,<br>
ludere hanc sinit ut lubet, nec pili facit uni,<br>
nec se subleuat ex sua parte, sed uelut alnus<br>
in fossa Liguri iacet suppernata securi,<br>
tantundem omnia sentiens quam si nulla sit usquam;<br>
talis iste meus stupor nil uidet, nihil audit,<br>
ipse qui sit, utrum sit an non sit, id quoque nescit.<br>
nunc eum uolo de tuo ponte mittere pronum,<br>
si pote stolidum repente excitare ueternum,<br>
et supinum animum in graui derelinquere caeno,<br>
ferream ut soleam tenaci in uoragine mula.
</p>

<p><a name="21"></a>XXI. ad Aurelium</p>
<p>
AVRELI, pater esuritionum,<br>
non harum modo, sed quot aut fuerunt<br>
aut sunt aut aliis erunt in annis,<br>
pedicare cupis meos amores.<br>
nec clam: nam simul es, iocaris una,<br>
haerens ad latus omnia experiris.<br>
frustra: nam insidias mihi instruentem<br>
tangam te prior irrumatione.<br>
atque id si faceres satur, tacerem:<br>
nunc ipsum id doleo, quod esurire<br>
me me puer et sitire discet.<br>
quare desine, dum licet pudico,<br>
ne finem facias, sed irrumatus.
</p>

<p><a name="22"></a>XXII. ad Varum</p>
<p>
SVFFENVS iste, Vare, quem probe nosti,<br>
homo est uenustus et dicax et urbanus,<br>
idemque longe plurimos facit uersus.<br>
puto esse ego illi milia aut decem aut plura<br>
perscripta, nec sic ut fit in palimpsesto<br>
relata: cartae regiae, noui libri,<br>
noui umbilici, lora rubra membranae,<br>
derecta plumbo et pumice omnia aequata.<br>
haec cum legas tu, bellus ille et urbanus<br>
Suffenus unus caprimulgus aut fossor<br>
rursus uidetur: tantum abhorret ac mutat.<br>
hoc quid putemus esse? qui modo scurra<br>
aut si quid hac re scitius uidebatur,<br>
idem infaceto est infacetior rure,<br>
simul poemata attigit, neque idem umquam<br>
aeque est beatus ac poema cum scribit:<br>
tam gaudet in se tamque se ipse miratur.<br>
nimirum idem omnes fallimur, neque est quisquam<br>
quem non in aliqua re uidere Suffenum<br>
possis. suus cuique attributus est error;<br>
sed non uidemus manticae quod in tergo est.
</p>

<p><a name="23"></a>XXIII. ad Furium</p>
<p>
FVRI, cui neque seruus est neque arca<br>
nec cimex neque araneus neque ignis,<br>
uerum est et pater et nouerca, quorum<br>
dentes uel silicem comesse possunt,<br>
est pulcre tibi cum tuo parente<br>
et cum coniuge lignea parentis.<br>
nec mirum: bene nam ualetis omnes,<br>
pulcre concoquitis, nihil timetis,<br>
non incendia, non graues ruinas,<br>
non facta impia, non dolos ueneni,<br>
non casus alios periculorum.<br>
atque corpora sicciora cornu<br>
aut siquid magis aridum est habetis<br>
sole et frigore et esuritione.<br>
quare non tibi sit bene ac beate?<br>
a te sudor abest, abest saliua,<br>
mucusque et mala pituita nasi.<br>
hanc ad munditiem adde mundiorem,<br>
quod culus tibi purior salillo est,<br>
nec toto decies cacas in anno;<br>
atque id durius est faba et lapillis.<br>
quod tu si manibus teras fricesque,<br>
non umquam digitum inquinare posses<br>
haec tu commoda tam beata, Furi,<br>
noli spernere nec putare parui,<br>
et sestertia quae soles precari<br>
centum desine: nam sat es beatus.
</p>

<p><a name="24"></a>XXIV. ad Iuuentium</p>
<p>
O qui flosculus es Iuuentiorum,<br>
non horum modo, sed quot aut fuerunt<br>
aut posthac aliis erunt in annis,<br>
mallem diuitias Midae dedisses<br>
isti, cui neque seruus est neque arca,<br>
quam sic te sineres ab illo amari.<br>
'qui? non est homo bellus?' inquies. est:<br>
sed bello huic neque seruus est neque arca.<br>
hoc tu quam lubet abice eleuaque:<br>
nec seruum tamen ille habet neque arcam.
</p>

<p><a name="25"></a>XXV. ad Thallum</p>
<p>
CINAEDE Thalle, mollior cuniculi capillo<br>
uel anseris medullula uel imula oricilla<br>
uel pene languido senis situque araneoso,<br>
idemque, Thalle, turbida rapacior procella,<br>
cum diua mulier aries ostendit oscitantes,<br>
remitte pallium mihi meum, quod inuolasti,<br>
sudariumque Saetabum catagraphosque Thynos,<br>
inepte, quae palam soles habere tamquam auita.<br>
quae nunc tuis ab unguibus reglutina et remitte,<br>
ne laneum latusculum manusque mollicellas<br>
inusta turpiter tibi flagella conscribillent,<br>
et insolenter aestues, uelut minuta magno<br>
deprensa nauis in mari, uesaniente uento.
</p>

<p><a name="26"></a>XXVI. ad Furium</p>
<p>
FVRI, uillula vestra non ad Austri<br>
flatus opposita est neque ad Fauoni<br>
nec saeui Boreae aut Apheliotae,<br>
uerum ad milia quindecim et ducentos.<br>
o uentum horribilem atque pestilentem!
</p>

<p><a name="27"></a>XXVII. ad pincernam suum</p>
<p>
MINISTER uetuli puer Falerni<br>
inger mi calices amariores,<br>
ut lex Postumiae iubet magistrae<br>
ebrioso acino ebriosioris.<br>
at uos quo lubet hinc abite, lymphae<br>
uini pernicies, et ad seueros<br>
migrate. hic merus est Thyonianus.
</p>

<p><a name="28"></a>XXVIII. ad Verannium et Fabullum</p>
<p>
PISONIS comites, cohors inanis,<br>
aptis sarcinulis et expeditis,<br>
Verani optime tuque mi Fabulle,<br>
quid rerum geritis? satisne cum isto<br>
uappa frigoraque et famem tulistis?<br>
ecquidnam in tabulis patet lucelli<br>
expensum, ut mihi, qui meum secutus<br>
praetorem refero datum lucello?<br>
o Memmi, bene me ac diu supinum<br>
tota ista trabe lentus irrumasti.<br>
sed, quantum uideo, pari fuistis<br>
casu: nam nihilo minore uerpa<br>
farti estis. pete nobiles amicos!<br>
at uobis mala multa di deaeque<br>
dent, opprobria Romuli Remique.
</p>

<p><a name="29"></a>XXIX. in Romulum cathamitum</p>
<p>
QVIS hoc potest uidere, quis potest pati,<br>
nisi impudicus et uorax et aleo,<br>
Mamurram habere quod Comata Gallia<br>
habebat uncti et ultima Britannia?<br>
cinaede Romule haec uidebis et feres?<br>
et ille nunc superbus et superfluens<br>
perambulabit omnium cubilia,<br>
ut albulus columbus aut Adoneus?<br>
cinaede Romule, haec uidebis et feres?<br>
es impudicus et uorax et aleo.<br>
eone nomine, imperator unice,<br>
fuisti in ultima occidentis insula,<br>
ut ista uestra diffututa mentula<br>
ducenties comesset aut trecenties?<br>
quid est alid sinistra liberalitas?<br>
parum expatrauit an parum elluatus est?<br>
paterna prima lancinata sunt bona,<br>
secunda praeda Pontica, inde tertia<br>
Hibera, quam scit amnis aurifer Tagus:<br>
nunc Galliae timetur et Britanniae.<br>
quid hunc malum fouetis? aut quid hic potest<br>
nisi uncta deuorare patrimonia?<br>
eone nomine urbis opulentissime<br>
socer generque, perdidistis omnia?
</p>

<p><a name="30"></a>XXX. ad Alphenum</p>
<p>
ALFENE immemor atque unanimis false sodalibus,<br>
iam te nil miseret, dure, tui dulcis amiculi?<br>
iam me prodere, iam non dubitas fallere, perfide?<br>
nec facta impia fallacum hominum caelicolis placent.<br>
quae tu neglegis ac me miserum deseris in malis.<br>
eheu quid faciant, dic, homines cuiue habeant fidem?<br>
certe tute iubebas animam tradere, inique, me<br>
inducens in amorem, quasi tuta omnia mi forent.<br>
idem nunc retrahis te ac tua dicta omnia factaque<br>
uentos irrita ferre ac nebulas aereas sinis.<br>
si tu oblitus es, at di meminerunt, meminit Fides,<br>
quae te ut paeniteat postmodo facti faciet tui.
</p>

<p><a name="31"></a>XXXI. ad Sirmium insulam</p>
<p>
PAENE insularum, Sirmio, insularumque<br>
ocelle, quascumque in liquentibus stagnis<br>
marique uasto fert uterque Neptunus,<br>
quam te libenter quamque laetus inuiso,<br>
uix mi ipse credens Thuniam atque Bithunos<br>
liquisse campos et uidere te in tuto.<br>
o quid solutis est beatius curis,<br>
cum mens onus reponit, ac peregrino<br>
labore fessi uenimus larem ad nostrum,<br>
desideratoque acquiescimus lecto?<br>
hoc est quod unum est pro laboribus tantis.<br>
salue, o uenusta Sirmio, atque ero gaude<br>
gaudente, uosque, o Lydiae lacus undae,<br>
ridete quidquid est domi cachinnorum.
</p>

<p><a name="32"></a>XXXII. ad Ipsicillam</p>
<p>
AMABO, mea dulcis Ipsitilla,<br>
meae deliciae, mei lepores,<br>
iube ad te ueniam meridiatum.<br>
et si iusseris, illud adiuuato,<br>
ne quis liminis obseret tabellam,<br>
neu tibi lubeat foras abire,<br>
sed domi maneas paresque nobis<br>
nouem continuas fututiones.<br>
uerum si quid ages, statim iubeto:<br>
nam pransus iaceo et satur supinus<br>
pertundo tunicamque palliumque.
</p>

<p><a name="33"></a>XXXIII. ad Vibennios</p>
<p>
O FVRVM optime balneariorum<br>
Vibenni pater et cinaede fili<br>
(nam dextra pater inquinatiore,<br>
culo filius est uoraciore),<br>
cur non exilium malasque in oras<br>
itis? quandoquidem patris rapinae<br>
notae sunt populo, et natis pilosas,<br>
fili, non potes asse uenditare.
</p>

<p><a name="34"></a>XXXIV. carmen Dianae</p>
<p>
DIANAE sumus in fide<br>
puellae et pueri integri:<br>
Dianam pueri integri<br>
<span class="pherecratean_line">puellaeque canamus.<br>
<p>
o Latonia, maximi<br>
magna progenies Iouis,<br>
quam mater prope Deliam<br>
<span class="pherecratean_line">deposiuit oliuam,<br>
<p>
montium domina ut fores<br>
siluarumque uirentium<br>
saltuumque reconditorum<br>
<span class="pherecratean_line">amniumque sonantum:<br>
<p>
tu Lucina dolentibus<br>
Iuno dicta puerperis,<br>
tu potens Triuia et notho es<br>
<span class="pherecratean_line">dicta lumine Luna.<br>
<p>
tu cursu, dea, menstruo<br>
metiens iter annuum,<br>
rustica agricolae bonis<br>
<span class="pherecratean_line">tecta frugibus exples.<br>
<p>
sis quocumque tibi placet<br>
sancta nomine, Romulique,<br>
antique ut solita es, bona<br>
<span class="pherecratean_line">sospites ope gentem.
</p>

<p><a name="35"></a>XXXV. ad Caecilium iubet libello loqui</p>
<p>
POETAE tenero, meo sodali,<br>
uelim Caecilio, papyre, dicas<br>
Veronam ueniat, Noui relinquens<br>
Comi moenia Lariumque litus.<br>
nam quasdam uolo cogitationes<br>
amici accipiat sui meique.<br>
quare, si sapiet, uiam uorabit,<br>
quamuis candida milies puella<br>
euntem reuocet, manusque collo<br>
ambas iniciens roget morari.<br>
quae nunc, si mihi uera nuntiantur,<br>
illum deperit impotente amore.<br>
nam quo tempore legit incohatam<br>
Dindymi dominam, ex eo misellae<br>
ignes interiorem edunt medullam.<br>
ignosco tibi, Sapphica puella<br>
musa doctior; est enim uenuste<br>
Magna Caecilio incohata Mater.
</p>

<p><a name="36"></a>XXXVI. ad Lusi cacatam</p>
<p>
ANNALES Volusi, cacata carta,<br>
uotum soluite pro mea puella.<br>
nam sanctae Veneri Cupidinique<br>
uouit, si sibi restitutus essem<br>
desissemque truces uibrare iambos,<br>
electissima pessimi poetae<br>
scripta tardipedi deo daturam<br>
infelicibus ustulanda lignis.<br>
et hoc pessima se puella uidit<br>
iocose lepide uouere diuis.<br>
nunc o caeruleo creata ponto,<br>
quae sanctum Idalium Vriosque apertos<br>
quaeque Ancona Cnidumque harundinosam<br>
colis quaeque Amathunta quaeque Golgos<br>
quaeque Durrachium Hadriae tabernam,<br>
acceptum face redditumque uotum,<br>
si non illepidum neque inuenustum est.<br>
at uos interea uenite in ignem,<br>
pleni ruris et inficetiarum.<br>
annales Volusi, cacata carta.
</p>

<p><a name="37"></a>XXXVII. ad contubernales et Egnatium</p>
<p>
SALAX taberna uosque contubernales,<br>
a pilleatis nona fratribus pila,<br>
solis putatis esse mentulas uobis,<br>
solis licere, quidquid est puellarum,<br>
confutuere et putare ceteros hircos?<br>
an, continenter quod sedetis insulsi<br>
centum an ducenti, non putatis ausurum<br>
me una ducentos irrumare sessores?<br>
atqui putate: namque totius uobis<br>
frontem tabernae sopionibus scribam.<br>
puella nam mi, quae meo sinu fugit,<br>
amata tantum quantum amabitur nulla,<br>
pro qua mihi sunt magna bella pugnata,<br>
consedit istic. hanc boni beatique<br>
omnes amatis, et quidem, quod indignum est,<br>
omnes pusilli et semitarii moechi;<br>
tu praeter omnes une de capillatis,<br>
cuniculosae Celtiberiae fili,<br>
Egnati. opaca quem bonum facit barba<br>
et dens Hibera defricatus urina.
</p>

<p><a name="38"></a>XXXVIII. ad Cornificium</p>
<p>
MALEST, Cornifici, tuo Catullo<br>
malest, me hercule, et laboriose,<br>
et magis magis in dies et horas.<br>
quem tu, quod minimum facillimumque est,<br>
qua solatus es allocutione?<br>
irascor tibi. sic meos amores?<br>
paulum quid lubet allocutionis,<br>
maestius lacrimis Simonideis.
</p>

<p><a name="39"></a>XXXIX. ad Egnatium</p>
<p>
EGNATIVS, quod candidos habet dentes,<br>
renidet usque quaque. si ad rei uentum est<br>
subsellium, cum orator excitat fletum,<br>
renidet ille; si ad pii rogum fili<br>
lugetur, orba cum flet unicum mater,<br>
renidet ille. quidquid est, ubicumque est,<br>
quodcumque agit, renidet: hunc habet morbum,<br>
neque elegantem, ut arbitror, neque urbanum.<br>
quare monendum est te mihi, bone Egnati.<br>
si urbanus esses aut Sabinus aut Tiburs<br>
aut pinguis Vmber aut obesus Etruscus<br>
aut Lanuuinus ater atque dentatus<br>
aut Transpadanus, ut meos quoque attingam,<br>
aut quilubet, qui puriter lauit dentes,<br>
tamen renidere usque quaque te nollem:<br>
nam risu inepto res ineptior nulla est.<br>
nunc Celtiber es: Celtiberia in terra,<br>
quod quisque minxit, hoc sibi solet mane<br>
dentem atque russam defricare gingiuam,<br>
ut quo iste uester expolitior dens est,<br>
hoc te amplius bibisse praedicet loti.
</p>

<p><a name="40"></a>XL. ad Rauidum</p>
<p>
QVAENAM te mala mens, miselle Rauide,<br>
agit praecipitem in meos iambos?<br>
quis deus tibi non bene aduocatus<br>
uecordem parat excitare rixam?<br>
an ut peruenias in ora uulgi?<br>
quid uis? qualubet esse notus optas?<br>
eris, quandoquidem meos amores<br>
cum longa uoluisti amare poena.
</p>

<p><a name="41"></a>XLI. ad Ameanam</p>
<p>
AMEANA puella defututa<br>
tota milia me decem poposcit,<br>
ista turpiculo puella naso,<br>
decoctoris amica Formiani.<br>
propinqui, quibus est puella curae,<br>
amicos medicosque conuocate:<br>
non est sana puella, nec rogare<br>
qualis sit solet aes imaginosum.
</p>

<p><a name="42"></a>XLII. ad hendecasyllabos</p>
<p>
ADESTE, hendecasyllabi, quot estis<br>
omnes undique, quotquot estis omnes.<br>
iocum me putat esse moecha turpis,<br>
et negat mihi nostra reddituram<br>
pugillaria, si pati potestis.<br>
persequamur eam et reflagitemus.<br>
quae sit, quaeritis? illa, quam uidetis<br>
turpe incedere, mimice ac moleste<br>
ridentem catuli ore Gallicani.<br>
circumsistite eam, et reflagitate,<br>
'moecha putida, redde codicillos,<br>
redde putida moecha, codicillos!'<br>
non assis facis? o lutum, lupanar,<br>
aut si perditius potes quid esse.<br>
sed non est tamen hoc satis putandum.<br>
quod si non aliud potest ruborem<br>
ferreo canis exprimamus ore.<br>
conclamate iterum altiore uoce.<br>
'moecha putide, redde codicillos,<br>
redde, putida moecha, codicillos!'<br>
sed nil proficimus, nihil mouetur.<br>
mutanda est ratio modusque uobis,<br>
siquid proficere amplius potestis:<br>
'pudica et proba, redde codicillos.'
</p>

<p><a name="43"></a>XLIII. ad Ameanam</p>
<p>
SALVE, nec minimo puella naso<br>
nec bello pede nec nigris ocellis<br>
nec longis digitis nec ore sicco<br>
nec sane nimis elegante lingua,<br>
decoctoris amica Formiani.<br>
ten prouincia narrat esse bellam?<br>
tecum Lesbia nostra comparatur?<br>
o saeclum insapiens et infacetum!
</p>

<p><a name="44"></a>XLIV. ad fundum</p>
<p>
O FVNDE noster seu Sabine seu Tiburs<br>
(nam te esse Tiburtem autumant, quibus non est<br>
cordi Catullum laedere; at quibus cordi est,<br>
quouis Sabinum pignore esse contendunt),<br>
sed seu Sabine siue uerius Tiburs,<br>
fui libenter in tua suburbana<br>
uilla, malamque pectore expuli tussim,<br>
non inmerenti quam mihi meus uenter,<br>
dum sumptuosas appeto, dedit, cenas.<br>
nam, Sestianus dum uolo esse conuiua,<br>
orationem in Antium petitorem<br>
plenam ueneni et pestilentiae legi.<br>
hic me grauedo frigida et frequens tussis<br>
quassauit usque, dum in tuum sinum fugi,<br>
et me recuraui otioque et urtica.<br>
quare refectus maximas tibi grates<br>
ago, meum quod non es ulta peccatum.<br>
nec deprecor iam, si nefaria scripta<br>
Sesti recepso, quin grauedinem et tussim<br>
non mihi, sed ipsi Sestio ferat frigus,<br>
qui tunc uocat me, cum malum librum legi.
</p>

<p><a name="45"></a>XLV. ad Septimium</p>
<p>
ACMEN Septimius suos amores<br>
tenens in gremio 'mea' inquit 'Acme,<br>
ni te perdite amo atque amare porro<br>
omnes sum assidue paratus annos,<br>
quantum qui pote plurimum perire,<br>
solus in Libya Indiaque tosta<br>
caesio ueniam obuius leoni.'<br>
hoc ut dixit, Amor sinistra ut ante<br>
dextra sternuit approbationem.<br>
&nbsp;&nbsp;&nbsp;&nbsp;&nbsp;at Acme leuiter caput reflectens<br>
et dulcis pueri ebrios ocellos<br>
illo purpureo ore suauiata,<br>
'sic' inquit 'mea uita Septimille,<br>
huic uni domino usque seruiamus,<br>
ut multo mihi maior acriorque<br>
ignis mollibus ardet in medullis.'<br>
hoc ut dixit, Amor sinistra ut ante<br>
dextra sternuit approbationem.<br>
&nbsp;&nbsp;&nbsp;&nbsp;&nbsp;nunc ab auspicio bono profecti<br>
mutuis animis amant amantur.<br>
unam Septimius misellus Acmen<br>
mauult quam Syrias Britanniasque:<br>
uno in Septimio fidelis Acme<br>
facit delicias libidinisque.<br>
quis ullos homines beatiores<br>
uidit, quis Venerem auspicatiorem?
</p>

<p><a name="46"></a>XLVI.</p>
<p>
IAM uer egelidos refert tepores,<br>
iam caeli furor aequinoctialis<br>
iucundis Zephyri silescit aureis.<br>
linquantur Phrygii, Catulle, campi<br>
Nicaeaeque ager uber aestuosae:<br>
ad claras Asiae uolemus urbes.<br>
iam mens praetrepidans auet uagari,<br>
iam laeti studio pedes uigescunt.<br>
o dulces comitum ualete coetus,<br>
longe quos simul a domo profectos<br>
diuersae uarie uiae reportant.
</p>

<p><a name="47"></a>XLVII. ad Porcium et Socrationem</p>
<p>
PORCI et Socration, duae sinistrae<br>
Pisonis, scabies famesque mundi,<br>
uos Veraniolo meo et Fabullo<br>
uerpus praeposuit Priapus ille?<br>
uos conuiuia lauta sumptuose<br>
de die facitis, mei sodales<br>
quaerunt in triuio uocationes?
</p>

<p><a name="48"></a>XLVIII. ad Iuuentium</p>
<p>
MELLITOS oculos tuos, Iuuenti,<br>
si quis me sinat usque basiare,<br>
usque ad milia basiem trecenta<br>
nec numquam uidear satur futurus,<br>
non si densior aridis aristis<br>
sit nostrae seges osculationis.
</p>

<p><a name="49"></a>IL. ad Marcum Tullium Ciceronem</p>
<p>
DISERTISSIME Romuli nepotum,<br>
quot sunt quotque fuere, Marce Tulli,<br>
quotque post aliis erunt in annis,<br>
gratias tibi maximas Catullus<br>
agit pessimus omnium poeta,<br>
tanto pessimus omnium poeta,<br>
quanto tu optimus omnium patronus.
</p>

<p><a name="50"></a>L. ad Lucinium</p>
<p>
HESTERNO, Licini, die otiosi<br>
multum lusimus in meis tabellis,<br>
ut conuenerat esse delicatos:<br>
scribens uersiculos uterque nostrum<br>
ludebat numero modo hoc modo illoc,<br>
reddens mutua per iocum atque uinum.<br>
atque illinc abii tuo lepore<br>
incensus, Licini, facetiisque,<br>
ut nec me miserum cibus iuuaret<br>
nec somnus tegeret quiete ocellos,<br>
sed toto indomitus furore lecto<br>
uersarer, cupiens uidere lucem,<br>
ut tecum loquerer, simulque ut essem.<br>
at defessa labore membra postquam<br>
semimortua lectulo iacebant,<br>
hoc, iucunde, tibi poema feci,<br>
ex quo perspiceres meum dolorem.<br>
nunc audax caue sis, precesque nostras,<br>
oramus, caue despuas, ocelle,<br>
ne poenas Nemesis reposcat a te.<br>
est uehemens dea: laedere hanc caueto.
</p>

<p><a name="51"></a>LI. ad Lesbiam</p>
<p>
ILLE mi par esse deo uidetur,<br>
ille, si fas est, superare diuos,<br>
qui sedens aduersus identidem te<br>
&nbsp;&nbsp;&nbsp;&nbsp;&nbsp;spectat et audit<br>
dulce ridentem, misero quod omnis<br>
eripit sensus mihi: nam simul te,<br>
Lesbia, aspexi, nihil est super mi<br>
&nbsp;&nbsp;&nbsp;&nbsp;&nbsp;* * * * * * * *<br>
lingua sed torpet, tenuis sub artus<br>
flamma demanat, sonitu suopte<br>
tintinant aures gemina, teguntur<br>
&nbsp;&nbsp;&nbsp;&nbsp;&nbsp;lumina nocte.<br>
otium, Catulle, tibi molestum est:<br>
otio exsultas nimiumque gestis:<br>
otium et reges prius et beatas<br>
&nbsp;&nbsp;&nbsp;&nbsp;&nbsp;perdidit urbes.
</p>

<p><a name="52"></a>LII. in Nouium</p>
<p>
QVID est, Catulle? quid moraris emori?<br>
sella in curuli struma Nonius sedet,<br>
per consulatum peierat Vatinius:<br>
quid est, Catulle? quid moraris emori?
</p>

<p><a name="53"></a>LIII. ad Gaium Licinium Caluum</p>
<p>
RISI nescio quem modo e corona,<br>
qui, cum mirifice Vatiniana<br>
meus crimina Caluos explicasset<br>
admirans ait haec manusque tollens,<br>
'di magni, salaputium disertum!'
</p>

<p><a name="54"></a>LIV. de Octonis capite</p>
<p>
OTHONIS caput oppido est pusillum,<br>
et eri rustice semilauta crura,<br>
subtile et leue peditum Libonis,<br>
si non omnia, displicere uellem<br>
tibi et Sufficio seni recocto...<br>
irascere iterum meis iambis<br>
inmerentibus, unice imperator.
</p>

<p><a name="55"></a>LV. ad Camerium</p>
<p>
ORAMVS, si forte non molestum est,<br>
demonstres ubi sint tuae tenebrae.<br>
te Campo quaesiuimus minore,<br>
te in Circo, te in omnibus libellis,<br>
te in templo summi Iouis sacrato.<br>
in Magni simul ambulatione<br>
femellas omnes, amice, prendi,<br>
quas uultu uidi tamen sereno.<br>
auelte, sic ipse flagitabam,<br>
Camerium mihi pessimae puellae.<br>
quaedam inquit, nudum reduc...<br>
'en hic in roseis latet papillis.'<br>
sed te iam ferre Herculi labos est;<br>
tanto te in fastu negas, amice.<br>
dic nobis ubi sis futurus, ede<br>
audacter, committe, crede luci.<br>
nunc te lacteolae tenent puellae?<br>
si linguam clauso tenes in ore,<br>
fructus proicies amoris omnes.<br>
uerbosa gaudet Venus loquella.<br>
uel, si uis, licet obseres palatum,<br>
dum uestri sim particeps amoris.
</p>

<p><a name="56"></a>LVI. ad Catonem</p>
<p>
O REM ridiculam, Cato, et iocosam,<br>
dignamque auribus et tuo cachinno!<br>
ride quidquid amas, Cato, Catullum:<br>
res est ridicula et nimis iocosa.<br>
deprendi modo pupulum puellae<br>
trusantem; hunc ego, si placet Dionae,<br>
protelo rigida mea cecidi.
</p>

<p><a name="57"></a>LVII. ad Gaium Iulium Caesarem</p>
<p>
PVLCRE conuenit improbis cinaedis,<br>
Mamurrae pathicoque Caesarique.<br>
nec mirum: maculae pares utrisque,<br>
urbana altera et illa Formiana,<br>
impressae resident nec eluentur:<br>
morbosi pariter, gemelli utrique,<br>
uno in lecticulo erudituli ambo,<br>
non hic quam ille magis uorax adulter,<br>
riuales socii puellularum.<br>
pulcre conuenit improbis cinaedis.
</p>

<p><a name="58"></a>LVIII. ad Marcum Caelium Rufum</p>
<p>
CAELI, Lesbia nostra, Lesbia illa.<br>
illa Lesbia, quam Catullus unam<br>
plus quam se atque suos amauit omnes,<br>
nunc in quadriuiis et angiportis<br>
glubit magnanimi Remi nepotes.
</p>

<p><a name="58b"></a>LVIIIb. ad Camerium</p>
<p>
NON custos si fingar ille Cretum,<br>
non Ladas ego pinnipesue Perseus,<br>
non si Pegaseo ferar uolatu,<br>
non Rhesi niueae citaeque bigae;<br>
adde huc plumipedas uolatilesque,<br>
uentorumque simul require cursum,<br>
quos iunctos, Cameri, mihi dicares:<br>
defessus tamen omnibus medullis<br>
et multis languoribus peresus<br>
essem te mihi, amice, quaeritando.
</p>

<p><a name="59"></a>LIX. in Rufum</p>
<p>
BONONIENSIS Rufa Rufulum fellat,<br>
uxor Meneni, saepe quam in sepulcretis<br>
uidistis ipso rapere de rogo cenam,<br>
cum deuolutum ex igne prosequens panem<br>
ab semiraso tunderetur ustore.
</p>

<p><a name="60"></a>LX.</p>
<p>
NVM te leaena montibus Libystinis<br>
aut Scylla latrans infima inguinum parte<br>
tam mente dura procreauit ac taetra,<br>
ut supplicis uocem in nouissimo casu<br>
contemptam haberes, a nimis fero corde?
</p>

<p><a name="61"></a>LXI. epythalamius Iunie et Mallii</p>
<p>
COLLIS o Heliconii<br>
cultor, Vraniae genus,<br>
qui rapis teneram ad uirum<br>
uirginem, o Hymenaee Hymen,<br>
&nbsp;&nbsp;&nbsp;&nbsp;&nbsp;o Hymen Hymenaee;
</p>
<p>
cinge tempora floribus<br>
suaue olentis amaraci,<br>
flammeum cape laetus, huc<br>
huc ueni, niueo gerens<br>
&nbsp;&nbsp;&nbsp;&nbsp;&nbsp;luteum pede soccum;
</p>
<p>
excitusque hilari die,<br>
nuptialia concinens<br>
uoce carmina tinnula,<br>
pelle humum pedibus, manu<br>
&nbsp;&nbsp;&nbsp;&nbsp;&nbsp;pineam quate taedam.
</p>
<p>
namque Iunia Manlio,<br>
qualis Idalium colens<br>
uenit ad Phrygium Venus<br>
iudicem, bona cum bona<br>
&nbsp;&nbsp;&nbsp;&nbsp;&nbsp;nubet alite uirgo,
</p>
<p>
floridis uelut enitens<br>
myrtus Asia ramulis<br>
quos Hamadryades deae<br>
ludicrum sibi roscido<br>
&nbsp;&nbsp;&nbsp;&nbsp;&nbsp;nutriunt umore.
</p>
<p>
quare age, huc aditum ferens,<br>
perge linquere Thespiae<br>
rupis Aonios specus,<br>
nympha quos super irrigat<br>
&nbsp;&nbsp;&nbsp;&nbsp;&nbsp;frigerans Aganippe.
</p>
<p>
ac domum dominam uoca<br>
coniugis cupidam noui,<br>
mentem amore reuinciens,<br>
ut tenax hedera huc et huc<br>
&nbsp;&nbsp;&nbsp;&nbsp;&nbsp;arborem implicat errans.
</p>
<p>
uosque item simul, integrae<br>
uirgines, quibus aduenit<br>
par dies, agite in modum<br>
dicite, o Hymenaee Hymen,<br>
&nbsp;&nbsp;&nbsp;&nbsp;&nbsp;o Hymen Hymenaee.
</p>
<p>
ut libentius, audiens<br>
se citarier ad suum<br>
munus, huc aditum ferat<br>
dux bonae Veneris, boni<br>
&nbsp;&nbsp;&nbsp;&nbsp;&nbsp;coniugator amoris.
</p>
<p>
quis deus magis est ama-<br>
tis petendus amantibus?<br>
quem colent homines magis<br>
caelitum, o Hymenaee Hymen,<br>
&nbsp;&nbsp;&nbsp;&nbsp;&nbsp;o Hymen Hymenaee?
</p>
<p>
te suis tremulus parens<br>
inuocat, tibi uirgines<br>
zonula soluunt sinus,<br>
te timens cupida nouos<br>
&nbsp;&nbsp;&nbsp;&nbsp;&nbsp;captat aure maritus.
</p>
<p>
tu fero iuueni in manus<br>
floridam ipse puellulam<br>
dedis a gremio suae<br>
matris, o Hymenaee Hymen,<br>
&nbsp;&nbsp;&nbsp;&nbsp;&nbsp;o Hymen Hymenaee.
</p>
<p>
nil potest sine te Venus,<br>
fama quod bona comprobet,<br>
commodi capere, at potest<br>
te uolente. quis huic deo<br>
&nbsp;&nbsp;&nbsp;&nbsp;&nbsp;compararier ausit?
</p>
<p>
nulla quit sine te domus<br>
liberos dare, nec parens<br>
stirpe nitier; ac potest<br>
te uolente. quis huic deo<br>
&nbsp;&nbsp;&nbsp;&nbsp;&nbsp;compararier ausit?
</p>
<p>
quae tuis careat sacris,<br>
non queat dare praesides<br>
terra finibus: at queat<br>
te uolente. quis huic deo<br>
&nbsp;&nbsp;&nbsp;&nbsp;&nbsp;compararier ausit?
</p>
<p>
claustra pandite ianuae.<br>
uirgo adest. uiden ut faces<br>
splendidas quatiunt comas?<br>
* * * * * * * * <br>
* * * * * * * * <br>
* * * * * * * * <br>
* * * * * * * * <br>
tardet ingenuus pudor.<br>
quem tamen magis audiens,<br>
flet quod ire necesse est.<br>
flere desine. non tibi Au-<br>
runculeia periculum est,<br>
ne qua femina pulcrior<br>
clarum ab Oceano diem<br>
&nbsp;&nbsp;&nbsp;&nbsp;&nbsp;uiderit uenientem.
</p>
<p>
talis in uario solet<br>
diuitis domini hortulo<br>
stare flos hyacinthinus.<br>
sed moraris, abit dies.<br>
&nbsp;&nbsp;&nbsp;&nbsp;&nbsp;prodeas noua nupta.
</p>
<p>
prodeas noua nupta, si<br>
iam uidetur, et audias<br>
nostra uerba. uiden? faces<br>
aureas quatiunt comas:<br>
&nbsp;&nbsp;&nbsp;&nbsp;&nbsp;prodeas noua nupta.
</p>
<p>
non tuus leuis in mala<br>
deditus uir adultera,<br>
probra turpia persequens,<br>
a tuis teneris uolet<br>
&nbsp;&nbsp;&nbsp;&nbsp;&nbsp;secubare papillis,
</p>
<p>
lenta sed uelut adsitas<br>
uitis implicat arbores,<br>
implicabitur in tuum<br>
complexum. sed abit dies:<br>
&nbsp;&nbsp;&nbsp;&nbsp;&nbsp;prodeas noua nupta.
</p>
<p>
o cubile, quod omnibus<br>
* * * * * * * * <br>
* * * * * * * * <br>
* * * * * * * * <br>
&nbsp;&nbsp;&nbsp;&nbsp;&nbsp;candido pede lecti,
</p>
<p>
quae tuo ueniunt ero,<br>
quanta gaudia, quae uaga<br>
nocte, quae medio die<br>
gaudeat! sed abit dies:<br>
&nbsp;&nbsp;&nbsp;&nbsp;&nbsp;prodeas noua nupta.
</p>
<p>
tollite, o pueri, faces:<br>
flammeum uideo uenire.<br>
ite concinite in modum<br>
'io Hymen Hymenaee io,<br>
&nbsp;&nbsp;&nbsp;&nbsp;&nbsp;io Hymen Hymenaee.'
</p>
<p>
ne diu taceat procax<br>
Fescennina iocatio,<br>
nec nuces pueris neget<br>
desertum domini audiens<br>
&nbsp;&nbsp;&nbsp;&nbsp;&nbsp;concubinus amorem.
</p>
<p>
da nuces pueris, iners<br>
concubine! satis diu<br>
lusisti nucibus: lubet<br>
iam seruire Talasio.<br>
&nbsp;&nbsp;&nbsp;&nbsp;&nbsp;concubine, nuces da.
</p>
<p>
sordebant tibi uillicae,<br>
concubine, hodie atque heri:<br>
nunc tuum cinerarius<br>
tondet os. miser a miser<br>
&nbsp;&nbsp;&nbsp;&nbsp;&nbsp;concubine, nuces da.
</p>
<p>
diceris male te a tuis<br>
unguentate glabris marite<br>
abstinere, sed abstine.<br>
io Hymen Hymenaee io,<br>
&nbsp;&nbsp;&nbsp;&nbsp;&nbsp;io Hymen Hymenaee.
</p>
<p>
scimus haec tibi quae licent<br>
sola cognita, sed marito<br>
ista non eadem licent.<br>
io Hymen Hymenaee io,<br>
&nbsp;&nbsp;&nbsp;&nbsp;&nbsp;io Hymen Hymenaee.
</p>
<p>
nupta, tu quoque quae tuus<br>
uir petet caue ne neges,<br>
ni petitum aliunde eat.<br>
io Hymen Hymenaee io,<br>
&nbsp;&nbsp;&nbsp;&nbsp;&nbsp;io Hymen Hymenaee.
</p>
<p>
en tibi domus ut potens<br>
et beata uiri tui,<br>
quae tibi sine seruiat<br>
(io Hymen Hymenaee io,<br>
&nbsp;&nbsp;&nbsp;&nbsp;&nbsp;io Hymen Hymenaee)
</p>
<p>
usque dum tremulum mouens<br>
cana tempus anilitas<br>
omnia omnibus annuit.<br>
io Hymen Hymenaee io,<br>
&nbsp;&nbsp;&nbsp;&nbsp;&nbsp;io Hymen Hymenaee.
</p>
<p>
transfer omine cum bono<br>
limen aureolos pedes,<br>
rasilemque subi forem.<br>
io Hymen Hymenaee io,<br>
&nbsp;&nbsp;&nbsp;&nbsp;&nbsp;io Hymen Hymenaee.
</p>
<p>
aspice intus ut accubans<br>
uir tuus Tyrio in toro<br>
totus immineat tibi.<br>
io Hymen Hymenaee io,<br>
&nbsp;&nbsp;&nbsp;&nbsp;&nbsp;io Hymen Hymenaee.
</p>
<p>
illi non minus ac tibi<br>
pectore uritur intimo<br>
flamma, sed penite magis.<br>
io Hymen Hymenaee io,<br>
&nbsp;&nbsp;&nbsp;&nbsp;&nbsp;io Hymen Hymenaee.
</p>
<p>
mitte brachiolum teres,<br>
praetextate, puellulae:<br>
iam cubile adeat uiri.<br>
io Hymen Hymenaee io,<br>
&nbsp;&nbsp;&nbsp;&nbsp;&nbsp;io Hymen Hymenaee.
</p>
<p>
uos bonae senibus uiris<br>
cognitae bene feminae,<br>
collocate puellulam.<br>
io Hymen Hymenaee io,<br>
&nbsp;&nbsp;&nbsp;&nbsp;&nbsp;io Hymen Hymenaee.
</p>
<p>
iam licet uenias, marite:<br>
uxor in thalamo tibi est,<br>
ore floridulo nitens,<br>
alba parthenice uelut<br>
&nbsp;&nbsp;&nbsp;&nbsp;&nbsp;luteumue papauer.
</p>
<p>
at, marite, ita me iuuent<br>
caelites, nihilo minus<br>
pulcer es, neque te Venus<br>
neglegit. sed abit dies:<br>
&nbsp;&nbsp;&nbsp;&nbsp;&nbsp;perge, ne remorare.
</p>
<p>
non diu remoratus es:<br>
iam uenis. bona te Venus<br>
iuuerit, quoniam palam<br>
quod cupis cupis, et bonum<br>
&nbsp;&nbsp;&nbsp;&nbsp;&nbsp;non abscondis amorem.
</p>
<p>
ille pulueris Africi<br>
siderumque micantium<br>
subducat numerum prius,<br>
qui uestri numerare uolt<br>
&nbsp;&nbsp;&nbsp;&nbsp;&nbsp;multa milia ludi.
</p>
<p>
ludite ut lubet, et breui<br>
liberos date. non decet<br>
tam uetus sine liberis<br>
nomen esse, sed indidem<br>
&nbsp;&nbsp;&nbsp;&nbsp;&nbsp;semper ingenerari.
</p>
<p>
Torquatus uolo paruulus<br>
matris e gremio suae<br>
porrigens teneras manus<br>
dulce rideat ad patrem<br>
&nbsp;&nbsp;&nbsp;&nbsp;&nbsp;semihiante labello.
</p>
<p>
sit suo similis patri<br>
Manlio et facile insciis<br>
noscitetur ab omnibus,<br>
et pudicitiam suae<br>
&nbsp;&nbsp;&nbsp;&nbsp;&nbsp;matris indicet ore.
</p>
<p>
talis illius a bona<br>
matre laus genus approbet,<br>
qualis unica ab optima<br>
matre Telemacho manet<br>
&nbsp;&nbsp;&nbsp;&nbsp;&nbsp;fama Penelopeo.
</p>
<p>
claudite ostia, uirgines:<br>
lusimus satis. at boni<br>
coniuges, bene uiuite et<br>
munere assiduo ualentem<br>
&nbsp;&nbsp;&nbsp;&nbsp;&nbsp;exercete iuuentam.
</p>

<p><a name="62"></a>LXII. exametrum carmen nuptiale</p>
<p>
VESPER adest, iuuenes, consurgite: Vesper Olympo<br>
exspectata diu uix tandem lumina tollit.<br>
surgere iam tempus, iam pinguis linquere mensas,<br>
iam ueniet uirgo, iam dicetur hymenaeus.<br>
Hymen o Hymenaee, Hymen ades o Hymenaee!<br>
Cernitis, innuptae, iuuenes? consurgite contra;<br>
nimirum Oetaeos ostendit Noctifer ignes.<br>
sic certest; uiden ut perniciter exsiluere?<br>
non temere exsiluere, canent quod uincere par est.<br>
Hymen o Hymenaee, Hymen ades o Hymenaee!<br>
non facilis nobis, aequales, palma parata est:<br>
aspicite, innuptae secum ut meditata requirunt.<br>
non frustra meditantur: habent memorabile quod sit;<br>
nec mirum, penitus quae tota mente laborant.<br>
nos alio mentes, alio diuisimus aures;<br>
iure igitur uincemur: amat uictoria curam.<br>
quare nunc animos saltem conuertite uestros;<br>
dicere iam incipient, iam respondere decebit.<br>
Hymen o Hymenaee, Hymen ades o Hymenaee!<br>
Hespere, quis caelo fertur crudelior ignis?<br>
qui natam possis complexu auellere matris,<br>
complexu matris retinentem auellere natam,<br>
et iuueni ardenti castam donare puellam.<br>
quid faciunt hostes capta crudelius urbe?<br>
Hymen o Hymenaee, Hymen ades o Hymenaee!<br>
Hespere, quis caelo lucet iucundior ignis?<br>
qui desponsa tua firmes conubia flamma,<br>
quae pepigere uiri, pepigerunt ante parentes,<br>
nec iunxere prius quam se tuus extulit ardor.<br>
quid datur a diuis felici optatius hora?<br>
Hymen o Hymenaee, Hymen ades o Hymenaee!<br>
Hesperus e nobis, aequales, abstulit unam.<br>
* * * * * * * * <br>
* * * * * * * * <br>
namque tuo aduentu uigilat custodia semper,<br>
nocte latent fures, quos idem saepe reuertens,<br>
Hespere, mutato comprendis nomine Eous<br>
at lubet innuptis ficto te carpere questu.<br>
quid tum, si carpunt, tacita quem mente requirunt?<br>
Hymen o Hymenaee, Hymen ades o Hymenaee!<br>
Vt flos in saeptis secretus nascitur hortis,<br>
ignotus pecori, nullo conuolsus aratro,<br>
quem mulcent aurae, firmat sol, educat imber;<br>
multi illum pueri, multae optauere puellae:<br>
idem cum tenui carptus defloruit ungui,<br>
nulli illum pueri, nullae optauere puellae:<br>
sic uirgo, dum intacta manet, dum cara suis est;<br>
cum castum amisit polluto corpore florem,<br>
nec pueris iucunda manet, nec cara puellis.<br>
Hymen o Hymenaee, Hymen ades o Hymenaee!<br>
Vt uidua in nudo uitis quae nascitur aruo,<br>
numquam se extollit, numquam mitem educat uuam,<br>
sed tenerum prono deflectens pondere corpus<br>
iam iam contingit summum radice flagellum;<br>
hanc nulli agricolae, nulli coluere iuuenci:<br>
at si forte eadem est ulmo coniuncta marito,<br>
multi illam agricolae, multi coluere iuuenci:<br>
sic uirgo dum intacta manet, dum inculta senescit;<br>
cum par conubium maturo tempore adepta est,<br>
cara uiro magis et minus est inuisa parenti.<br>
Hymen o Hymenaee, Hymen ades o Hymenaee!<br>
Et tu ne pugna cum tali coniuge uirgo.<br>
non aequom est pugnare, pater cui tradidit ipse,<br>
ipse pater cum matre, quibus parere necesse est.<br>
uirginitas non tota tua est, ex parte parentum est,<br>
tertia pars patrest, pars est data tertia matri,<br>
tertia sola tua est: noli pugnare duobus,<br>
qui genero suo iura simul cum dote dederunt.<br>
Hymen o Hymenaee, Hymen ades o Hymenaee!
</p>

<p><a name="63"></a>LXIII. de Berecinthia et Athi</p>
<p>
SVPER alta uectus Attis celeri rate maria,<br>
Phrygium ut nemus citato cupide pede tetigit,<br>
adiitque opaca siluis redimita loca deae,<br>
stimulatus ibi furenti rabie, uagus animis,<br>
deuolsit ili acuto sibi pondera silice,<br>
itaque ut relicta sensit sibi membra sine uiro,<br>
etiam recente terrae sola sanguine maculans,<br>
niueis citata cepit manibus leue typanum,<br>
typanum tuum, Cybebe, tua, mater initia,<br>
quatiensque terga tauri teneris caua digitis<br>
canere haec suis adorta est tremebunda comitibus.<br>
'agite ite ad alta, Gallae, Cybeles nemora simul,<br>
simul ite, Dindymenae dominae uaga pecora,<br>
aliena quae petentes uelut exules loca<br>
sectam meam exsecutae duce me mihi comites<br>
rapidum salum tulistis truculentaque pelagi<br>
et corpus euirastis Veneris nimio odio;<br>
hilarate erae citatis erroribus animum.<br>
mora tarda mente cedat: simul ite, sequimini<br>
Phrygiam ad domum Cybebes, Phrygia ad nemora deae,<br>
ubi cymbalum sonat uox, ubi tympana reboant,<br>
tibicen ubi canit Phryx curuo graue calamo,<br>
ubi capita Maenades ui iaciunt hederigerae,<br>
ubi sacra sancta acutis ululatibus agitant,<br>
ubi sueuit illa diuae uolitare uaga cohors,<br>
quo nos decet citatis celerare tripudiis.'<br>
simul haec comitibus Attis cecinit notha mulier,<br>
thiasus repente linguis trepidantibus ululat,<br>
leue tympanum remugit, caua cymbala recrepant.<br>
uiridem citus adit Idam properante pede chorus.<br>
furibunda simul anhelans uaga uadit animam agens<br>
comitata tympano Attis per opaca nemora dux,<br>
ueluti iuuenca uitans onus indomita iugi;<br>
rapidae ducem sequuntur Gallae properipedem.<br>
itaque, ut domum Cybebes tetigere lassulae,<br>
nimio e labore somnum capiunt sine Cerere.<br>
piger his labante languore oculos sopor operit;<br>
abit in quiete molli rabidus furor animi.<br>
sed ubi oris aurei Sol radiantibus oculis<br>
lustrauit aethera album, sola dura, mare ferum,<br>
pepulitque noctis umbras uegetis sonipedibus,<br>
ibi Somnus excitam Attin fugiens citus abiit;<br>
trepidante eum recepit dea Pasithea sinu.<br>
ita de quiete molli rapida sine rabie<br>
simul ipsa pectore Attis sua facta recoluit,<br>
liquidaque mente uidit sine quis ubique foret,<br>
animo aestuante rusum reditum ad uada tetulit.<br>
ibi maria uasta uisens lacrimantibus oculis,<br>
patriam allocuta maestast ita uoce miseriter.<br>
'patria o mei creatrix, patria o mea genetrix,<br>
ego quam miser relinquens, dominos ut erifugae<br>
famuli solent, ad Idae tetuli nemora pedem,<br>
ut aput niuem et ferarum gelida stabula forem,<br>
et earum omnia adirem furibunda latibula,<br>
ubinam aut quibus locis te positam, patria, reor?<br>
cupit ipsa pupula ad te sibi derigere aciem,<br>
rabie fera carens dum breue tempus animus est.<br>
egone a mea remota haec ferar in nemora domo?<br>
patria, bonis, amicis, genitoribus abero?<br>
abero foro, palaestra, stadio et gyminasiis?<br>
miser a miser, querendum est etiam atque etiam, anime.<br>
quod enim genus figurast, ego non quod obierim?<br>
ego mulier, ego adulescens, ego ephebus, ego puer,<br>
ego gymnasi fui flos, ego eram decus olei:<br>
mihi ianuae frequentes, mihi limina tepida,<br>
mihi floridis corollis redimita domus erat,<br>
linquendum ubi esset orto mihi Sole cubiculum.<br>
ego nunc deum ministra et Cybeles famula ferar?<br>
ego Maenas, ego mei pars, ego uir sterilis ero?<br>
ego uiridis algida Idae niue amicta loca colam?<br>
ego uitam agam sub altis Phrygiae columinibus,<br>
ubi cerua siluicultrix, ubi aper nemoriuagus?<br>
iam iam dolet quod egi, iam iamque paenitet.'<br>
roseis ut huic labellis sonitus citus abiit<br>
geminas deorum ad aures noua nuntia referens,<br>
ibi iuncta iuga resoluens Cybele leonibus<br>
laeuumque pecoris hostem stimulans ita loquitur.<br>
'agedum,' inquit 'age ferox i> fac ut hunc furor<br>
fac uti furoris ictu reditum in nemora ferat,<br>
mea libere nimis qui fugere imperia cupit.<br>
age caede terga cauda, tua uerbera patere,<br>
fac cuncta mugienti fremitu loca retonent,<br>
rutilam ferox torosa ceruice quate iubam.'<br>
ait haec minax Cybebe religatque iuga manu.<br>
ferus ipse sese adhortans rapidum incitat animo,<br>
uadit, fremit, refringit uirgulta pede uago.<br>
at ubi umida albicantis loca litoris adiit,<br>
teneramque uidit Attin prope marmora pelagi,<br>
facit impetum. illa demens fugit in nemora fera;<br>
ibi semper omne uitae spatium famula fuit.<br>
dea, magna dea, Cybebe, dea domina Dindymi,<br>
procul a mea tuos sit furor omnis, era, domo:<br>
alios age incitatos, alios age rabidos.
</p>

<p><a name="64"></a>LXIV. Argonautia et epythalamium Thetidis et Pelei</p>
<p>
PELIACO quondam prognatae uertice pinus<br>
dicuntur liquidas Neptuni nasse per undas<br>
Phasidos ad fluctus et fines Aeetaeos,<br>
cum lecti iuuenes, Argiuae robora pubis,<br>
auratam optantes Colchis auertere pellem<br>
ausi sunt uada salsa cita decurrere puppi,<br>
caerula uerrentes abiegnis aequora palmis.<br>
diua quibus retinens in summis urbibus arces<br>
ipsa leui fecit uolitantem flamine currum,<br>
pinea coniungens inflexae texta carinae.<br>
illa rudem cursu prima imbuit Amphitriten;<br>
quae simul ac rostro uentosum proscidit aequor<br>
tortaque remigio spumis incanuit unda,<br>
emersere freti candenti e gurgite uultus<br>
aequoreae monstrum Nereides admirantes.<br>
illa, atque alia, uiderunt luce marinas<br>
mortales oculis nudato corpore Nymphas<br>
nutricum tenus exstantes e gurgite cano.<br>
tum Thetidis Peleus incensus fertur amore,<br>
tum Thetis humanos non despexit hymenaeos,<br>
tum Thetidi pater ipse iugandum Pelea sensit.<br>
o nimis optato saeclorum tempore nati<br>
heroes, saluete, deum genus! o bona matrum<br>
progenies, saluete iter...<br>
uos ego saepe, meo uos carmine compellabo.<br>
teque adeo eximie taedis felicibus aucte,<br>
Thessaliae columen Peleu, cui Iuppiter ipse,<br>
ipse suos diuum genitor concessit amores;<br>
tene Thetis tenuit pulcerrima Nereine?<br>
tene suam Tethys concessit ducere neptem,<br>
Oceanusque, mari totum qui amplectitur orbem?<br>
quae simul optatae finito tempore luces<br>
aduenere, domum conuentu tota frequentat<br>
Thessalia, oppletur laetanti regia coetu:<br>
dona ferunt prae se, declarant gaudia uultu.<br>
deseritur Cieros, linquunt Pthiotica Tempe<br>
Crannonisque domos ac moenia Larisaea,<br>
Pharsalum coeunt, Pharsalia tecta frequentant.<br>
rura colit nemo, mollescunt colla iuuencis,<br>
non humilis curuis purgatur uinea rastris,<br>
non glebam prono conuellit uomere taurus,<br>
non falx attenuat frondatorum arboris umbram,<br>
squalida desertis rubigo infertur aratris.<br>
ipsius at sedes, quacumque opulenta recessit<br>
regia, fulgenti splendent auro atque argento.<br>
candet ebur soliis, collucent pocula mensae,<br>
tota domus gaudet regali splendida gaza.<br>
puluinar uero diuae geniale locatur<br>
sedibus in mediis, Indo quod dente politum<br>
tincta tegit roseo conchyli purpura fuco.<br>
haec uestis priscis hominum uariata figuris<br>
heroum mira uirtutes indicat arte.<br>
namque fluentisono prospectans litore Diae,<br>
Thesea cedentem celeri cum classe tuetur<br>
indomitos in corde gerens Ariadna furores,<br>
necdum etiam sese quae uisit uisere credit,<br>
utpote fallaci quae tum primum excita somno<br>
desertam in sola miseram se cernat harena.<br>
immemor at iuuenis fugiens pellit uada remis,<br>
irrita uentosae linquens promissa procellae.<br>
quem procul ex alga maestis Minois ocellis,<br>
saxea ut effigies bacchantis, prospicit, eheu,<br>
prospicit et magnis curarum fluctuat undis,<br>
non flauo retinens subtilem uertice mitram,<br>
non contecta leui uelatum pectus amictu,<br>
non tereti strophio lactentis uincta papillas,<br>
omnia quae toto delapsa e corpore passim<br>
ipsius ante pedes fluctus salis alludebant.<br>
sed neque tum mitrae neque tum fluitantis amictus<br>
illa uicem curans toto ex te pectore, Theseu,<br>
toto animo, tota pendebat perdita mente.<br>
misera, assiduis quam luctibus externauit<br>
spinosas Erycina serens in pectore curas,<br>
illa tempestate, ferox quo ex tempore Theseus<br>
egressus curuis e litoribus Piraei<br>
attigit iniusti regis Gortynia templa.<br>
nam perhibent olim crudeli peste coactam<br>
Androgeoneae poenas exsoluere caedis<br>
electos iuuenes simul et decus innuptarum<br>
Cecropiam solitam esse dapem dare Minotauro.<br>
quis angusta malis cum moenia uexarentur,<br>
ipse suum Theseus pro caris corpus Athenis<br>
proicere optauit potius quam talia Cretam<br>
funera Cecropiae nec funera portarentur.<br>
atque ita naue leui nitens ac lenibus auris<br>
magnanimum ad Minoa uenit sedesque superbas.<br>
hunc simul ac cupido conspexit lumine uirgo<br>
regia, quam suauis exspirans castus odores<br>
lectulus in molli complexu matris alebat,<br>
quales Eurotae praecingunt flumina myrtus<br>
auraue distinctos educit uerna colores,<br>
non prius ex illo flagrantia declinauit<br>
lumina, quam cuncto concepit corpore flammam<br>
funditus atque imis exarsit tota medullis.<br>
heu misere exagitans immiti corde furores<br>
sancte puer, curis hominum qui gaudia misces,<br>
quaeque regis Golgos quaeque Idalium frondosum,<br>
qualibus incensam iactastis mente puellam<br>
fluctibus, in flauo saepe hospite suspirantem!<br>
quantos illa tulit languenti corde timores!<br>
quanto saepe magis fulgore expalluit auri,<br>
cum saeuum cupiens contra contendere monstrum<br>
aut mortem appeteret Theseus aut praemia laudis!<br>
non ingrata tamen frustra munuscula diuis<br>
promittens tacito succepit uota labello.<br>
nam uelut in summo quatientem brachia Tauro<br>
quercum aut conigeram sudanti cortice pinum<br>
indomitus turbo contorquens flamine robur,<br>
eruit (illa procul radicitus exturbata<br>
prona cadit, late quaeuis cumque obuia frangens,)<br>
sic domito saeuum prostrauit corpore Theseus<br>
nequiquam uanis iactantem cornua uentis.<br>
inde pedem sospes multa cum laude reflexit<br>
errabunda regens tenui uestigia filo,<br>
ne labyrintheis e flexibus egredientem<br>
tecti frustraretur inobseruabilis error.<br>
sed quid ego a primo digressus carmine plura<br>
commemorem, ut linquens genitoris filia uultum,<br>
ut consanguineae complexum, ut denique matris,<br>
quae misera in gnata deperdita laeta<br>
omnibus his Thesei dulcem praeoptarit amorem:<br>
aut ut uecta rati spumosa ad litora Diae<br>
aut ut eam deuinctam lumina somno<br>
liquerit immemori discedens pectore coniunx?<br>
saepe illam perhibent ardenti corde furentem<br>
clarisonas imo fudisse e pectore uoces,<br>
ac tum praeruptos tristem conscendere montes,<br>
unde aciem pelagi uastos protenderet aestus,<br>
tum tremuli salis aduersas procurrere in undas<br>
mollia nudatae tollentem tegmina surae,<br>
atque haec extremis maestam dixisse querellis,<br>
frigidulos udo singultus ore cientem:<br>
'sicine me patriis auectam, perfide, ab aris<br>
perfide, deserto liquisti in litore, Theseu?<br>
sicine discedens neglecto numine diuum,<br>
immemor a! deuota domum periuria portas?<br>
nullane res potuit crudelis flectere mentis<br>
consilium? tibi nulla fuit clementia praesto,<br>
immite ut nostri uellet miserescere pectus?<br>
at non haec quondam blanda promissa dedisti<br>
uoce mihi, non haec miserae sperare iubebas,<br>
sed conubia laeta, sed optatos hymenaeos,<br>
quae cuncta aereii discerpunt irrita uenti.<br>
nunc iam nulla uiro iuranti femina credat,<br>
nulla uiri speret sermones esse fideles;<br>
quis dum aliquid cupiens animus praegestit apisci,<br>
nil metuunt iurare, nihil promittere parcunt:<br>
sed simul ac cupidae mentis satiata libido est,<br>
dicta nihil metuere, nihil periuria curant.<br>
certe ego te in medio uersantem turbine leti<br>
eripui, et potius germanum amittere creui,<br>
quam tibi fallaci supremo in tempore dessem.<br>
pro quo dilaceranda feris dabor alitibusque<br>
praeda, neque iniacta tumulabor mortua terra.<br>
quaenam te genuit sola sub rupe leaena,<br>
quod mare conceptum spumantibus exspuit undis,<br>
quae Syrtis, quae Scylla rapax, quae uasta Carybdis,<br>
talia qui reddis pro dulci praemia uita?<br>
si tibi non cordi fuerant conubia nostra,<br>
saeua quod horrebas prisci praecepta parentis,<br>
attamen in uestras potuisti ducere sedes,<br>
quae tibi iucundo famularer serua labore,<br>
candida permulcens liquidis uestigia lymphis,<br>
purpureaue tuum consternens ueste cubile.<br>
sed quid ego ignaris nequiquam conquerar auris,<br>
externata malo, quae nullis sensibus auctae<br>
nec missas audire queunt nec reddere uoces?<br>
ille autem prope iam mediis uersatur in undis,<br>
nec quisquam apparet uacua mortalis in alga.<br>
sic nimis insultans extremo tempore saeua<br>
fors etiam nostris inuidit questibus auris.<br>
Iuppiter omnipotens, utinam ne tempore primo<br>
Gnosia Cecropiae tetigissent litora puppes,<br>
indomito nec dira ferens stipendia tauro<br>
perfidus in Cretam religasset nauita funem,<br>
nec malus hic celans dulci crudelia forma<br>
consilia in nostris requiesset sedibus hospes!<br>
nam quo me referam? quali spe perdita nitor?<br>
Idaeosne petam montes? at gurgite lato<br>
discernens ponti truculentum diuidit aequor.<br>
an patris auxilium sperem? quemne ipsa reliqui<br>
respersum iuuenem fraterna caede secuta?<br>
coniugis an fido consoler memet amore?<br>
quine fugit lentos incuruans gurgite remos?<br>
praeterea nullo colitur sola insula tecto,<br>
nec patet egressus pelagi cingentibus undis.<br>
nulla fugae ratio, nulla spes: omnia muta,<br>
omnia sunt deserta, ostentant omnia letum.<br>
non tamen ante mihi languescent lumina morte,<br>
nec prius a fesso secedent corpore sensus,<br>
quam iustam a diuis exposcam prodita multam<br>
caelestumque fidem postrema comprecer hora.<br>
quare facta uirum multantes uindice poena<br>
Eumenides, quibus anguino redimita capillo<br>
frons exspirantis praeportat pectoris iras,<br>
huc huc aduentate, meas audite querellas,<br>
quas ego, uae misera, extremis proferre medullis<br>
cogor inops, ardens, amenti caeca furore.<br>
quae quoniam uerae nascuntur pectore ab imo,<br>
uos nolite pati nostrum uanescere luctum,<br>
sed quali solam Theseus me mente reliquit,<br>
tali mente, deae, funestet seque suosque.'<br>
has postquam maesto profudit pectore uoces,<br>
supplicium saeuis ecens anxia factis,<br>
annuit inuicto caelestum numine rector;<br>
quo motu tellus atque horrida contremuerunt<br>
aequora concussitque micantia sidera mundus.<br>
ipse autem caeca mentem caligine Theseus<br>
consitus oblito dimisit pectore cuncta,<br>
quae mandata prius constanti mente tenebat,<br>
dulcia nec maesto sustollens signa parenti<br>
sospitem Erechtheum se ostendit uisere portum.<br>
namque ferunt olim, classi cum moenia diuae<br>
linquentem gnatum uentis concrederet Aegeus,<br>
talia complexum iuueni mandata dedisse:<br>
'gnate mihi longa iucundior unice uita,<br>
gnate, ego quem in dubios cogor dimittere casus,<br>
reddite in extrema nuper mihi fine senectae,<br>
quandoquidem fortuna mea ac tua feruida uirtus<br>
eripit inuito mihi te, cui languida nondum<br>
lumina sunt gnati cara saturata figura,<br>
non ego te gaudens laetanti pectore mittam,<br>
nec te ferre sinam fortunae signa secundae,<br>
sed primum multas expromam mente querellas,<br>
canitiem terra atque infuso puluere foedans,<br>
inde infecta uago suspendam lintea malo,<br>
nostros ut luctus nostraeque incendia mentis<br>
carbasus obscurata dicet ferrugine Hibera.<br>
quod tibi si sancti concesserit incola Itoni,<br>
quae nostrum genus ac sedes defendere Erecthei<br>
annuit, ut tauri respergas sanguine dextram,<br>
tum uero facito ut memori tibi condita corde<br>
haec uigeant mandata, nec ulla oblitteret aetas;<br>
ut simul ac nostros inuisent lumina collis,<br>
funestam antennae deponant undique uestem,<br>
candidaque intorti sustollant uela rudentes,<br>
quam primum cernens ut laeta gaudia mente<br>
agnoscam, cum te reducem aetas prospera sistet.'<br>
haec mandata prius constanti mente tenentem<br>
Thesea ceu pulsae uentorum flamine nubes<br>
aereum niuei montis liquere cacumen.<br>
at pater, ut summa prospectum ex arce petebat,<br>
anxia in assiduos absumens lumina fletus,<br>
cum primum infecti conspexit lintea ueli,<br>
praecipitem sese scopulorum e uertice iecit,<br>
amissum credens immiti Thesea fato.<br>
sic funesta domus ingressus tecta paterna<br>
morte ferox Theseus, qualem Minoidi luctum<br>
obtulerat mente immemori, talem ipse recepit.<br>
quae tum prospectans cedentem maesta carinam<br>
multiplices animo uoluebat saucia curas.<br>
at parte ex alia florens uolitabat Iacchus<br>
cum thiaso Satyrorum et Nysigenis Silenis,<br>
te quaerens, Ariadna, tuoque incensus amore.<br>
* * * * * * * * <br>
quae tum alacres passim lymphata mente furebant<br>
euhoe bacchantes, euhoe capita inflectentes.<br>
harum pars tecta quatiebant cuspide thyrsos,<br>
pars e diuolso iactabant membra iuuenco,<br>
pars sese tortis serpentibus incingebant,<br>
pars obscura cauis celebrabant orgia cistis,<br>
orgia quae frustra cupiunt audire profani;<br>
plangebant aliae proceris tympana palmis,<br>
aut tereti tenuis tinnitus aere ciebant;<br>
multis raucisonos efflabant cornua bombos<br>
barbaraque horribili stridebat tibia cantu.<br>
talibus amplifice uestis decorata figuris<br>
puluinar complexa suo uelabat amictu.<br>
quae postquam cupide spectando Thessala pubes<br>
expleta est, sanctis coepit decedere diuis.<br>
hic, qualis flatu placidum mare matutino<br>
horrificans Zephyrus procliuas incitat undas,<br>
Aurora exoriente uagi sub limina Solis,<br>
quae tarde primum clementi flamine pulsae<br>
procedunt leuiterque sonant plangore cachinni,<br>
post uento crescente magis magis increbescunt,<br>
purpureaque procul nantes ab luce refulgent:<br>
sic tum uestibuli linquentes regia tecta<br>
ad se quisque uago passim pede discedebant.<br>
quorum post abitum princeps e uertice Pelei<br>
aduenit Chiron portans siluestria dona:<br>
nam quoscumque ferunt campi, quos Thessala magnis<br>
montibus ora creat, quos propter fluminis undas<br>
aura parit flores tepidi fecunda Fauoni,<br>
hos indistinctis plexos tulit ipse corollis,<br>
quo permulsa domus iucundo risit odore.<br>
confestim Penios adest, uiridantia Tempe,<br>
Tempe, quae siluae cingunt super impendentes,<br>
Minosim linquens doris celebranda choreis,<br>
non uacuos: namque ille tulit radicitus altas<br>
fagos ac recto proceras stipite laurus,<br>
non sine nutanti platano lentaque sorore<br>
flammati Phaethontis et aerea cupressu.<br>
haec circum sedes late contexta locauit,<br>
uestibulum ut molli uelatum fronde uireret.<br>
post hunc consequitur sollerti corde Prometheus,<br>
extenuata gerens ueteris uestigia poenae,<br>
quam quondam silici restrictus membra catena<br>
persoluit pendens e uerticibus praeruptis.<br>
inde pater diuum sancta cum coniuge natisque<br>
aduenit caelo, te solum, Phoebe, relinquens<br>
unigenamque simul cultricem montibus Idri:<br>
Pelea nam tecum pariter soror aspernata est,<br>
nec Thetidis taedas uoluit celebrare iugales.<br>
qui postquam niueis flexerunt sedibus artus<br>
large multiplici constructae sunt dape mensae,<br>
cum interea infirmo quatientes corpora motu<br>
ueridicos Parcae coeperunt edere cantus.<br>
his corpus tremulum complectens undique uestis<br>
candida purpurea talos incinxerat ora,<br>
at roseae niueo residebant uertice uittae,<br>
aeternumque manus carpebant rite laborem.<br>
laeua colum molli lana retinebat amictum,<br>
dextera tum leuiter deducens fila supinis<br>
formabat digitis, tum prono in pollice torquens<br>
libratum tereti uersabat turbine fusum,<br>
atque ita decerpens aequabat semper opus dens,<br>
laneaque aridulis haerebant morsa labellis,<br>
quae prius in leui fuerant exstantia filo:<br>
ante pedes autem candentis mollia lanae<br>
uellera uirgati custodibant calathisci.<br>
haec tum clarisona pellentes uellera uoce<br>
talia diuino fuderunt carmine fata,<br>
carmine, perfidiae quod post nulla arguet aetas.<br>
o decus eximium magnis uirtutibus augens,<br>
Emathiae tutamen, Opis carissime nato,<br>
accipe, quod laeta tibi pandunt luce sorores,<br>
ueridicum oraclum: sed uos, quae fata sequuntur,<br>
currite ducentes subtegmina, currite, fusi.<br>
adueniet tibi iam portans optata maritis<br>
Hesperus, adueniet fausto cum sidere coniunx,<br>
quae tibi flexanimo mentem perfundat amore,<br>
languidulosque paret tecum coniungere somnos,<br>
leuia substernens robusto bracchia collo.<br>
currite ducentes subtegmina, currite, fusi.<br>
nulla domus tales umquam contexit amores,<br>
nullus amor tali coniunxit foedere amantes,<br>
qualis adest Thetidi, qualis concordia Peleo.<br>
currite ducentes subtegmina, currite, fusi.<br>
nascetur uobis expers terroris Achilles,<br>
hostibus haud tergo, sed forti pectore notus,<br>
qui persaepe uago uictor certamine cursus<br>
flammea praeuertet celeris uestigia ceruae.<br>
currite ducentes subtegmina, currite, fusi.<br>
non illi quisquam bello se conferet heros,<br>
cum Phrygii Teucro manabunt sanguine<br>
Troicaque obsidens longinquo moenia bello,<br>
periuri Pelopis uastabit tertius heres.<br>
currite ducentes subtegmina, currite, fusi.<br>
illius egregias uirtutes claraque facta<br>
saepe fatebuntur gnatorum in funere matres,<br>
cum incultum cano soluent a uertice crinem,<br>
putridaque infirmis uariabunt pectora palmis.<br>
currite ducentes subtegmina, currite, fusi.<br>
namque uelut densas praecerpens messor aristas<br>
sole sub ardenti flauentia demetit arua,<br>
Troiugenum infesto prosternet corpora ferro.<br>
currite ducentes subtegmina, currite, fusi.<br>
testis erit magnis uirtutibus unda Scamandri,<br>
quae passim rapido diffunditur Hellesponto,<br>
cuius iter caesis angustans corporum aceruis<br>
alta tepefaciet permixta flumina caede.<br>
currite ducentes subtegmina, currite, fusi.<br>
denique testis erit morti quoque reddita praeda,<br>
cum teres excelso coaceruatum aggere bustum<br>
excipiet niueos perculsae uirginis artus.<br>
currite ducentes subtegmina, currite, fusi.<br>
nam simul ac fessis dederit fors copiam Achiuis<br>
urbis Dardaniae Neptunia soluere uincla,<br>
alta Polyxenia madefient caede sepulcra;<br>
quae, uelut ancipiti succumbens uictima ferro,<br>
proiciet truncum summisso poplite corpus.<br>
currite ducentes subtegmina, currite, fusi.<br>
quare agite optatos animi coniungite amores.<br>
accipiat coniunx felici foedere diuam,<br>
dedatur cupido iam dudum nupta marito.<br>
currite ducentes subtegmina, currite, fusi.<br>
non illam nutrix orienti luce reuisens<br>
hesterno collum poterit circumdare filo,<br>
anxia nec mater discordis maesta puellae<br>
secubitu caros mittet sperare nepotes.<br>
currite ducentes subtegmina, currite, fusi.<br>
talia praefantes quondam felicia Pelei<br>
carmina diuino cecinerunt pectore Parcae.<br>
praesentes namque ante domos inuisere castas<br>
heroum, et sese mortali ostendere coetu,<br>
caelicolae nondum spreta pietate solebant.<br>
saepe pater diuum templo in fulgente reuisens,<br>
annua cum festis uenissent sacra diebus,<br>
conspexit terra centum procumbere tauros.<br>
saepe uagus Liber Parnasi uertice summo<br>
Thyiadas effusis euantis crinibus egit,<br>
cum Delphi tota certatim ex urbe ruentes<br>
acciperent laeti diuum fumantibus aris.<br>
saepe in letifero belli certamine Mauors<br>
aut rapidi Tritonis era aut Amarunsia uirgo<br>
armatas hominum est praesens hortata cateruas.<br>
sed postquam tellus scelere est imbuta nefando<br>
iustitiamque omnes cupida de mente fugarunt,<br>
perfudere manus fraterno sanguine fratres,<br>
destitit extinctos gnatus lugere parentes,<br>
optauit genitor primaeui funera nati,<br>
liber ut innuptae poteretur flore nouercae,<br>
ignaro mater substernens se impia nato<br>
impia non uerita est diuos scelerare penates.<br>
omnia fanda nefanda malo permixta furore<br>
iustificam nobis mentem auertere deorum.<br>
quare nec talis dignantur uisere coetus,<br>
nec se contingi patiuntur lumine claro.
</p>

<p><a name="65"></a>LXV. ad Ortalum</p>

<p>
ETSI me assiduo confectum cura dolore<br>
&nbsp;&nbsp;&nbsp;&nbsp;&nbsp;seuocat a doctis, Ortale, uirginibus,<br>
nec potis est dulcis Musarum expromere fetus<br>
&nbsp;&nbsp;&nbsp;&nbsp;&nbsp;mens animi, tantis fluctuat ipsa malis&#8212;<br>
namque mei nuper Lethaeo in gurgite fratris<br>
&nbsp;&nbsp;&nbsp;&nbsp;&nbsp;pallidulum manans alluit unda pedem,<br>
Troia Rhoeteo quem subter litore tellus<br>
&nbsp;&nbsp;&nbsp;&nbsp;&nbsp;ereptum nostris obterit ex oculis.<br>
* * * * * * * * <br>
&nbsp;&nbsp;&nbsp;&nbsp;&nbsp;numquam ego te, uita frater amabilior,<br>
aspiciam posthac? at certe semper amabo,<br>
&nbsp;&nbsp;&nbsp;&nbsp;&nbsp;semper maesta tua carmina morte canam,<br>
qualia sub densis ramorum concinit umbris<br>
&nbsp;&nbsp;&nbsp;&nbsp;&nbsp;Daulias, absumpti fata gemens Ityli&#8212;<br>
sed tamen in tantis maeroribus, Ortale, mitto<br>
&nbsp;&nbsp;&nbsp;&nbsp;&nbsp;haec expressa tibi carmina Battiadae,<br>
ne tua dicta uagis nequiquam credita uentis<br>
&nbsp;&nbsp;&nbsp;&nbsp;&nbsp;effluxisse meo forte putes animo,<br>
ut missum sponsi furtiuo munere malum<br>
&nbsp;&nbsp;&nbsp;&nbsp;&nbsp;procurrit casto uirginis e gremio,<br>
quod miserae oblitae molli sub ueste locatum,<br>
&nbsp;&nbsp;&nbsp;&nbsp;&nbsp;dum aduentu matris prosilit, excutitur,<br>
atque illud prono praeceps agitur decursu,<br>
&nbsp;&nbsp;&nbsp;&nbsp;&nbsp;huic manat tristi conscius ore rubor.
</p>

<p><a name="66"></a>LXVI.</p>
<p>
OMNIA qui magni dispexit lumina mundi,<br>
&nbsp;&nbsp;&nbsp;&nbsp;&nbsp;qui stellarum ortus comperit atque obitus,<br>
flammeus ut rapidi solis nitor obscuretur,<br>
&nbsp;&nbsp;&nbsp;&nbsp;&nbsp;ut cedant certis sidera temporibus,<br>
ut Triuiam furtim sub Latmia saxa relegans<br>
&nbsp;&nbsp;&nbsp;&nbsp;&nbsp;dulcis amor gyro deuocet aereo:<br>
idem me ille Conon caelesti in limine uidit<br>
&nbsp;&nbsp;&nbsp;&nbsp;&nbsp;e Beroniceo uertice caesariem<br>
fulgentem clare, quam multis illa dearum<br>
&nbsp;&nbsp;&nbsp;&nbsp;&nbsp;leuia protendens brachia pollicita est,<br>
qua rex tempestate nouo auctus hymenaeo<br>
&nbsp;&nbsp;&nbsp;&nbsp;&nbsp;uastatum finis iuerat Assyrios,<br>
dulcia nocturnae portans uestigia rixae,<br>
&nbsp;&nbsp;&nbsp;&nbsp;&nbsp;quam de uirgineis gesserat exuuiis.<br>
estne nouis nuptis odio Venus? anne parentum<br>
&nbsp;&nbsp;&nbsp;&nbsp;&nbsp;frustrantur falsis gaudia lacrimulis,<br>
ubertim thalami quas intra limina fundunt?<br>
&nbsp;&nbsp;&nbsp;&nbsp;&nbsp;non, ita me diui, uera gemunt, iuerint.<br>
id mea me multis docuit regina querellis<br>
&nbsp;&nbsp;&nbsp;&nbsp;&nbsp;inuisente nouo proelia torua uiro.<br>
et tu non orbum luxti deserta cubile,<br>
&nbsp;&nbsp;&nbsp;&nbsp;&nbsp;sed fratris cari flebile discidium?<br>
quam penitus maestas exedit cura medullas!<br>
&nbsp;&nbsp;&nbsp;&nbsp;&nbsp;ut tibi tunc toto pectore sollicitae<br>
sensibus ereptis mens excidit! at ego certe<br>
&nbsp;&nbsp;&nbsp;&nbsp;&nbsp;cognoram a parua uirgine magnanimam.<br>
anne bonum oblita es facinus, quo regium adepta es<br>
&nbsp;&nbsp;&nbsp;&nbsp;&nbsp;coniugium, quod non fortior ausit alis?<br>
sed tum maesta uirum mittens quae uerba locuta est!<br>
&nbsp;&nbsp;&nbsp;&nbsp;&nbsp;Iuppiter, ut tristi lumina saepe manu!<br>
quis te mutauit tantus deus? an quod amantes<br>
&nbsp;&nbsp;&nbsp;&nbsp;&nbsp;non longe a caro corpore abesse uolunt?<br>
atque ibi me cunctis pro dulci coniuge diuis<br>
&nbsp;&nbsp;&nbsp;&nbsp;&nbsp;non sine taurino sanguine pollicita es,<br>
si reditum tetulisset. is haut in tempore longo<br>
&nbsp;&nbsp;&nbsp;&nbsp;&nbsp;captam Asiam Aegypti finibus addiderat.<br>
quis ego pro factis caelesti reddita coetu<br>
&nbsp;&nbsp;&nbsp;&nbsp;&nbsp;pristina uota nouo munere dissoluo.<br>
inuita, o regina, tuo de uertice cessi,<br>
&nbsp;&nbsp;&nbsp;&nbsp;&nbsp;inuita: adiuro teque tuumque caput,<br>
digna ferat quod si quis inaniter adiurarit:<br>
&nbsp;&nbsp;&nbsp;&nbsp;&nbsp;sed qui se ferro postulet esse parem?<br>
ille quoque euersus mons est, quem maximum in oris<br>
&nbsp;&nbsp;&nbsp;&nbsp;&nbsp;progenies Thiae clara superuehitur,<br>
cum Medi peperere nouum mare, cumque iuuentus<br>
&nbsp;&nbsp;&nbsp;&nbsp;&nbsp;per medium classi barbara nauit Athon.<br>
quid facient crines, cum ferro talia cedant?<br>
&nbsp;&nbsp;&nbsp;&nbsp;&nbsp;Iuppiter, ut Chalybon omne genus pereat,<br>
et qui principio sub terra quaerere uenas<br>
&nbsp;&nbsp;&nbsp;&nbsp;&nbsp;institit ac ferri stringere duritiem!<br>
abiunctae paulo ante comae mea fata sorores<br>
&nbsp;&nbsp;&nbsp;&nbsp;&nbsp;lugebant, cum se Memnonis Aethiopis<br>
unigena impellens nutantibus aera pennis<br>
&nbsp;&nbsp;&nbsp;&nbsp;&nbsp;obtulit Arsinoes Locridis ales equos,<br>
isque per aetherias me tollens auolat umbras<br>
&nbsp;&nbsp;&nbsp;&nbsp;&nbsp;et Veneris casto collocat in gremio.<br>
ipsa suum Zephyritis eo famulum legarat<br>
&nbsp;&nbsp;&nbsp;&nbsp;&nbsp;Graiia Canopitis incola litoribus.<br>
hi dii uen ibi uario ne solum in lumine caeli<br>
&nbsp;&nbsp;&nbsp;&nbsp;&nbsp;ex Ariadnaeis aurea temporibus<br>
fixa corona foret, sed nos quoque fulgeremus<br>
&nbsp;&nbsp;&nbsp;&nbsp;&nbsp;deuotae flaui uerticis exuuiae,<br>
uuidulam a fluctu cedentem ad templa deum me<br>
&nbsp;&nbsp;&nbsp;&nbsp;&nbsp;sidus in antiquis diua nouum posuit.<br>
Virginis et saeui contingens namque Leonis<br>
&nbsp;&nbsp;&nbsp;&nbsp;&nbsp;lumina, Callisto iuncta Lycaoniae,<br>
uertor in occasum, tardum dux ante Booten,<br>
&nbsp;&nbsp;&nbsp;&nbsp;&nbsp;qui uix sero alto mergitur Oceano.<br>
sed quamquam me nocte premunt uestigia diuum,<br>
&nbsp;&nbsp;&nbsp;&nbsp;&nbsp;lux autem canae Tethyi restituit<br>
(pace tua fari hic liceat, Ramnusia uirgo,<br>
&nbsp;&nbsp;&nbsp;&nbsp;&nbsp;namque ego non ullo uera timore tegam,<br>
nec si me infestis discerpent sidera dictis,<br>
&nbsp;&nbsp;&nbsp;&nbsp;&nbsp;condita quin ueri pectoris euoluam),<br>
non his tam laetor rebus, quam me afore semper,<br>
&nbsp;&nbsp;&nbsp;&nbsp;&nbsp;afore me a dominae uertice discrucior,<br>
quicum ego, dum uirgo quondam fuit omnibus expers<br>
&nbsp;&nbsp;&nbsp;&nbsp;&nbsp;unguentis, una milia multa bibi.<br>
nunc uos, optato quas iunxit lumine taeda,<br>
&nbsp;&nbsp;&nbsp;&nbsp;&nbsp;non prius unanimis corpora coniugibus<br>
tradite nudantes reiecta ueste papillas,<br>
&nbsp;&nbsp;&nbsp;&nbsp;&nbsp;quam iucunda mihi munera libet onyx,<br>
uester onyx, casto colitis quae iura cubili.<br>
&nbsp;&nbsp;&nbsp;&nbsp;&nbsp;sed quae se impuro dedit adulterio,<br>
illius a mala dona leuis bibat irrita puluis:<br>
&nbsp;&nbsp;&nbsp;&nbsp;&nbsp;namque ego ab indignis praemia nulla peto.<br>
sed magis, o nuptae, semper concordia uestras,<br>
&nbsp;&nbsp;&nbsp;&nbsp;&nbsp;semper amor sedes incolat assiduus.<br>
tu uero, regina, tuens cum sidera diuam<br>
&nbsp;&nbsp;&nbsp;&nbsp;&nbsp;placabis festis luminibus Venerem,<br>
unguinis expertem non siris esse tuam me,<br>
&nbsp;&nbsp;&nbsp;&nbsp;&nbsp;sed potius largis affice muneribus.<br>
sidera corruerint utinam! coma regia fiam,<br>
&nbsp;&nbsp;&nbsp;&nbsp;&nbsp;proximus Hydrochoi fulgeret Oarion!
</p>

<p><a name="67"></a>LXVII. de ianua moechae cuiusdam</p>
<p>
O DVLCI iucunda uiro, iucunda parenti,<br>
&nbsp;&nbsp;&nbsp;&nbsp;&nbsp;salue, teque bona Iuppiter auctet ope,<br>
ianua, quam Balbo dicunt seruisse benigne<br>
&nbsp;&nbsp;&nbsp;&nbsp;&nbsp;olim, cum sedes ipse senex tenuit,<br>
quamque ferunt rursus gnato seruisse maligne,<br>
&nbsp;&nbsp;&nbsp;&nbsp;&nbsp;postquam es porrecto facta marita sene.<br>
dic agedum nobis, quare mutata feraris<br>
&nbsp;&nbsp;&nbsp;&nbsp;&nbsp;in dominum ueterem deseruisse fidem.<br>
'Non (ita Caecilio placeam, cui tradita nunc sum)<br>
&nbsp;&nbsp;&nbsp;&nbsp;&nbsp;culpa mea est, quamquam dicitur esse mea,<br>
nec peccatum a me quisquam pote dicere quicquam:<br>
&nbsp;&nbsp;&nbsp;&nbsp;&nbsp;uerum istius populi ianua qui te facit,<br>
qui quacumque aliquid reperitur non bene factum<br>
&nbsp;&nbsp;&nbsp;&nbsp;&nbsp;ad me omnes clamant: ianua, culpa tua est.'<br>
Non istuc satis est uno te dicere uerbo.<br>
&nbsp;&nbsp;&nbsp;&nbsp;&nbsp;sed facere ut quiuis sentiat et uideat.<br>
'Qui possum? nemo quaerit nec scire laborat?'<br>
&nbsp;&nbsp;&nbsp;&nbsp;&nbsp;Nos uolumus: nobis dicere ne dubita.<br>
'Primum igitur, uirgo quod fertur tradita nobis,<br>
&nbsp;&nbsp;&nbsp;&nbsp;&nbsp;falsum est. non illam uir prior attigerit,<br>
languidior tenera cui pendens sicula beta.<br>
&nbsp;&nbsp;&nbsp;&nbsp;&nbsp;numquam se mediam sustulit ad tunicam;<br>
sed pater illius gnati uiolasse cubile<br>
&nbsp;&nbsp;&nbsp;&nbsp;&nbsp;dicitur et miseram conscelerasse domum,<br>
siue quod impia mens caeco flagrabat amore,<br>
&nbsp;&nbsp;&nbsp;&nbsp;&nbsp;seu quod iners sterili semine natus erat,<br>
ut quaerendum unde foret neruosius illud,<br>
&nbsp;&nbsp;&nbsp;&nbsp;&nbsp;quod posset zonam soluere uirgineam.'<br>
Egregium narras mira pietate parentem.<br>
&nbsp;&nbsp;&nbsp;&nbsp;&nbsp;qui ipse sui gnati minxerit in gremium.<br>
Atqui non solum hoc dicit se cognitum habere<br>
&nbsp;&nbsp;&nbsp;&nbsp;&nbsp;Brixia Cycneae supposita speculae,<br>
flauus quam molli praecurrit flumine Mella,<br>
&nbsp;&nbsp;&nbsp;&nbsp;&nbsp;Brixia Veronae mater amata meae,<br>
sed de Postumio et Corneli narrat amore,<br>
 cum quibus illa malum fecit adulterium.<br>
dixerit hic aliquis: quid? tu istaec, ianua, nosti,<br>
&nbsp;&nbsp;&nbsp;&nbsp;&nbsp;cui numquam domini limine abesse licet,<br>
nec populum auscultare, sed hic suffixa tigillo<br>
&nbsp;&nbsp;&nbsp;&nbsp;&nbsp;tantum operire soles aut aperire domum?<br>
saepe illam audiui furtiua uoce loquentem<br>
&nbsp;&nbsp;&nbsp;&nbsp;&nbsp;solam cum ancillis haec sua flagitia,<br>
nomine dicentem quos diximus, utpote quae mi<br>
&nbsp;&nbsp;&nbsp;&nbsp;&nbsp;speraret nec linguam esse nec auriculam.<br>
praeterea addebat quendam, quem dicere nolo<br>
&nbsp;&nbsp;&nbsp;&nbsp;&nbsp;nomine, ne tollat rubra supercilia.<br>
longus homo est, magnas cui lites intulit olim<br>
&nbsp;&nbsp;&nbsp;&nbsp;&nbsp;falsum mendaci uentre puerperium.'
</p>

<p><a name="68"></a>LXVIII. ad Mallium</p>
<p>
QVOD mihi fortuna casuque oppressus acerbo<br>
 conscriptum hoc lacrimis mittis epistolium,<br>
naufragum ut eiectum spumantibus aequoris undis<br>
 subleuem et a mortis limine restituam,<br>
quem neque sancta Venus molli requiescere somno<br>
 desertum in lecto caelibe perpetitur,<br>
nec ueterum dulci scriptorum carmine Musae<br>
 oblectant, cum mens anxia peruigilat:<br>
id gratum est mihi, me quoniam tibi dicis amicum,<br>
 muneraque et Musarum hinc petis et Veneris.<br>
sed tibi ne mea sint ignota incommoda, Mani,<br>
 neu me odisse putes hospitis officium,<br>
accipe, quis merser fortunae fluctibus ipse,<br>
 ne amplius a misero dona beata petas.<br>
tempore quo primum uestis mihi tradita pura est,<br>
 iucundum cum aetas florida uer ageret,<br>
multa satis lusi: non est dea nescia nostri,<br>
 quae dulcem curis miscet amaritiem.<br>
sed totum hoc studium luctu fraterna mihi mors<br>
 abstulit. o misero frater adempte mihi,<br>
tu mea tu moriens fregisti commoda, frater,<br>
 tecum una tota est nostra sepulta domus,<br>
omnia tecum una perierunt gaudia nostra,<br>
 quae tuus in uita dulcis alebat amor.<br>
cuius ego interitu tota de mente fugaui<br>
 haec studia atque omnes delicias animi.<br>
quare, quod scribis Veronae turpe Catullo<br>
 esse, quod hic quisquis de meliore nota<br>
frigida deserto tepefactet membra cubili,<br>
 id, Mani, non est turpe, magis miserum est.<br>
ignosces igitur si, quae mihi luctus ademit,<br>
 haec tibi non tribuo munera, cum nequeo.<br>
nam, quod scriptorum non magna est copia apud me,<br>
 hoc fit, quod Romae uiuimus: illa domus,<br>
illa mihi sedes, illic mea carpitur aetas;<br>
 huc una ex multis capsula me sequitur.<br>
quod cum ita sit, nolim statuas nos mente maligna<br>
 id facere aut animo non satis ingenuo,<br>
quod tibi non utriusque petenti copia posta est:<br>
 ultro ego deferrem, copia siqua foret.<br>
Non possum reticere, deae, qua me Allius in re<br>
 iuuerit aut quantis iuuerit officiis,<br>
ne fugiens saeclis obliuiscentibus aetas<br>
 illius hoc caeca nocte tegat studium:<br>
sed dicam uobis, uos porro dicite multis<br>
 milibus et facite haec carta loquatur anus.<br>
* * * * * * * * <br>
 notescatque magis mortuus atque magis,<br>
nec tenuem texens sublimis aranea telam<br>
 in deserto Alli nomine opus faciat.<br>
nam, mihi quam dederit duplex Amathusia curam,<br>
 scitis, et in quo me torruerit genere,<br>
cum tantum arderem quantum Trinacria rupes<br>
 lymphaque in Oetaeis Malia Thermopylis,<br>
maesta neque assiduo tabescere lumina fletu<br>
 cessarent. tristique imbre madere genae.<br>
qualis in aerii perlucens uertice montis<br>
 riuus muscoso prosilit e lapide,<br>
qui cum de prona praeceps est ualle uolutus,<br>
 per medium densi transit iter populi,<br>
dulce uiatori lasso in sudore leuamen,<br>
 cum grauis exustos aestus hiulcat agros:<br>
hic, uelut in nigro iactatis turbine nautis<br>
 lenius aspirans aura secunda uenit<br>
iam prece Pollucis, iam Castoris implorata,<br>
 tale fuit nobis Allius auxilium.<br>
is clausum lato patefecit limite campum,<br>
 isque domum nobis isque dedit dominae,<br>
ad quam communes exerceremus amores.<br>
 quo mea se molli candida diua pede<br>
intulit et trito fulgentem in limine plantam<br>
 innixa arguta constituit solea,<br>
coniugis ut quondam flagrans aduenit amore<br>
 Protesilaeam Laodamia domum<br>
inceptam frustra, nondum cum sanguine sacro<br>
 hostia caelestis pacificasset eros.<br>
nil mihi tam ualde placeat, Ramnusia uirgo,<br>
 quod temere inuitis suscipiatur eris.<br>
quam ieiuna pium desiderat ara cruorem,<br>
 docta est amisso Laudamia uiro,<br>
coniugis ante coacta noui dimittere collum,<br>
 quam ueniens una atque altera rursus hiems<br>
noctibus in longis auidum saturasset amorem,<br>
 posset ut abrupto uiuere coniugio,<br>
quod scibant Parcae non longo tempore abesse,<br>
 si miles muros isset ad Iliacos.<br>
nam tum Helenae raptu primores Argiuorum<br>
 coeperat ad sese Troia ciere uiros,<br>
Troia (nefas!) commune sepulcrum Asiae Europaeque,<br>
 Troia uirum et uirtutum omnium acerba cinis,<br>
quaene etiam nostro letum miserabile fratri<br>
 attulit. ei misero frater adempte mihi<br>
ei misero fratri iucundum lumen ademptum,<br>
 tecum una tota est nostra sepulta domus,<br>
omnia tecum una perierunt gaudia nostra,<br>
 quae tuus in uita dulcis alebat amor.<br>
quem nunc tam longe non inter nota sepulcra<br>
 nec prope cognatos compositum cineres,<br>
sed Troia obscena, Troia infelice sepultum<br>
 detinet extremo terra aliena solo.<br>
ad quam tum properans fertur undique pubes<br>
 Graecae penetralis deseruisse focos,<br>
ne Paris abducta gauisus libera moecha<br>
 otia pacato degeret in thalamo.<br>
quo tibi tum casu, pulcerrima Laudamia,<br>
 ereptum est uita dulcius atque anima<br>
coniugium: tanto te absorbens uertice amoris<br>
 aestus in abruptum detulerat barathrum,<br>
quale ferunt Grai Pheneum prope Cylleneum<br>
 siccare emulsa pingue palude solum,<br>
quod quondam caesis montis fodisse medullis<br>
 audit falsiparens Amphitryoniades,<br>
tempore quo certa Stymphalia monstra sagitta<br>
 perculit imperio deterioris eri,<br>
pluribus ut caeli tereretur ianua diuis,<br>
 Hebe nec longa uirginitate foret.<br>
sed tuus altus amor barathro fuit altior illo,<br>
 qui tamen indomitam ferre iugum docuit.<br>
nam nec tam carum confecto aetate parenti<br>
 una caput seri nata nepotis alit,<br>
qui cum diuitiis uix tandem iuuentus auitis<br>
 nomen testatas intulit in tabulas,<br>
impia derisi gentilis gaudia tollens,<br>
 suscitat a cano uolturium capiti:<br>
nec tantum niueo gauisa est ulla columbo<br>
 compar, quae multo dicitur improbius<br>
oscula mordenti semper decerpere rostro,<br>
 quam quae praecipue multiuola est mulier.<br>
sed tu horum magnos uicisti sola furores,<br>
 ut semel es flauo conciliata uiro.<br>
aut nihil aut paulum cui tum concedere digna<br>
 lux mea se nostrum contulit in gremium,<br>
quam circumcursans hinc illinc saepe Cupido<br>
 fulgebat crocina candidus in tunica.<br>
quae tamen etsi uno non est contenta Catullo,<br>
 rara uerecundae furta feremus erae<br>
ne nimium simus stultorum more molesti.<br>
 saepe etiam Iuno, maxima caelicolum,<br>
coniugis in culpa flagrantem concoquit iram,<br>
 noscens omniuoli plurima furta Iouis.<br>
atqui nec diuis homines componier aequum est,<br>
* * * * * * * * <br>
* * * * * * * * <br>
 ingratum tremuli tolle parentis onus.<br>
nec tamen illa mihi dextra deducta paterna<br>
 fragrantem Assyrio uenit odore domum,<br>
sed furtiua dedit mira munuscula nocte,<br>
 ipsius ex ipso dempta uiri gremio.<br>
quare illud satis est, si nobis is datur unis<br>
 quem lapide illa dies candidiore notat.<br>
hoc tibi, quod potui, confectum carmine munus<br>
 pro multis, Alli, redditur officiis,<br>
ne uestrum scabra tangat rubigine nomen<br>
 haec atque illa dies atque alia atque alia.<br>
huc addent diui quam plurima, quae Themis olim<br>
 antiquis solita est munera ferre piis.<br>
sitis felices et tu simul et tua uita,<br>
 et domus in qua lusimus et domina,<br>
et qui principio nobis terram dedit aufert,<br>
 a quo sunt primo omnia nata bona,<br>
et longe ante omnes mihi quae me carior ipso est,<br>
 lux mea, qua uiua uiuere dulce mihi est.
</p>

<p><a name="69"></a>LXIX. ad Rufum</p>
<p>
NOLI admirari, quare tibi femina nulla,<br>
 Rufe, uelit tenerum supposuisse femur,<br>
non si illam rarae labefactes munere uestis<br>
 aut perluciduli deliciis lapidis.<br>
laedit te quaedam mala fabula, qua tibi fertur<br>
 ualle sub alarum trux habitare caper.<br>
hunc metuunt omnes, neque mirum: nam mala ualde est<br>
 bestia, nec quicum bella puella cubet.<br>
quare aut crudelem nasorum interfice pestem,<br>
 aut admirari desine cur fugiunt.
</p>

<p><a name="70"></a>LXX.</p>
<p>
NVLLI se dicit mulier mea nubere malle<br>
 quam mihi, non si se Iuppiter ipse petat.<br>
dicit: sed mulier cupido quod dicit amanti,<br>
 in uento et rapida scribere oportet aqua.
</p>

<p><a name="71"></a>LXXI.</p>
<p>
SI cui iure bono sacer alarum obstitit hircus,<br>
 aut si quem merito tarda podagra secat.<br>
aemulus iste tuus, qui uestrem exercet amorem,<br>
 mirifice est a te nactus utrumque malum.<br>
nam quotiens futuit, totiens ulciscitur ambos:<br>
 illam affligit odore, ipse perit podagra.
</p>

<p><a name="72"></a>LXXII. ad Lesbiam</p>
<p>
DICEBAS quondam solum te nosse Catullum,<br>
 Lesbia, nec prae me uelle tenere Iouem.<br>
dilexi tum te non tantum ut uulgus amicam,<br>
 sed pater ut gnatos diligit et generos.<br>
nunc te cognoui: quare etsi impensius uror,<br>
 multo mi tamen es uilior et leuior.<br>
qui potis est, inquis? quod amantem iniuria talis<br>
 cogit amare magis, sed bene uelle minus.
</p>

<p><a name="73"></a>LXXIII.</p>
<p>
DESINE de quoquam quicquam bene uelle mereri<br>
 aut aliquem fieri posse putare pium.<br>
omnia sunt ingrata, nihil fecisse benigne<br>
  immo etiam taedet obestque magis;<br>
ut mihi, quem nemo grauius nec acerbius urget,<br>
 quam modo qui me unum atque unicum amicum habuit.</p>
 
 <p><a name="74"></a>
LXXIV. ad Gellium</p>
<p>
GELLIVS audierat patruum obiurgare solere,<br>
 si quis delicias diceret aut faceret.<br>
hoc ne ipsi accideret, patrui perdepsuit ipsam<br>
 uxorem, et patruum reddidit Arpocratem.<br>
quod uoluit fecit: nam, quamuis irrumet ipsum<br>
 nunc patruum, uerbum non faciet patruus.
</p>

<p><a name="75"></a>LXXV. ad Lesbiam</p>
<p>
HVC est mens deducta tua mea, Lesbia, culpa<br>
 atque ita se officio perdidit ipsa suo,<br>
ut iam nec bene uelle queat tibi, si optima fias,<br>
 nec desistere amare, omnia si facias.
</p>

<p><a name="76"></a>LXXVI. ad deos</p>
<p>
SIQVA recordanti benefacta priora uoluptas<br>
&nbsp;&nbsp;&nbsp;&nbsp;&nbsp;est homini, cum se cogitat esse pium,<br>
nec sanctam uiolasse fidem, nec foedere nullo<br>
&nbsp;&nbsp;&nbsp;&nbsp;&nbsp;diuum ad fallendos numine abusum homines,<br>
multa parata manent in longa aetate, Catulle,<br>
&nbsp;&nbsp;&nbsp;&nbsp;&nbsp;ex hoc ingrato gaudia amore tibi.<br>
nam quaecumque homines bene cuiquam aut dicere possunt<br>
&nbsp;&nbsp;&nbsp;&nbsp;&nbsp;aut facere, haec a te dictaque factaque sunt.<br>
omnia quae ingratae perierunt credita menti.<br>
&nbsp;&nbsp;&nbsp;&nbsp;&nbsp;quare iam te cur amplius excrucies?<br>
quin tu animo offirmas atque istinc teque reducis,<br>
&nbsp;&nbsp;&nbsp;&nbsp;&nbsp;et dis inuitis desinis esse miser?<br>
difficile est longum subito deponere amorem,<br>
&nbsp;&nbsp;&nbsp;&nbsp;&nbsp;difficile est, uerum hoc qua lubet efficias:<br>
una salus haec est. hoc est tibi peruincendum,<br>
&nbsp;&nbsp;&nbsp;&nbsp;&nbsp;hoc facias, siue id non pote siue pote.<br>
o di, si uestrum est misereri, aut si quibus umquam<br>
&nbsp;&nbsp;&nbsp;&nbsp;&nbsp;extremam iam ipsa in morte tulistis opem,<br>
me miserum aspicite et, si uitam puriter egi,<br>
&nbsp;&nbsp;&nbsp;&nbsp;&nbsp;eripite hanc pestem perniciemque mihi,<br>
quae mihi subrepens imos ut torpor in artus<br>
&nbsp;&nbsp;&nbsp;&nbsp;&nbsp;expulit ex omni pectore laetitias.<br>
non iam illud quaero, contra me ut diligat illa,<br>
&nbsp;&nbsp;&nbsp;&nbsp;&nbsp;aut, quod non potis est, esse pudica uelit:<br>
ipse ualere opto et taetrum hunc deponere morbum.<br>
&nbsp;&nbsp;&nbsp;&nbsp;&nbsp;o di, reddite mi hoc pro pietate mea.
</p>

<p><a name="77"></a>LXXVII. ad Rufum</p>
<p>
RVFE mihi frustra ac nequiquam credite amice<br>
&nbsp;&nbsp;&nbsp;&nbsp;&nbsp;(frustra? immo magno cum pretio atque malo),<br>
sicine subrepsti mi, atque intestina perurens<br>
&nbsp;&nbsp;&nbsp;&nbsp;&nbsp;ei misero eripuisti omnia nostra bona?<br>
eripuisti, heu heu nostrae crudele uenenum<br>
&nbsp;&nbsp;&nbsp;&nbsp;&nbsp;uitae, heu heu nostrae pestis amicitiae.
</p>

<p><a name="78"></a>LXXVIII. ad Gallum</p>
<p>
GALLVS habet fratres, quorum est lepidissima coniunx<br>
&nbsp;&nbsp;&nbsp;&nbsp;&nbsp;alterius, lepidus filius alterius.<br>
Gallus homo est bellus: nam dulces iungit amores,<br>
&nbsp;&nbsp;&nbsp;&nbsp;&nbsp;cum puero ut bello bella puella cubet.<br>
Gallus homo est stultus, nec se uidet esse maritum,<br>
&nbsp;&nbsp;&nbsp;&nbsp;&nbsp;qui patruus patrui monstret adulterium.
</p>

<p><a name="78b"></a>LXXVIIIb.</p>
<p>
            *  *  *  *  *  *  *<br>
sed nunc id doleo, quod purae pura puellae<br>
&nbsp;&nbsp;&nbsp;&nbsp;&nbsp;suauia comminxit spurca saliua tua.<br>
uerum id non impune feres: nam te omnia saecla<br>
&nbsp;&nbsp;&nbsp;&nbsp;&nbsp;noscent et, qui sis, fama loquetur anus.
</p>

<p><a name="79"></a>LXXIX. ad Lesbium</p>
<p>
LESBIVS est pulcer. quid ni? quem Lesbia malit<br>
 quam te cum tota gente, Catulle, tua.<br>
sed tamen hic pulcer uendat cum gente Catullum,<br>
 si tria natorum suauia reppererit.
</p>

<p><a name="80"></a>LXXX. ad Gellium</p>
<p>
QVID dicam, Gelli, quare rosea ista labella<br>
&nbsp;&nbsp;&nbsp;&nbsp;&nbsp;hiberna fiant candidiora niue,<br>
mane domo cum exis et cum te octaua quiete<br>
&nbsp;&nbsp;&nbsp;&nbsp;&nbsp;e molli longo suscitat hora die?<br>
nescio quid certe est: an uere fama susurrat<br>
&nbsp;&nbsp;&nbsp;&nbsp;&nbsp;grandia te medii tenta uorare uiri?<br>
sic certe est: clamant Victoris rupta miselli<br>
&nbsp;&nbsp;&nbsp;&nbsp;&nbsp;ilia, et emulso labra notata sero.
</p>

<p><a name="81"></a>LXXXI. ad Iuuentium</p>
<p>
NEMONE in tanto potuit populo esse, Iuuenti,<br>
&nbsp;&nbsp;&nbsp;&nbsp;&nbsp;bellus homo, quem tu diligere inciperes.<br>
praeterquam iste tuus moribunda ab sede Pisauri<br>
&nbsp;&nbsp;&nbsp;&nbsp;&nbsp;hospes inaurata palladior statua,<br>
qui tibi nunc cordi est, quem tu praeponere nobis<br>
&nbsp;&nbsp;&nbsp;&nbsp;&nbsp;audes, et nescis quod facinus facias?
</p>

<p><a name="82"></a>LXXXII. ad Quintium</p>
<p>
QVINTI, si tibi uis oculos debere Catullum<br>
&nbsp;&nbsp;&nbsp;&nbsp;&nbsp;aut aliud si quid carius est oculis,<br>
eripere ei noli, multo quod carius illi<br>
&nbsp;&nbsp;&nbsp;&nbsp;&nbsp;est oculis seu quid carius est oculis.
</p>

<p><a name="83"></a>LXXXIII. ad Lesbiam</p>
<p>
LESBIA mi praesente uiro mala plurima dicit:<br>
&nbsp;&nbsp;&nbsp;&nbsp;&nbsp;haec illi fatuo maxima laetitia est.<br>
mule, nihil sentis? si nostri oblita taceret,<br>
&nbsp;&nbsp;&nbsp;&nbsp;&nbsp;sana esset: nunc quod gannit et obloquitur,<br>
non solum meminit, sed, quae multo acrior est res,<br>
&nbsp;&nbsp;&nbsp;&nbsp;&nbsp;irata est. hoc est, uritur et loquitur.
</p>

<p><a name="84"></a>LXXXIV. ad Arrium</p>

	<p>CHOMMODA dicebat, si quando commoda uellet<br>
&nbsp;&nbsp;&nbsp;&nbsp;&nbsp;dicere, et insidias Arrius hinsidias,<br>
et tum mirifice sperabat se esse locutum,<br>
&nbsp;&nbsp;&nbsp;&nbsp;&nbsp;cum quantum poterat dixerat hinsidias.<br>
credo, sic mater, sic liber auunculus eius.<br>
&nbsp;&nbsp;&nbsp;&nbsp;&nbsp;sic maternus auus dixerat atque auia.<br>
hoc misso in Syriam requierant omnibus aures<br>
&nbsp;&nbsp;&nbsp;&nbsp;&nbsp;audibant eadem haec leniter et leuiter,<br>
nec sibi postilla metuebant talia uerba,<br>
&nbsp;&nbsp;&nbsp;&nbsp;&nbsp;cum subito affertur nuntius horribilis,<br>
Ionios fluctus, postquam illuc Arrius isset,<br>
&nbsp;&nbsp;&nbsp;&nbsp;&nbsp;iam non Ionios esse sed Hionios.</p>


<p><a name="85"></a>LXXXV.</p>

	<p>ODI et amo. quare id faciam, fortasse requiris.<br>
&nbsp;&nbsp;&nbsp;&nbsp;&nbsp;nescio, sed fieri sentio et excrucior.</p>


<p><a name="86"></a>LXXXVI. ad Lesbiam</p>

	<p>QVINTIA formosa est multis. mihi candida, longa,<br>
&nbsp;&nbsp;&nbsp;&nbsp;&nbsp;recta est: haec ego sic singula confiteor.<br>
totum illud formosa nego: nam nulla uenustas,<br>
&nbsp;&nbsp;&nbsp;&nbsp;&nbsp;nulla in tam magno est corpore mica salis.<br>
Lesbia formosa est, quae cum pulcerrima tota est,<br>
&nbsp;&nbsp;&nbsp;&nbsp;&nbsp;tum omnibus una omnis surripuit Veneres.</p>


<p><a name="87"></a>LXXXVII. ad Lesbiam</p>

	<p>NVLLA potest mulier tantum se dicere amatam<br>
&nbsp;&nbsp;&nbsp;&nbsp;&nbsp;uere, quantum a me Lesbia amata mea est.<br>
nulla fides ullo fuit umquam foedere tanta,<br>
&nbsp;&nbsp;&nbsp;&nbsp;&nbsp;quanta in amore tuo ex parte reperta mea est.</p>


<p><a name="88"></a>LXXXVIII. ad Gellium</p>
<p>
QVID facit is, Gelli, qui cum matre atque sorore<br>
 prurit, et abiectis peruigilat tunicis?<br>
quid facit is, patruum qui non sinit esse maritum?<br>
 ecquid scis quantum suscipiat sceleris?<br>
suscipit, o Gelli, quantum non ultima Tethys<br>
 nec genitor Nympharum abluit Oceanus:<br>
nam nihil est quicquam sceleris, quo prodeat ultra,<br>
 non si demisso se ipse uoret capite.
</p>

<p><a name="89"></a>LXXXIX. ad Gellium</p>

	<p>GELLIVS est tenuis: quid ni? cui tam bona mater<br>
&nbsp;&nbsp;&nbsp;&nbsp;&nbsp;tamque ualens uiuat tamque uenusta soror<br>
tamque bonus patruus tamque omnia plena puellis<br>
&nbsp;&nbsp;&nbsp;&nbsp;&nbsp;cognatis, quare is desinat esse macer?<br>
qui ut nihil attingat, nisi quod fas tangere non est,<br>
&nbsp;&nbsp;&nbsp;&nbsp;&nbsp;quantumuis quare sit macer inuenies.</p>


<p><a name="90"></a>XC. ad Gellium</p>

	<p>NASCATVR magus ex Gelli matrisque nefando<br>
&nbsp;&nbsp;&nbsp;&nbsp;&nbsp;coniugio et discat Persicum aruspicium:<br>
nam magus ex matre et gnato gignatur oportet,<br>
&nbsp;&nbsp;&nbsp;&nbsp;&nbsp;si uera est Persarum impia religio,<br>
gratus ut accepto ueneretur carmine diuos<br>
&nbsp;&nbsp;&nbsp;&nbsp;&nbsp;omentum in flamma pingue liquefaciens.</p>


<p><a name="91"></a>XCI. ad Gellium</p>

	<p>NON ideo, Gelli, sperabam te mihi fidum<br>
&nbsp;&nbsp;&nbsp;&nbsp;&nbsp;in misero hoc nostro, hoc perdito amore fore,<br>
quod te cognossem bene constantemue putarem<br>
&nbsp;&nbsp;&nbsp;&nbsp;&nbsp;aut posse a turpi mentem inhibere probro;<br>
sed neque quod matrem nec germanam esse uidebam<br>
&nbsp;&nbsp;&nbsp;&nbsp;&nbsp;hanc tibi, cuius me magnus edebat amor.<br>
et quamuis tecum multo coniungerer usu,<br>
&nbsp;&nbsp;&nbsp;&nbsp;&nbsp;non satis id causae credideram esse tibi.<br>
tu satis id duxti: tantum tibi gaudium in omni<br>
&nbsp;&nbsp;&nbsp;&nbsp;&nbsp;culpa est, in quacumque est aliquid sceleris.</p>


<p><a name="92"></a>XCII. ad Lesbia</p>

	<p>LESBIA mi dicit semper male nec tacet umquam<br>
&nbsp;&nbsp;&nbsp;&nbsp;&nbsp;de me: Lesbia me dispeream nisi amat.<br>
quo signo? quia sunt totidem mea: deprecor illam<br>
&nbsp;&nbsp;&nbsp;&nbsp;&nbsp;assidue, uerum dispeream nisi amo.</p>


<p><a name="93"></a>XCIII. ad Gaium Iulium Caesarem</p>

	<p>NIL nimium studeo, Caesar, tibi uelle placere,<br>
&nbsp;&nbsp;&nbsp;&nbsp;&nbsp;nec scire utrum sis albus an ater homo.</p>


<p><a name="94"></a>XCIV. ad Mentulam</p>

	<p>MENTVLA moechatur. Moechatur mentula? Certe.<br>
&nbsp;&nbsp;&nbsp;&nbsp;&nbsp;Hoc est quod dicunt: ipsa olera olla legit.</p>


<p><a name="95"></a>XCV. ad Gaium Heluium Cinnam</p>

	<p>ZMYRNA mei Cinnae nonam post denique messem<br>
&nbsp;&nbsp;&nbsp;&nbsp;&nbsp;quam coepta est nonamque edita post hiemem,<br>
milia cum interea quingenta Hortensius uno<br>
&nbsp;&nbsp;&nbsp;&nbsp;&nbsp;* * * * * * * * <br>
Zmyrna cauas Satrachi penitus mittetur ad undas,<br>
&nbsp;&nbsp;&nbsp;&nbsp;&nbsp;Zmyrnam cana diu saecula peruoluent.<br>
at Volusi annales Paduam morientur ad ipsam<br>
&nbsp;&nbsp;&nbsp;&nbsp;&nbsp;et laxas scombris saepe dabunt tunicas.</p>


<p><a name="95b"></a>XCVb.</p>

	<p>PARVA mei mihi sint cordi monimenta ...,<br>
&nbsp;&nbsp;&nbsp;&nbsp;&nbsp;at populus tumido gaudeat Antimacho.</p>


<p><a name="96"></a>XCVI. ad Gaium Licinium Caluum</p>

	<p>SI quicquam mutis gratum acceptumque sepulcris<br>
&nbsp;&nbsp;&nbsp;&nbsp;&nbsp;accidere a nostro, Calue, dolore potest,<br>
quo desiderio ueteres renouamus amores<br>
&nbsp;&nbsp;&nbsp;&nbsp;&nbsp;atque olim missas flemus amicitias,<br>
certe non tanto mors immatura dolori est<br>
&nbsp;&nbsp;&nbsp;&nbsp;&nbsp;Quintiliae, quantum gaudet amore tuo.</p>


<p><a name="97"></a>XCVII. ad Aemilium</p>

	<p>NON (ita me di ament) quicquam referre putaui,<br>
&nbsp;&nbsp;&nbsp;&nbsp;&nbsp;utrumne os an culum olfacerem Aemilio.<br>
nilo mundius hoc, nihiloque immundius illud,<br>
&nbsp;&nbsp;&nbsp;&nbsp;&nbsp;uerum etiam culus mundior et melior:<br>
nam sine dentibus est. hic dentis sesquipedalis,<br>
&nbsp;&nbsp;&nbsp;&nbsp;&nbsp;gingiuas uero ploxeni habet ueteris,<br>
praeterea rictum qualem diffissus in aestu<br>
&nbsp;&nbsp;&nbsp;&nbsp;&nbsp;meientis mulae cunnus habere solet.<br>
hic futuit multas et se facit esse uenustum,<br>
&nbsp;&nbsp;&nbsp;&nbsp;&nbsp;et non pistrino traditur atque asino?<br>
quem siqua attingit, non illam posse putemus<br>
&nbsp;&nbsp;&nbsp;&nbsp;&nbsp;aegroti culum lingere carnificis?</p>


<p><a name="98"></a>XCVIII. ad Victium</p>

	<p>IN te, si in quemquam, dici pote, putide Victi,<br>
&nbsp;&nbsp;&nbsp;&nbsp;&nbsp;id quod uerbosis dicitur et fatuis.<br>
ista cum lingua, si usus ueniat tibi, possis<br>
&nbsp;&nbsp;&nbsp;&nbsp;&nbsp;culos et crepidas lingere carpatinas.<br>
si nos omnino uis omnes perdere, Victi,<br>
&nbsp;&nbsp;&nbsp;&nbsp;&nbsp;hiscas: omnino quod cupis efficies.</p>


<p><a name="99"></a>XCIX. ad Iuuentium</p>

	<p>SVRRIPVI tibi, dum ludis, mellite Iuuenti,<br>
&nbsp;&nbsp;&nbsp;&nbsp;&nbsp;suauiolum dulci dulcius ambrosia.<br>
uerum id non impune tuli: namque amplius horam<br>
&nbsp;&nbsp;&nbsp;&nbsp;&nbsp;suffixum in summa me memini esse cruce,<br>
dum tibi me purgo nec possum fletibus ullis<br>
&nbsp;&nbsp;&nbsp;&nbsp;&nbsp;tantillum uestrae demere saeuitiae.<br>
nam simul id factum est, multis diluta labella<br>
&nbsp;&nbsp;&nbsp;&nbsp;&nbsp;guttis abstersisti omnibus articulis,<br>
ne quicquam nostro contractum ex ore maneret,<br>
&nbsp;&nbsp;&nbsp;&nbsp;&nbsp;tamquam commictae spurca saliua lupae.<br>
praeterea infesto miserum me tradere amori<br>
&nbsp;&nbsp;&nbsp;&nbsp;&nbsp;non cessasti omnique excruciare modo,<br>
ut mi ex ambrosia mutatum iam foret illud<br>
&nbsp;&nbsp;&nbsp;&nbsp;&nbsp;suauiolum tristi tristius elleboro.<br>
quam quoniam poenam misero proponis amori,<br>
&nbsp;&nbsp;&nbsp;&nbsp;&nbsp;numquam iam posthac basia surripiam.</p>


<p><a name="100"></a>C. ad Marcum Caelium furum</p>

	<p>CAELIVS Aufillenum et Quintius Aufillenam<br>
&nbsp;&nbsp;&nbsp;&nbsp;&nbsp;flos Veronensum depereunt iuuenum,<br>
hic fratrem, ille sororem. hoc est, quod dicitur, illud<br>
&nbsp;&nbsp;&nbsp;&nbsp;&nbsp;fraternum uere dulce sodalicium.<br>
cui faueam potius? Caeli, tibi: nam tua nobis<br>
&nbsp;&nbsp;&nbsp;&nbsp;&nbsp;perspecta ex igni est unica amicitia,<br>
cum uesana meas torreret flamma medullas.<br>
&nbsp;&nbsp;&nbsp;&nbsp;&nbsp;sis felix, Caeli, sis in amore potens.</p>


<p><a name="101"></a>CI. ad inferias</p>

	<p>MVLTAS per gentes et multa per aequora uectus<br>
&nbsp;&nbsp;&nbsp;&nbsp;&nbsp;aduenio has miseras, frater, ad inferias,<br>
ut te postremo donarem munere mortis<br>
&nbsp;&nbsp;&nbsp;&nbsp;&nbsp;et mutam nequiquam alloquerer cinerem.<br>
quandoquidem fortuna mihi tete abstulit ipsum.<br>
&nbsp;&nbsp;&nbsp;&nbsp;&nbsp;heu miser indigne frater adempte mihi,<br>
nunc tamen interea haec, prisco quae more parentum<br>
&nbsp;&nbsp;&nbsp;&nbsp;&nbsp;tradita sunt tristi munere ad inferias,<br>
accipe fraterno multum manantia fletu,<br>
&nbsp;&nbsp;&nbsp;&nbsp;&nbsp;atque in perpetuum, frater, aue atque uale.</p>


<p><a name="102"></a>CII. ad Cornelium Nepotem</p>

	<p>SI quicquam tacito commissum est fido ab amico,<br>
&nbsp;&nbsp;&nbsp;&nbsp;&nbsp;cuius sit penitus nota fides animi,<br>
meque esse inuenies illorum iure sacratum,<br>
&nbsp;&nbsp;&nbsp;&nbsp;&nbsp;Corneli, et factum me esse puta Arpocratem.</p>


<p><a name="103"></a>CIII. ad Silonem</p>

	<p>AVT sodes mihi redde decem sestertia, Silo,<br>
&nbsp;&nbsp;&nbsp;&nbsp;&nbsp;deinde esto quamuis saeuus et indomitus:<br>
aut, si te nummi delectant, desine quaeso<br>
&nbsp;&nbsp;&nbsp;&nbsp;&nbsp;leno esse atque idem saeuus et indomitus.</p>


<p><a name="104"></a>CIV.</p>

	<p>CREDIS me potuisse meae maledicere uitae,<br>
&nbsp;&nbsp;&nbsp;&nbsp;&nbsp;ambobus mihi quae carior est oculis?<br>
non potui, nec, si possem, tam perdite amarem:<br>
&nbsp;&nbsp;&nbsp;&nbsp;&nbsp;sed tu cum Tappone omnia monstra facis.</p>


<p><a name="105"></a>CV. ad Mentulam</p>

	<p>MENTVLA conatur Pipleium scandere montem:<br>
&nbsp;&nbsp;&nbsp;&nbsp;&nbsp;Musae furcillis praecipitem eiciunt.</p>


<p><a name="106"></a>CVI.</p>

	<p>CVM puero bello praeconem qui uidet esse,<br>
&nbsp;&nbsp;&nbsp;&nbsp;&nbsp;quid credat, nisi se uendere discupere?</p>


<p><a name="107"></a>CVII. ad Lesbiam</p>

	<p>SI quicquam cupido optantique optigit umquam<br>
&nbsp;&nbsp;&nbsp;&nbsp;&nbsp;insperanti, hoc est gratum animo proprie.<br>
quare hoc est gratum nobis quoque carius auro<br>
&nbsp;&nbsp;&nbsp;&nbsp;&nbsp;quod te restituis, Lesbia, mi cupido.<br>
restituis cupido atque insperanti, ipsa refers te<br>
&nbsp;&nbsp;&nbsp;&nbsp;&nbsp;nobis. o lucem candidiore nota!<br>
quis me uno uiuit felicior aut magis hac est<br>
&nbsp;&nbsp;&nbsp;&nbsp;&nbsp;optandus uita dicere quis poterit?</p>


<p><a name="108"></a>CVIII. ad Cominium</p>

	<p>SI, Comini, populi arbitrio tua cana senectus<br>
&nbsp;&nbsp;&nbsp;&nbsp;&nbsp;spurcata impuris moribus intereat,<br>
non equidem dubito quin primum inimica bonorum<br>
&nbsp;&nbsp;&nbsp;&nbsp;&nbsp;lingua exsecta auido sit data uulturio,<br>
effossos oculos uoret atro gutture coruus,<br>
&nbsp;&nbsp;&nbsp;&nbsp;&nbsp;intestina canes, cetera membra lupi.</p>


<p><a name="109"></a>CIX. ad Lesbiam</p>

	<p>IVCVNDVM, mea uita, mihi proponis amorem<br>
&nbsp;&nbsp;&nbsp;&nbsp;&nbsp;hunc nostrum inter nos perpetuumque fore.<br>
di magni, facite ut uere promittere possit,<br>
&nbsp;&nbsp;&nbsp;&nbsp;&nbsp;atque id sincere dicat et ex animo,<br>
ut liceat nobis tota perducere uita<br>
&nbsp;&nbsp;&nbsp;&nbsp;&nbsp;aeternum hoc sanctae foedus amicitiae.</p>


<p><a name="110"></a>CX. ad Aufilenam</p>

	<p>AVFILENA, bonae semper laudantur amicae:<br>
&nbsp;&nbsp;&nbsp;&nbsp;&nbsp;accipiunt pretium, quae facere instituunt.<br>
tu, quod promisti, mihi quod mentita inimica es,<br>
&nbsp;&nbsp;&nbsp;&nbsp;&nbsp;quod nec das et fers saepe, facis facinus.<br>
aut facere ingenuae est, aut non promisse pudicae,<br>
&nbsp;&nbsp;&nbsp;&nbsp;&nbsp;Aufillena, fuit: sed data corripere<br>
fraudando officiis, plus quam meretricis auarae<br>
&nbsp;&nbsp;&nbsp;&nbsp;&nbsp;quae sese toto corpore prostituit.</p>


<p><a name="111"></a>CXI. ad Aufilenam</p>

	<p>AVFILENA, uiro contentam uiuere solo,<br>
&nbsp;&nbsp;&nbsp;&nbsp;&nbsp;nuptarum laus ex laudibus eximiis:<br>
sed cuiuis quamuis potius succumbere par est,<br>
&nbsp;&nbsp;&nbsp;&nbsp;&nbsp;quam matrem fratres efficere ex patruo&#8230;</p>

<p><a name="112"></a>CXII. ad Nasonem</p>

	<p>MVLTVS homo es, Naso, neque tecum multus homo<br>
&nbsp;&nbsp;&nbsp;&nbsp;&nbsp;te scindat: Naso, multus es et pathicus.</p>


<p><a name="113"></a>CXIII. ad Gaium Heluium Cinnam</p>

	<p>CONSVLE Pompeio primum duo, Cinna, solebant<br>
&nbsp;&nbsp;&nbsp;&nbsp;&nbsp;Maeciliam: facto consule nunc iterum<br>
manserunt duo, sed creuerunt milia in unum<br>
&nbsp;&nbsp;&nbsp;&nbsp;&nbsp;singula. fecundum semen adulterio.</p>


<p><a name="114"></a>CXIV. ad Mentulam</p>

	<p>FIRMANVS saltu non falso Mentula diues<br>
&nbsp;&nbsp;&nbsp;&nbsp;&nbsp;fertur, qui tot res in se habet egregias,<br>
aucupium omne genus, piscis, prata, arua ferasque.<br>
&nbsp;&nbsp;&nbsp;&nbsp;&nbsp;nequiquam: fructus sumptibus exsuperat.<br>
quare concedo sit diues, dum omnia desint.<br>
&nbsp;&nbsp;&nbsp;&nbsp;&nbsp;saltum laudemus, dum modo ipse egeat.</p>


<p><a name="115"></a>CXV. ad Mentulam</p>

	<p>MENTVLA habet instar triginta iugera prati,<br>
&nbsp;&nbsp;&nbsp;&nbsp;&nbsp;quadraginta arui: cetera sunt maria.<br>
cur non diuitiis Croesum superare potis sit,<br>
&nbsp;&nbsp;&nbsp;&nbsp;&nbsp;uno qui in saltu tot bona possideat,<br>
prata arua ingentes siluas saltusque paludesque<br>
&nbsp;&nbsp;&nbsp;&nbsp;&nbsp;usque ad Hyperboreos et mare ad Oceanum?<br>
omnia magna haec sunt, tamen ipsest maximus ultro,<br>
&nbsp;&nbsp;&nbsp;&nbsp;&nbsp;non homo, sed uero mentula magna minax.</p>


<p><a name="116"></a>CXVI. ad Gellium</p>

	<p>SAEPE tibi studioso animo uenante requirens<br>
&nbsp;&nbsp;&nbsp;&nbsp;&nbsp;carmina uti possem mittere Battiadae,<br>
qui te lenirem nobis, neu conarere<br>
&nbsp;&nbsp;&nbsp;&nbsp;&nbsp;tela infesta mittere in usque caput,<br>
hunc uideo mihi nunc frustra sumptum esse laborem,<br>
&nbsp;&nbsp;&nbsp;&nbsp;&nbsp;Gelli, nec nostras hic ualuisse preces.<br>
contra nos tela ista tua euitabimus amitha<br>
&nbsp;&nbsp;&nbsp;&nbsp;&nbsp;at fixus nostris tu dabis supplicium.</p>

<p><b>Fragmenta</b></p>

<p>I.</p>

	<p>Hunc lucum tibi dedico consecroque, Priape,<br>
qua domus tua Lampsaci est quaque ... Priape.<br>
nam te praecipue in suis urbibus colit ora<br>
Hellespontia, ceteris ostriosior oris.</p>

<p>II.</p>

	<p>de meo ligurrire libido est</p>

<p>III.</p>

	<p>at non effugies meos iambos</p>

<p class=border></P>
<p>
<table border=0 cellspacing=15 cellpadding=0 align=CENTER>
<tr>
	<td><a href="index.html">The Latin Library</A>
	<td><a href="classics.html">The Classics Page</A>
</TABLE>
</P>
</BODY>
</HTML>