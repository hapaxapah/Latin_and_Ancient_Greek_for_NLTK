<html>
	<head>
		<title>
			May: Liber I
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>SUPPLEMENTUM PHARSALIAE AUCTORE THOM&Acirc; MAIO<br>
LIBER PRIMUS</p>

<p class=border></P>

<p>
Perdiderant freta saeva minas; et ab aequore tutus,<br>
Tutus ab insidiis imbellibus, et scelerat&acirc;<br>
Aegypti rabie, consedit litore Caesar,<br>
Vindictam spirans; tant&acirc;que efferbuit ir&acirc;,<br>
Quantam non Pharii potuit restinguere regni&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
Exitium. Justa est belli data causa gerendi:<br>
Sed pudor, et magnam premit indignatio mentem,<br>
Bella dari tam justa, aut mollem audere Canopum<br>
Caesareas iras, infestaque tela, mereri,<br>
Quae vix armipotens est ausa lacessere Roma;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>10</FONT><br>
Nec damno tantas iras leviore luisset,<br>
Quam libertatis jactur&acirc;, et funere Magni.<br>
Quod tamen incolumis per tanta pericula Caesar<br>
Evasit, Superis poteras ignoscere, Roma,<br>
Si sola Aegyptus redivivae vulnera dextrae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>15</FONT><br>
Et saevos posthac gladios sensura fuisset.<br>
Inferias tibi, Magne, pias haec bella dedissent,<br>
Et gratas Latio. Phari&acirc; de clade triumphum<br>
Victori placid&acirc; don&acirc;sset fronte senatus;<br>
Templa coron&acirc;sset votis; plausuque superbum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>20</FONT><br>
Spect&acirc;sset laeto currum Romana juventus.<br>
Haec patriae forsan victoria concili&acirc;sset<br>
Caesaris arma suae, ni dira sequentia bella,<br>
Ni Libycae clades, et tristis funera Mundae,<br>
Victrices alio fod&acirc;ssent crimine dextras.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>25</FONT><br>
At Nili scelerata cohors, quae sceptra dedisset<br>
Reginae Arsino&euml;, subito mutata, rebellat,<br>
Femineum imperium, fastusque exosa superbos<br>
Eunuchi Ganymedis, et implet castra tumultu.<br>
Nec pavidum murmur; consensu audacia crevit;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>30</FONT><br>
Tantaque turba metu ponarum solvit ab omni.<br>
Nec mora; delecti ad tentoria Caesaris ibant,<br>
Invit&acirc; Arsino&euml;, pacem regemque petentes,<br>
Et delictorum veniam; dirumque Pothinum,<br>
Ut scelerum auctorem, et saevum exsecrantur Achillam,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>35</FONT><br>
Qui facinus merit&acirc; jam tandem morte luissent.<br>
Ausonius ductor, quamvis jam fervidus ir&acirc;,<br>
Pacem optans, Phari&acirc;que timens regione teneri,<br>
Dum procul Emathiae co&euml;ant fragmenta ruinae,<br>
Dum, quas dispersit clades Pharsalica, rursus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>40</FONT><br>
Jungantur vires, et castra hostilia crescant,<br>
Castigat primo dictis; mox fronte seren&acirc;<br>
Dat veniam precibus; nec tant&acirc; Caesaris ir&acirc;<br>
Dignatur viles populos, impendere totos<br>
Irarum fluctus cupiens civilibus armis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>45</FONT><br>
Nil nisi Romani imperii patriaeque ruinas<br>
Aut scelera esse suis aut digna pericula fatis<br>
Credit, et imbellem Ptolemaeum in regna remittit.<br>
Quid tandem, miserande puer, tibi proderit ista<br>
Libertas, quam morte lues, regnique ruin&acirc;?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>50</FONT><br>
Tutior, ah! longe custodia Caesaris esset,<br>
Quam data libertas; nec, cum captivus agebas,<br>
Esse nocens poteras: te saevi Caesaris ira<br>
Liberat, ut fieris. Phariae nam noverat aulae<br>
Perfidiam, morosque tuos, tua crimina sperans,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>55</FONT><br>
Ut mox justa cadas Cleopatrae victima regno;<br>
Cujus adulterii pretium Nilotica sceptra<br>
Donabit Caesar, dulcique impendet amori.<br>
Nec Latium versuta ducem spes ista fefellit.<br>
Namque infelicem Ptolemaeum, in regna remissum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>60</FONT><br>
(Sive Aegyptiacae fuit inconstantia gentis,<br>
Seu regis vitium) confestim oblivio cepit<br>
Et dextrae fideique datae. Nova bella parabat<br>
Consiliis pravis, et spe delusus inani;<br>
Inque suam accelerat properantia fata ruinam.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>65</FONT><br>
Et, ne subsidiis accrescant castra marinis<br>
Caesarea, instructam disponit in aequora classem,<br>
Qu&acirc; levis Aegypto disteminat unda Canopum.<br>
Inceptum visa est primum Fortuna juvare.<br>
Incidit in classem hanc sociis divisa carinis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>70</FONT><br>
Caesaris una ratis, quae fortem Euphranora vexit:<br>
Hanc omni Phariae puppes statione solutae<br>
Circumeunt: periit numeris oppressa triremis.<br>
Regius interea per Deltam exercitus ibat<br>
Terrestris, multasque vi&acirc; muniverat arces.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>75</FONT><br>
Jam belli molem pulcherrima Delta tenebat,<br>
Delta, Aegyptiaci decus atque opulentia regni;<br>
Per cujus virides sinuato gurgite campos<br>
Huc illuc ludit Nilus, gyrisque recurrens<br>
Nunc ambit, nunc implicitis intersecat undis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>80</FONT><br>
Pinguia culta suis, et nigr&acirc; ditat aren&acirc;.<br>
Huic nomen terrae dat litera Delta triformi.<br>
Oceano Boreale latus defenditur, in quem<br>
Infundit sese septeno gurgite Nilus.<br>
Quae restant latera inde duo, duo brachia Nili&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>85</FONT><br>
Ultima constituunt. Haec inter brachia, quinque<br>
In mare gurgitibus per Deltam volvitur amnis.<br>
Magnus ab Aethiopum campis nigrantibus amnis<br>
Volvitur, atque uno longe decurrit in alveo<br>
Usque ad planitiem, qu&acirc; surgit maxima Memphis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>90</FONT><br>
Pyramidum aggeribus totum celebrata per orbem.<br>
Indulsit nimium faciles telluris opimae<br>
Fertilitas fruges populo, nimiumque pepercit<br>
Agricolae manibus, tanti jactura laboris<br>
Ut fieri posset; moles ut vulgus inanes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>95</FONT><br>
Vanaque pyramidum miracla stupesceret orbis.<br>
Tot potu&ecirc;re manus steriles invertere glebas,<br>
Emendare solum, muris circumdare terras,<br>
Et tanto imbellem munimine cingere gentem,<br>
Ut non incursum populi timuisset Eoi,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>100</FONT><br>
Non Persarum acies, pharetrataque robora Susae;<br>
Nec Macet&ucirc;m aeratae cessisset praeda phalangi<br>
Fertilis Aegyptus; sed inexpugnabilis armis,<br>
Atque sui juris, saeclum mansisset in omne.<br>
Volvitur a Memphi partito gurgite Nilus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>105</FONT><br>
Extremoque, Eurum versus, ferit aequora cornu<br>
Ad Pelusiacas arces; at gurgite mollis<br>
Alluit Occiduo litus portumque Canopi.<br>
Huic dedit antiquum Menelai navita nomen,<br>
Litore (si famae credas) tumulatus in isto,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>110</FONT><br>
Cum Pharii justus tenuit diademata regni<br>
Proteus. Eripuit Paridi castissimus ille<br>
Tyndarida; et, nullo vitiatam crimine servans,<br>
Post Trojam excisam ferro flammisque, marito<br>
Reddidit. Haec tellus inter duo flumina Delta est,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>115</FONT><br>
Dives opum, dives pecorum, laetisque colonum<br>
Frugibus exsaturans, atque urbibus inclyta magnis.<br>
Quid Butum, Butive lacum, quo gentibus olim<br>
Niliacis responsa dabat Phobeia mater;<br>
Quid servam hospitibus memorem Busiridis urbem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>120</FONT><br>
Funestasque aras? teve, urbs pulcherrima, nomen<br>
Cui Venus ipsa dedit? vel te, delubra Minervae<br>
Alta tenens, Sa&iuml;s, quam rex Psammiticus olim<br>
Condidit? antiquae juxta stant monia Mendes,<br>
Qu&acirc; Deus Arcadiae Pan pastoralis in urbe&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>125</FONT><br>
Relligione patrum colitur. Cum matribus illic<br>
(Ut perhibent) capri coi&ecirc;re, et semine mixto<br>
Fodav&ecirc;re uteros: olim sic ille creatus,<br>
Qui pueri nimio Cyparissi ardebat amore.<br>
Ante tamen, quam rex Ptolemaeus ab urbe Canopo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>130</FONT><br>
Per Deltam transire parat, (nam nota Canopo<br>
Templa Serapis habet) scrutari oracula Divum,<br>
Et belli casus cupit explorare futuros.<br>
Hic Deus, alta tenens molli delubra Canopo,<br>
Quem serpentin&acirc; Nilotica terra figur&acirc;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>135</FONT><br>
Vicinique colunt, non voce oracula reddit,<br>
Corniger ut Libycis colitur qui Syrtibus Hammon;<br>
Non esuve fameve, velut Memphiticus Apis,<br>
Certa boni, fative mali praesagia pandit;<br>
Nec, Phobo similis Cirrhaeo, virginis implet&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>140</FONT><br>
Concussos artus miserae, quam pona recepti<br>
Numinis, aut pretium, mors immatura sequatur;<br>
Erudit at placide humanum per somnia mentem,<br>
Nocturn&acirc;que quiete docet; nulloque labore<br>
H&icirc;c tantum parta est pretiosa scientia: nullo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>145</FONT><br>
Excutitur studio verum: mortalia corda<br>
Tunc Deus iste docet, cum sunt minus apta doceri,<br>
Cum nullum obsequium praestant, meritisque fatentur<br>
Nil seses debere suis; tunc recta scientes,<br>
Cum nil scire valent. Non illo tempore sensus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>150</FONT><br>
Humanos forsan dignatur numen inire,<br>
Cum propriis possunt per se discursibus uti,<br>
Ne forte human&acirc; ratio divina coiret.<br>
Jamque sacerdotes regem in penetralia templi<br>
Duxerunt. Tyrio resplendens sanguine et auro,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>155</FONT><br>
Stratus erat lectus, quo tu, Ptolemaee, recumbens,<br>
Fatidici infelix captas praseagia somni.<br>
Sacratos intrant templi sola illa recessus<br>
Somnia, quae Deus ipse creat; nam caetera cuncta,<br>
Quae vel temperies varias variosve sequuntur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>160</FONT><br>
Corporis humores, vel quae repetita diei<br>
Aut studia, aut curae finxerunt somnia, templo<br>
Exteriore volant, multas imitantia formas.<br>
Illic prae reliquis fuscam exhilarantia noctem<br>
Formos&acirc; specie, roseisque volantia pennis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>165</FONT><br>
Sanguinea apparent, templique in margine ludunt.<br>
His quoque, Veneris campo, placidoque vireto,<br>
Mille pharetrati fratres, gens mollis Amorum,<br>
Occurrunt noctu, et templo consortia jungunt.<br>
Illic flammatis alis, vel fulguris instar,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>170</FONT><br>
Nocturnaeve facis, per summa cacumina templi<br>
Somnia de flav&acirc; nascentia bile, volatu<br>
Irato strepitant, tamquam hostem quaerere semper<br>
Audacem, et Saevas assueta lacessere pugnas;<br>
Excelsoque parant colum superare volatu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>175</FONT><br>
At contra timide tenebrosa per atria templi,<br>
Quae nigr&acirc; de bile fluunt, demissius ibant;<br>
Nocturnaeque ut aves strident feralibus alis,<br>
Inter busta volant, et fodis sola sepulcris<br>
Invitant Stygios mosta ad consortia Manes.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>180</FONT><br>
Illic per postes, albataque monia templi,<br>
Ignavo incessu, tardae testudinis instar,<br>
Somnia, quae pituita creat, trepidantia serpunt;<br>
Ne, si forte cadant, liquidis mergantur in undis;<br>
Nam semper van&acirc; falluntur imagine lymphae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>185</FONT><br>
Haec inter volitant imitantia mille figuris<br>
Quidquid agunt homines passim; totidemque feruntur,<br>
Quot patitur magnus diversa negotia mundus,<br>
Aut objecta tenet. Cedunt haec somnia cuncta<br>
Divinis, quae dat Numen; longeque remota,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>190</FONT><br>
Non audent templi sacros intrare recessus.<br>
Nocte fere medi&acirc; Ptolemaei pectora somnus<br>
Vicerat optatus, cum jam divina Serapis<br>
Somnia, mutandum Aegypti narrantia regnum,<br>
Miserat. Incessu tardo delubra petebat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>195</FONT><br>
Bos niger ingenti specie; geminisque micabat<br>
Pelle insignitus stellis; quarum altera tergo,<br>
Altera fronte fuit medi&acirc;. Lugubre videtur<br>
Mugire, atque oculis lacrymas effundere nigris,<br>
Confectus macie, tamquam qui pabula nulla&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>200</FONT><br>
Gust&acirc;sset, morens. Post majestate decor&acirc;<br>
Incedit, quamvis pullato femina cultu,<br>
Turrigero laceros effundens vertice crines,<br>
Atque catenatos tendens post terga lacertos.<br>
Tum, velut inferni plorarent carcere Manes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>205</FONT><br>
Erupit subito tumilis lacrymabile murmur<br>
Ex imis. Scindi regalia Mausolea<br>
Vidit, et erupto Ptolemaeum exire sepulcro<br>
Lagaeum primo, reliquos hunc ordine reges<br>
Pone sequi, miserae crudelia fata gementes.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>210</FONT><br>
His vero attonitus visis Ptolemaeus, (ab omni<br>
Nam gelidus trepido manavit corpore sudor)<br>
Excusso somno, templum circumspicit omne,<br>
Talia Divorum quaerens ostenta; sed illa,<br>
Quae vidit clausis, oculis non vidit apertis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>215</FONT><br>
Jamque sacerdotes veniunt, et somnia regis<br>
Audita horrentes, hinc lamentabile fatum,<br>
Atque propinquantem regni dix&ecirc;re ruinam<br>
Niliaci. Tum D&icirc;s patriis lustrantur, et aras<br>
Incendunt votis. Sed D&icirc; propriore ruin&acirc;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>220</FONT><br>
Te, Ptolemaee, prement. Casus, miserande, futuros<br>
Dum patriae narrat, celat tua fata Serapis.<br>
Interea valido Mithridates agmine nuper<br>
Per Cilicum populos Syriaeque extrema coacto,<br>
Ad Pelusiacam properans pervenerat arcem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>225</FONT><br>
Quae viridem Aegyptum Syriae disterminat arvis.<br>
Nam tota Aegyptus claustris munita duobus<br>
Nititur; accessum prohibens arx ista pedestrem,<br>
Ut Pharos aequoreum, tanti sunt monia regni.<br>
Sed non egregium omnino Pelusia tardant&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>230</FONT><br>
Claustra ducem: una dies arcemque expugnat et urbem.<br>
Inde rapit celeri Mithridates agmine cursum,<br>
Et se Caesareis properat conjugere castris.<br>
Hoc metuens, equitum praemiserat agmina turmis<br>
Obvia Caesareis Ptolemaeus; dum sibi castra&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>235</FONT><br>
Colle locat celso, late qui despicit omnem<br>
Planitiem, Aegyptus qu&acirc; terram effusa patentem<br>
Explicat. Est proprio mons undique robore tutus:<br>
Difficilem declive solum, praeruptaque saxa,<br>
Un&acirc; parte dabant adscensum: tuta palude&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>240</FONT><br>
Pars alia est: rapido pars tertia cingitur amne.<br>
Sola angusta aditus ad montem praebuit isthmos.<br>
Sed non castrorum tanto munimine tutum<br>
Se satis esse ratus, procul illo arcere parabat<br>
Caesaris occursum; pontes aditusque remotos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>245</FONT><br>
Milite custodit praemisso; et dissita longe<br>
Flumina nequidquam (infelix) defendere tentat.<br>
Nam neque Romanis animis fiducia cessit,<br>
Contra hostes contraque locos pugnare paratis:<br>
Virtutem Phariae nec sustinuere catervae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>250</FONT><br>
Ausoniam. Cedunt ripis, et terga per agros<br>
Praecipites dantes, victoribus omnia linquunt.<br>
Contectam vidit castris Ptolemaeus ab altis<br>
Corporibus terram, rubefactaque caede suorum<br>
Prata, quibus steterant, proprii praesagia fati&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>255</FONT><br>
Tristia concipiens animo; dum castra petentes,<br>
Quos fuga servavit, pauci, non viribus augent<br>
Auxiliove suos, implent sed cuncta timore.<br>
Quorum victores fugientia terga secuti<br>
Instabant; acrique ad regia castra tumultu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>260</FONT><br>
Perveniunt; quae jam Caesar conamine toto,<br>
Dum fortuna calet, dumque omnia plena timore,<br>
Impiger aggreditur; nec adhuc victoria certa<br>
Esse videbatur, Pharii dum castra tenebant.<br>
"Ite, viri," dixit, "belloque imponite finem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>265</FONT><br>
"Virtutis pretium, mercedem sanguinis, auro<br>
"Argentoque referta, tenent tentoria regis.<br>
"Nilicas gemmas, Erythraeo e litore conchas,<br>
"Totque simul procerum congestas undique gazas,<br>
"Quae vobis debentur," ait, "nunc sumere restat,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>270</FONT><br>
"Et rapere a victis." Nec praedam quaerere tantam<br>
Segnis erat miles; parvam primo occupat isthmon.<br>
(Sola aditum haec praebens disjungit ab amne paludem.)<br>
Illam praecipue pubes Aegyptia servat.<br>
Illic concurrunt, oriturque miserrima caedes.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>275</FONT><br>
Hos formido ingens, et, si vincantur in armis,<br>
Hesperata salus: praedae spes excitat illos.<br>
Illic immens&acirc; rabie decernitur; amnis<br>
Atque palus multo fodantur utrimque cruore;<br>
Semianimesque artus et saucia corpora volvunt;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>280</FONT><br>
Quae gemino pereunt fato: dumque hostibus hostes<br>
Conseru&ecirc;re manus, alternaque brachia nexu<br>
Robusto tenu&ecirc;re, cadunt in flumina juncti;<br>
Nec furiosa illic linquunt certamina; pugn&acirc;<br>
Contendunt ambo collapsi flumine van&acirc;;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>285</FONT><br>
Nam victum Stygias sequitur cito victor ad umbras.<br>
Dumque omnes ill&acirc; castrorum parte feroces<br>
Concurr&ecirc;re manus Phariae; celsum undique Caesar<br>
Contemplans montem, praerupt&acirc; parte videbat<br>
(Qu&acirc; miseris est collis inexpugnabilis esse&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>290</FONT><br>
Niliacis visus) nullo custode teneri;<br>
Confestimque leves illuc jubet ire catervas,<br>
Quas Carfulenus duxit: nec dura videntur<br>
Haec mandata ducis; scandunt acclivia saxa,<br>
Praecipitemque locum capiunt. Mors opprimit inde&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>295</FONT><br>
Niliacos, poterat minimo unde labore repelli.<br>
Jam Carfulenus per collem adscenderat audax,<br>
Cunque levi intr&acirc;rat Ptolemaei castra cohorte.<br>
Attoniti fugiunt custodes; castra tumultu<br>
Implentur: subitis perculsi casibus omnes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>300</FONT><br>
Huc illuc miseri discurrunt; quidve relinquant,<br>
Quidve petant, capti, non n&ocirc;runt. Caesariani<br>
(Dum trepidant intus, dum conficit omnia terror)<br>
Acriter instantes irrumpunt undique castris.<br>
Implorat frustra veniam gens victa; furentes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>305</FONT><br>
Nec tenuit Caesar gladios; mactare nocentes<br>
Imperat, invisoque orbem purgare cruore.<br>
Pars turbae miserae Latiis nutrita sub armis,<br>
Et de Romuleis legionibus ante fuisset.<br>
Hos olim e Syri&acirc; duxit Gabinius audax&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>310</FONT><br>
Exsulis auxilio regis; belloque peracto,<br>
Pila satellitio Phario Romana reliquit.<br>
Tempore torpuerant vires; luxque Canopi<br>
Coperunt fracti veteres dediscere ritus,<br>
Atque Aegyptiacos paulatim assumere mores.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>315</FONT><br>
Non procul &acirc; castris fugiens conspexit in undis<br>
Rex miser haud magno pendentem a fune carinam;<br>
Et cito conscendens, comites de litore jussit<br>
Solvere: purpureos humeris dejecit amictus,<br>
Ne nosci fugiens posset. Sed dura salutem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>320</FONT><br>
Fata negant; misero detracta insignia solum<br>
Hoc, Ptolemaee, dabant, ut vilior umbra jaceres.<br>
Namque hanc de castris Aegyptia turba carinam<br>
Assequitur fugiens, properantque adscendere cuncti.<br>
Caesarei urgebant gladii post terga; fug&acirc;rat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>325</FONT><br>
Jam timor officium; pavidis reverentia nulla<br>
Regis erat, nimio dum pondere victa carina<br>
Deficit, et rapidis Ptolemaeus mergitur undis.<br>
Plebeio exstinctus fato, gelidoque sepultus<br>
Rex, Aegypte, tuus Nilo jacet, ultima tantae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>330</FONT><br>
Et miseranda dom&ucirc;s soboles. Non Mausoleis<br>
Excelsis habitant Manes; non regia, templis<br>
Condita, marmoreis aut montibus, ossa quiescunt,<br>
Lagaeae de more domus, quae funera luxu,<br>
Divitiisque solet nimiis violare sepulcra.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>335</FONT><br>
Quam breve crudeles regnum, Ptolemaee, dederunt<br>
D&icirc; tibi! non aliter Pharium diadema gerebas,<br>
Hostia quam tristem gestat moritura coronam.<br>
Sed breviora tamen si D&icirc; tibi regna dedissent,<br>
Ad Styga venisses felicior umbra, priusquam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>340</FONT><br>
Sanguine Niliacas perfudit Magnus arenas,<br>
Depulso qui sceptra tuo dedit ante parenti.<br>
Te nunc occisi, rex ingratissime, Magni<br>
Manibus inferias Caesar (quem demeruisse<br>
Crimine sper&acirc;sti) mittit; generique peremti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>345</FONT><br>
Ne possit debere nefas, ulciscitur ipse,<br>
Inque tu&acirc; titulum pietatis caede requirit.<br>
Pellaeam tendens victor jam Caesar ad urbem,<br>
Ne ducis adventum tanti, justaque timeret<br>
Iras victoris sibi conscia turba rebellis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>350</FONT><br>
Praemittit veniam cunctis, trepidantia solvens<br>
Corda metu; leges populo, proavitaque jura,<br>
Se concessurum affirmans, et debita stirpi<br>
Lagae dudum Pharii diademata regni.
</p>
<p class=border></P>

<p>
<table border=0 cellspacing=10 cellpadding=0 align=center>
<tr>
	<td><a href="/may.html">Thomas May</A>
	<td><a href="/neo.html">Neo-Latin</A>
	<td><a href="/index.html">The Latin Library</A>
	<td><a href="/classics.html">The Classics Page</A>
</TABLE>
</p>
</BODY>
</HTML>