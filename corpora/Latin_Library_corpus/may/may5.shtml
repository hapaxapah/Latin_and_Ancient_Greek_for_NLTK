<html>
	<head>
		<title>
			May: Liber V
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>SUPPLEMENTUM PHARSALIAE AUCTORE THOM&Acirc; MAIO<br>
LIBER QUINTUS</p>

<p class=border></P>

<p>
Romuleas arces celeri victoria fam&acirc;<br>
Caesaris intr&acirc;rat. Fictis certare parati<br>
Obsequiis complent Phobea Palatia Patres.<br>
Atque quater denis (quamvis devicta sit ipsa <br>
Illo Roma die) decernunt vota diebus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
Caeduntur tauri, gratoque altaria thure<br>
Cuncta calent: nec tot sunt templa ornata coronis,<br>
Cum Latio audita est olim victoria felix<br>
Scipiadae, et fusus Zamensibus Hannibal arvis;<br>
Aut cum Teutonicis intravit monia victor&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>10</FONT><br>
Exuviis Marius. Non plus felicibus armis,<br>
Externisve unquam laetata es, Roma, tropaeis,<br>
Quam nunc amiss&acirc; pro libertate triumphas.<br>
Tum justo, meruit quem Gallia victa, triumpho,<br>
Dilatoque diu, jungunt decreta senat&ucirc;s&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>15</FONT><br>
Tres alios; veteres ut possit Caesar honore<br>
Obscurare duces, pompasque excedere cunctas;<br>
Utque triumphales utroque a cardine laurus<br>
Ornarent pariter currus; Australibus illa<br>
Splendida divitiis, Boreae generosior ista&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>20</FONT><br>
Robore et exuviis; ut pictis mixta Britannis<br>
Agmina Niliaca incedant; ut sole perustos<br>
Mazaces albo comitentur corpore Suevi:<br>
Ut galli Armeniis juncti, Maurisque Sicambri,<br>
Spectentur pariter populis; longeque remotae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>25</FONT><br>
Tot possint gentes, et quas commercia nunquam<br>
Junxissent, Latiis junctae nunc ire catenis,<br>
Communemque, simul vinctae, deflere ruinam:<br>
Ut cunctos pariter fontes, captivaque Tybris<br>
Flumina Caesareis videat depicta tabellis;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>30</FONT><br>
Inde catenati lugens Germania Rheni<br>
Fata sui sedeat; Nilus septemfluus illic<br>
Cornua fracta gemens; frenato ut gurgite Gallis<br>
Inde suis Rhodanus, Mauris hinc Bagrada ploret.<br>
Nec majorem ullo sese Urbs Romana triumpho&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>35</FONT><br>
Fortunamque suam potuisset cernere, si non<br>
Ipsa triumphatae partis pars magna fuisset.<br>
Tot clarus titulis, tot bellorumque superbus<br>
Exuviis, Tyrio Caesar spectabilis ostro<br>
Monia sublimi intravit Romana triumpho,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>40</FONT><br>
Quadrijugis vectus niveis, quos pascua mittunt<br>
Clitumni laeta, et sacrae victoribus undae.<br>
Dicito, Calliope, quas gentes quattuor illis,<br>
(Quos, Ponto, Aegypto, Libye, Gallisque subactis,<br>
Ducebat Caesar) spectabat Roma triumphis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>45</FONT><br>
Quam diversa fuit facies, quam corpore toto<br>
Ornatus populis varius, quam dissona lingua,<br>
Dum fluvios tabulis pictos, dum facta metallis<br>
Oppida, bellorum series, diversaque pugnae<br>
Tot genera ostendit; varie et fabricata ministri&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>50</FONT><br>
Arma, ducum exuvias, argenti pondera et auri,<br>
Captaque magnorum portant diademata regum.<br>
Sed, si non tantae dignaris singula pompae<br>
Dicere, Calliope, saltem miserabile magni<br>
Vercingetorigis fatum reticere putato&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>55</FONT><br>
Esse nefas, quem bellantem tot viderat annos<br>
Gallia, collatis toties cum Caesare signis,<br>
Et toties renovantem acies, proavita tueri<br>
Jura, jugumque suis Romanum avertere Gallis.<br>
Hic, quem dura ducis nimium sententia morti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>60</FONT><br>
Damn&acirc;sset, residens indignabunda feretro<br>
Dejicit ora: tegit frontem diffusa minacem<br>
Caesaries, D&icirc;s iratus, vitamque perosus<br>
Captivam, domini gladios optare videtur.<br>
Ecce alia in Phario facies miseranda triumpho&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>65</FONT><br>
Corda movet vulgi: incessit regina catenis<br>
Arsino&euml;, passis per candida colla capillis,<br>
Et teneras, modo quae gess&ecirc;re Aegyptia sceptra,<br>
Auratis palmas manicis religata tenebat.<br>
Quamvis Arsino&euml;n non h&icirc;c sententia mortis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>70</FONT><br>
Dura manet, parcit clementia Caesaris illi:<br>
Aut donat victor, Cleopatrae captus amore,<br>
Germanae veniam, Phariamque remittit ad aulam.<br>
Heu! quantum, Cleopatra, tibi, si capta per&icirc;sset<br>
H&icirc;c soror, abstulerat crimen Fortuna futurum!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>75</FONT><br>
Nam miserae Arsino&euml; donatam a Caesare vitam<br>
Crimine majori posthac soror impia tollet.<br>
Maxima sed populi subiit miseratio mentes,<br>
Cum vid&ecirc;re Afro pueri captiva triumpho<br>
Ora Jubae; cujus Libyco rex maximus orbe&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>80</FONT><br>
Nuper erat genitor, qui tot modo regna, tot urbes,<br>
Tot populos lat&acirc; tenuit ditione remotos.<br>
Quis Latius, miserande puer, tam obtusa gerebat<br>
Pectora, quem tua non aetas innoxia movit?<br>
Aut quis te, tanto dejectum culmine regni,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>85</FONT><br>
Immerita hostili praebentem colla catenae<br>
Non morens animo vidit? sed caeca futuri<br>
Mens hominum: felix, quae tam miseranda videtur,<br>
Sors tua, magne puer; vinclis felicior istis<br>
Es, Juba, quam magni maneant si regna parentis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>90</FONT><br>
Et stet firma tuis tellus Maurusia sceptris.<br>
Illa dies, quae te captivum fecerit, illa<br>
Transtulit in melius: (quis crederet?) illa futurae<br>
(Tristis visa, licet) posuit fundamina famae.<br>
Moribus Ausoniis primis nutritus ab annis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>95</FONT><br>
Barbarie exutusque, tuo felicia posthac<br>
Tempora constituens orbi, moderamine justo<br>
Commissas olim regni tractabis habenas.<br>
(Nam te, post casus tantos, ad culmina regni<br>
Evehet Augustus Caesar, solioque locabit.)&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>100</FONT><br>
Praeterea excultus studiis, miranda relinques<br>
Ingenii monimenta tui; calamique perennis<br>
Docti fama tibi per saecula cuncta manebit.<br>
Sed non Pharnacis captiva Quiritibus ora<br>
Armenio potuit Caesar monstrare triumpho.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>105</FONT><br>
Ille fug&acirc; evasit: vehitur fugientis imago;<br>
Et "<i>Veni</I>, <i>Vidi</I>, <i>Vici</I>," tria verba, superbo<br>
Portantur curru, totum narrantia bellum.<br>
Romanos animos, plus quam spectacula viva,<br>
Tristia fata ducum tabulis depicta movebant.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>110</FONT><br>
Illic mosta videt civilia vulnera Roma,<br>
Et proprias luget clades; illic sua quisque<br>
Funera Romanus, cognataque damna, recenset.<br>
Inter barbariscas strages, et funera regum<br>
Extera, magnates Libyae, caesosque per Alpes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>115</FONT><br>
Gallorum proceres; proprio qu&acirc; pingitur ense<br>
Rex Juba transfixus, convivia mosta cruentans,<br>
Demersusque sui Nili Ptolemaeus in undis;<br>
Monstrantur Latiae mortes, absumtaque bellis<br>
Maxima Caesareis Romanae nomina gentis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>120</FONT><br>
Hic cum rege Jub&acirc; Petreius, Afranius illic:<br>
Illic Torquatus moriens, hic Sulla jacebat.<br>
Nec procul hinc oculis agnoscunt flentibus ora<br>
Scipiadae, puppi jam desilientis ab alt&acirc;.<br>
Te quoque, sancte Cato, fodientem viscera dextr&acirc;,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>125</FONT><br>
Et properanti animae lacerantem vulnera cernunt.<br>
Verum, inter procerum tot mortes, una tacetur.<br>
Nec tabulae mostis monstrare Quiritibus audent<br>
Flebile Pompeii fatum, ne tanta triumphos<br>
Tristaret clades; sed mors ea sola relicta.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>130</FONT><br>
Quae tum praecipue populo expectata fuisset,<br>
Altius infixa est quaerentibus; et bene cuncti<br>
Jam, sine picturis, Magni miserabile letum,<br>
Et seriem tantae possunt memorare ruinae.<br>
Quis numerare queant variae spectacula pompae?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>135</FONT><br>
Quot campis ludi? Nova quot certamina Circo<br>
Spectentur populis? quantoque madescat arena<br>
Sanguine nobilium dat quas Hyrcana ferarum<br>
Silva, aut monstriferis nutrit Gaetulia campis?<br>
Quin et nocturnae praefulgent undique pompae;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>140</FONT><br>
Delectantque, parat cum post spectacula Caesar<br>
Nocte redire domum, toto famulante senatu;<br>
Cum mediam cernunt elephantes ire per urbem,<br>
Et lucem gestare: forum via lactea visum est:<br>
Tot simul accensis elephant&ucirc;m terga micabant&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>145</FONT><br>
Ignibus, atque ibant colestibus aemula signis.<br>
Nec tantas victoris opes spectacula vana<br>
Testantur solum: sed duratura per aevum<br>
Exsurgunt opera, et saeclis miranda futuris.<br>
Nam templum Veneri, domus a qu&acirc; Julia nata est,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>150</FONT><br>
Aut pius, aut tant&acirc; sublatus origine, Caesar<br>
Magnificum exstruxit, spoliisque ornavit opimis.<br>
Ut formosa Venus tanto videatur honore<br>
Plus Jovis uxorem, et Tritonida vincere, quam cum<br>
Aurea poma illi nemorosae in vallibus Idae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>155</FONT><br>
Judicium Paridis, Priamo fatale, dedisset.<br>
Plusque Dioneae veneratur numina mundus,<br>
Quam vel Junonem vel Pallada: dignius orbi<br>
Nomen I&uuml;laeae censetur stirpis origo,<br>
Quam Super&ucirc;m regina, aut vertice nata Tonantis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>160</FONT><br>
Interiora auro radiabant limina templi<br>
Marmorei, aurataeque trabes, caelataque mult&acirc;<br>
Arte micant simulacra De&ucirc;m, et spirantia signa.<br>
H&icirc;c Troja antiqua, et Veneris Phrygiique videntur<br>
Anchisae thalami; decantatumque po&euml;tis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>165</FONT><br>
Frondescit nemus Idaeum, quod debuit olim<br>
Vatibus, h&icirc;c tantis debens pictoribus Ida.<br>
H&icirc;c torus exsurgit mollis, quem mater Amorum<br>
Progeniem terris, tantosque datura nepotes,<br>
Cum juvene Anchis&acirc; quondam Venus aurea pressit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>170</FONT><br>
Concubitumque hominis pulcherrima passa Dearum est.<br>
Aeneas juxta soboles stat, corpore talis<br>
Formoso, qualis semper florente juvent&acirc;<br>
Exsultat Phobus; frenat&acirc; aut tigride qualis<br>
Bacchus odoratis curru descendit ab Indis:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>175</FONT><br>
Tro&iuml;us Aeneas, cui tantam Musa Maronis<br>
Donavit elix famam per saecula, quantam<br>
Maeonius Graio vates praestabat Achilli.<br>
Illic eximiae visa est pietatis imago,<br>
Cum bonus Aeneas, Troj&acirc; pereunte, parentem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>180</FONT><br>
Grandaevum attolens humeris, per tela, per ignes<br>
Hostiles, rapuit. Non illi Laomedontis<br>
Arsurae curantur opes, non fulva supellex,<br>
Nec sparsae passim per tanta incendia gazae;<br>
Sed genitor, Phrygiique lares, et sacra Deorum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>185</FONT><br>
Pone patrem sequitur fortem formosus I&uuml;lus,<br>
Unde genus nomenque suum gens Julia duxit.<br>
Condidit hic Albam Longam, multosque per annos<br>
Imperio rexit. Longo dehinc ordine picti,<br>
Post primum Albani reges monstrantur I&uuml;lum;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>190</FONT><br>
Donec I&uuml;leam Tullus rex diruit Albam,<br>
Transtulit et Romam cives. Hinc ordine rursus<br>
Reges atque duces Latii, Romanaque fata<br>
Usque ad Caesarei monstrantur tempora regni,<br>
Quo vetus Alba iterum Romam vicisse videtur.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>195</FONT><br>
Robore sed quamvis munita potentia tanto<br>
Caesaris, et populi plausu firmata videtur;<br>
Nutat adhuc; et plus terris quatietur Iberis,<br>
Quam vel Thessalicis, vel Thapsi tristibus arvis.<br>
Maxima adhuc restant discrimina, maxima bella,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>200</FONT><br>
Quae juvenes facient Pompeii, nomine tanto<br>
Non indigna. Truces vicinos Gadibus illi<br>
Herculeis armant populos. Hispania sedes<br>
Terita bellorum, et Romani scena furoris.<br>
Currit ad Occasus extremaque litora mundi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>205</FONT><br>
Jam civile nefas, qu&acirc; sese Hispania pandit<br>
Ultima. Non ulli populo majora videntur<br>
(Cum vastus fessos exact&acirc; luce jugales<br>
Proluit Oceanus) rutilantis corpora Phobi:<br>
Atque ideo propiora suae putat incola terrae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>210</FONT><br>
Deceptus, tamquam sese illic aetheris alti<br>
Convexum inclinet: sed majus ab aequore tanto<br>
Surgentes reddunt nebulae, densique vapores<br>
Objectum, radios oculi diffundere sueti.<br>
Hinc non ulla vident surgente crepuscula Phobo,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>215</FONT><br>
Nec fugiente: dies oritur cum sole, caditque.<br>
Tota jacet corii specie diffusa bovini<br>
Terra Hispana, mari cincta undique, et insula paene<br>
Facta, nisi gelid&acirc; quod Pyrenaeus ab Arcto<br>
Mons interpositus Gallis disterminat agris.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>220</FONT><br>
Facturum tantis montem divortia terris<br>
Excelsum posuit Natura, et vertice colum<br>
Aequantem summo. Nudum est, et gramine nullo<br>
Vestitum, quod Gallorum praepinguibus arvis<br>
Objicitur Boreale latus: contraque, cacumen,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>225</FONT><br>
Qu&acirc; steriles terrae campos prospectat Iberae,<br>
Frondosum silvas densas, et pascua laeta<br>
Ostendit; tamquam Galli felicibus arvis<br>
Divitias mons iste suas concesserat, utque<br>
Vestiret sese, terras spoli&acirc;rat Iberas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>230</FONT><br>
Nubifero (famae si credas) nomina monti<br>
Pyrene miseranda dedit. Regnabat in illo<br>
Monte Bebryx genitor, parv&acirc;que excepit in aul&acirc;<br>
Hospitio Alciden formosa armenta petentem<br>
Geryonis. Visa est Alcidae regia virgo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>235</FONT><br>
Pyrene, placuitque nimis; deceptaque tandem,<br>
Hospitis invicti placido succumbit amori.<br>
Conjugium Alcides miderae, taedasque jugales,<br>
Si modo Geryonis victor reme&acirc;rit ab arvis,<br>
Promittit: sed fasta negant crudelia taedas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>240</FONT><br>
Nec prius Alcides vincit, quam funere tristi<br>
Pyrene formosa jacet. Timet illa parentem<br>
Iratum; nec vitiati pondera ventris<br>
Ulterius celare valet. Queribunda pererrat<br>
Frondosas latebras, et vasti devia montis;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>245</FONT><br>
Solaque furtivum silvis deplangit amorem.<br>
Amphitryoniaden falsum, tardumve vocabat;<br>
Donec, plorantis frustra, magnique vocantis<br>
Herculis auxilium, leto crudelior ipso<br>
Bellua formosae laceravit virginis artus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>250</FONT><br>
Amphitryoniades tristem Bebrycis ad aulam<br>
Jam victor rediens, amiss&acirc; virgine demens,<br>
Et formidandus luctu, per lustra ferarum,<br>
Per juga, perque alti frondosa cacumina montis<br>
Tendebat, sponsae quaerens vestigia carae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>255</FONT><br>
Pyrenenque suam mosto clamore vocabat.<br>
Pyrenen silvae, Pyrenen antra ferarum,<br>
Et curvae toto resonabant monte cavernae.<br>
Ingemuit locus ipse; ferae tremu&ecirc;re; metuque<br>
Montani latu&ecirc;re lupi; nec quaerere praedam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>260</FONT><br>
Immanes audent ursi, torvive leones,<br>
Dum nemore atque jugis graditur Tirynthius altis.<br>
Sed, postquam laceros artus atque ora puellae<br>
Deformata suae cognovit, fata Deosque<br>
Multum incusavit lacrymans: tunc oscula caris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>265</FONT><br>
Relliquiis repetita dedit; supremaque plangens<br>
Funera, Pyrenen tumulavit montibus illis.<br>
"Diruet hanc," inquit, "molem non longa vetustas.<br>
"Famaque tum tua major erit; tumulique ruina<br>
"Augebit tumulum: toto tunc monte jacebis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>270</FONT><br>
"Ut juga tota tenet Bacchus Nisea sepultus,<br>
"Mons erit iste tuus." Consensit fama: tenentque<br>
Pyrenes isti nomen per saecula montes.<br>
Pompeii juvenes, instructo milite Gades<br>
Linquentes, bellum omne locant, qu&acirc; pinguia Baetis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>275</FONT><br>
Culta secans, sua felici dat nomina terrae.<br>
Oppida cepissent primo regionibus illis<br>
Ateguam, atque Ucubin, et nomen clade futur&acirc;<br>
Funestum Ausoniae, Mundam, et te grata Camonis<br>
Corduba, doctorum cunis fecunda virorum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>280</FONT><br>
Undique Pompeiis vires Hispania mittit.<br>
H&icirc;c, praeter Latias aquilas, Romanaque signa,<br>
Quae Varus, duxitque acer Labienus, Iberi<br>
Pugnaces co&euml;unt: hic trux stat Cantaber, armis<br>
Qui vitam impendit solis, gens nescia pacis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>285</FONT><br>
Aut siccae mortis, ferro praevertere sueta<br>
Imbelles annos: decus esse abrumpere vitam,<br>
Naturaeque putant segnem donare senectam.<br>
Augurii sacri, divinarumque peritam<br>
Flammarum, pubem dives Gallaecia mittit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>290</FONT><br>
Calla&iuml;ci veniunt, qui, demto Marte, laborem<br>
Non ullum nov&ecirc;re viri: nam semina sulcis<br>
Injicit, et duro glebas invertit aratro,<br>
Femina, dum manibus peraguntur bella virorum.<br>
A Minii ripis patrii venit impiger Astur,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>295</FONT><br>
Auriferique Tagi fulgentia signa ferebat<br>
Incola, deciduum consuetus cernere solem;<br>
Et Vasco insuetus galeis, et Concanus audax,<br>
Qui se Massaget&ucirc;m dur&acirc; de stirpe fatetur,<br>
Cornipedis consuetus equi potare cruorem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>300</FONT><br>
Celtiberi, bello qui corpora caesa suorum<br>
Igne cremant, creduntque nefas si forte jacent&ucirc;m<br>
Exanimes fera vel volucris depascitur artus,<br>
A ripis rapidi veniunt Sucronis; et omnes<br>
Hispanae gentes, quaecumque aut funera Magni&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>305</FONT><br>
Ulcisci, aut Latios cupiunt nutrire furores.
</p>
<p class=border></P>

<p>
<table border=0 cellspacing=10 cellpadding=0 align=center>
<tr>
	<td><a href="/may.html">Thomas May</A>
	<td><a href="/neo.html">Neo-Latin</A>
	<td><a href="/index.html">The Latin Library</A>
	<td><a href="/classics.html">The Classics Page</A>
</TABLE>
</p>
</BODY>
</HTML>