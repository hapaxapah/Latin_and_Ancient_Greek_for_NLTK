<html>
	<head>
		<title>
			Marbodus: Libellus de ornamentis verborum
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>MARBODI REDONENSIS EPISCOPI LIBELLUS DE ORNAMENTIS VERBORUM
</p>

<p class=border></P>

<p>
<b>PROLOGUS</B>
</p>

<p>
Versificaturo quaedam tibi tradere curo<br>
Schemata verborum studio celebrata priorum,<br>
Quae sunt in prosa quoque non minimum speciosa.<br>
Si potes his veluti gemmis aut floribus uti,<br>
Fiet opus clarum velut hortus deliciarum,<br>
Quo diversorum fragrantia spirat odorum,<br>
Nec deerit fluctus florum de germine ductus,<br>
Mens auditoris persuasa nitore coloris.<br>
Sed si forte rudis vixdum vulgaria cudis,<br>
Cum sibi res multas petat haec et quaeque facultas,<br>
Prima prius disce, fias ut idoneus hisce:<br>
Parvis imbutus temptabis grandia tutus.<br>
Exemplis igitur quia sic bene res aperitur,<br>
Singula monstravi, per singula praetitulavi<br>
Nomina cum glossis, quibus haec dinoscere possis.
</p>

<p>
<b>I. REPETITIO</B>
</p>

<p>
<i>Repetitio est, cum continenter ab uno atque eodem verbo in rebus similibus et diversis principia sumuntur, hoc modo:</I>
</p>

<p>
Tu mihi lex, mihi rex, mihi lux, mihi dux, mihi vindex;<br>
Te colo, te laudo, te glorifico, tibi plaudo.<br>
Femina iustitiam produxit, femina culpam;<br>
Femina vitalem dedit ortum, femina mortem.
</p>

<p>
<b>II. CONVERSIO</B>
</p>

<p>
<i>Conversio est, per quam non, ut ante, primum repetimus verbum, sed ad postremum continenter revertimur, hoc modo:</I>
</p>

<p>
Tu solus Deus es, bonus es, pius es, sapiens es,<br>
Qui terram portas, mare portas, sidera portas,<br>
Quem mare, terra, polus nequeunt portare vel aer.
</p>

<p>
<b>III. COMPLEXIO</B>
</p>

<p>
<i>Complexio est, quae utramque complectitur exornationem, quam<br>
ante exposuimus, ut et repetatur idem verbum saepius et crebro ad<br>
idem postremum revertamur, hoc modo:</I>
</p>

<p>
Qui sunt qui pugnant audaciter? Andegavenses.<br>
Qui sunt qui superant inimicos? Andegavenses.<br>
Qui sunt qui parcunt superatis? Andegavenses.<br>
Egregios igitur livor neget Andegavenses.
</p>

<p>
<b>IV. TRADUCTIO</B>
</p>

<p>
<i>Traductio est, quae facit uti, cum idem verbum crebrius ponatur, non modo non offendat animum, sed etiam concinniorem orationem reddat, hoc pacto:</I>
</p>

<p>
Si nihil in vita iucundius est tibi vita,<br>
Indecorem vitam perages virtute relicta.<br>
Cur illum curas, qui multas dat tibi curas?<br>
Semper amare velim, si quid nihil insit amari.
</p>

<p>
<b>V. CONTENTIO</B>
</p>

<p>
<i>Contentio est, cum ex contrariis rebus oratio conficitur, hoc pacto:</I>
</p>

<p>
In luctu rides, inter convivia luges.<br>
Mane petis lectum, dimittis vespere tectum.<br>
Pax est, arma fremis; bellum, pro pace precaris.<br>
Cum debes clamare, taces; cum parcere, clamas.<br>
Urbem rure cupis, laudas bona ruris in urbe.
</p>

<p>
<b>VI. EXCLAMATIO</B>
</p>

<p>
<i>Exclamatio est, quae conficit significationem doloris aut indignationis alicuius per honiinis aut urbis aut loci aut rei cuiuspiam compellationem, hoc modo:</I>
</p>

<p>
O Asiae flos, Troia potens! O gloria quae nunc<br>
In cineres collapsa iaces! Ubi regia proles<br>
Ex Hecuba Priami veniens a sanguine divum?<br>
O Hector, quondam Troum fortissime frustra,<br>
Coniugis in facie defectorumque parentum<br>
Hostiles proprio foedasti sanguine currus!<br>
Hanc adeo patriae cladem tua, perfide pastor,<br>
Navibus invexit diis exsecrata voluptas!
</p>

<p>
<b>VII. RATIOCINATIO</B>
</p>

<p>
<i>Ratiocinatio est, per quam ipsi a nobis rationem poscimus, quare<br>
quidque dicamus, et crebro nosmet a nobis petimus uniuscuiusque<br>
propositionis explanationem, hoc modo:</I>
</p>

<p>
Dives avarus eget. Per quid? Quia, cum petit usus,<br>
Tangere parta timet. Cur? Ne minuatur acervus.<br>
Cur metuit nœinui? Quia mavult crescere. Quare?<br>
Non esset vitium, si non ratione careret.
</p>

<p>
<b>VIII.  SENTENTIA</B>
</p>

<p>
<i>Sententia est oratio sumpta de vita, quae aut quid sit aut quid esse<br>
oporteat in vita breviter ostendit, hoc modo:</I>
</p>

<p>
Cui satis est quod habet, satis illum constat habere;<br>
Cui non, est quod habet satis, illum constat egere.<br>
so Ergo facit virtus, non copia sufficientem,<br>
Et non paupertas, sed mentis hiatus egentem.
</p>

<p>
<b>IX. CONTRARIUM</B>
</p>

<p>
<i>Contrarium est, quod ex diversis duabus rebus alteram breviter et facile confirmat, hoc modo:</I>
</p>

<p>
Qui sibi non parcit, mihi vel tibi quomodo parcet?<br>
Qui sua divulgat probra, credis quod tua celet?<br>
An metues aegrum quem sanum despiciebas?<br>
An soli cedes quem cum socio superabas?
</p>

<p>
<b>X. MEMBRUM</B>
</p>

<p>
<i>Membrum orationis appellatur res breviter absoluta sine totius sententiae demonstratione, quae denuo alio membro orationis excipitur, hoc modo:</I>
</p>

<p>
Et me laedebas et nil tibi proficiebas<br>
Et nostros super his inimicos laetificabas.
</p>

<p>
<b>XI. ARTICULUS</B>
</p>

<p>
<i>Articulus dicitur, cum singula verba intervallis distinguuntur caesa oratione, hoc modo:</I>
</p>

<p>
Armis, classe, cibo dives mala castra petisti;<br>
Solus, inermis, inops, inglorius ecce redisti;<br>
Ferro, peste, fame consumptus es et periisti.
</p>

<p>
<b>XII. SIMILITER CADENS</B>
</p>

<p>
<i>Similiter cadens exornatio appellatur, cum in eadem constructione verborum duo aut plura sunt verba, quae similiter isdem casibus efferantur, hoc modo:</I>
</p>

<p>
Fac tibi fortunam, festina frangere lunam,<br>
Et contra fatum faciet te cura beatum.
</p>

<p>
<b>XIII. SIMILITER DESINENS</B>
</p>

<p>
<i>Similiter desinens est, cum, tametsi casus non insunt verbis, tamen similes exitus sunt, hoc modo:</I>
</p>

<p>
Censu ditari, virtute petis vacuari;<br>
Sed nec dives eris donec virtute carebis.<br>
Molliter affaris, fallaciter insidiaris;<br>
Inquiris blande, prodis commissa nefande.
</p>

<p>
<b>XIV.  COMMIXTUM</B>
</p>

<p>
<i>Commixtum est in quo duo supradicta conveniunt, hoc modo:</I>
</p>

<p>
Criminis est formam componere, spernere famam,<br>
Scortum sectari, mirum cunnum vocitari.
</p>

<p>
<b>XV.  ANNOMINATIO</B>
</p>

<p>
<i>Annominatio est, cum ad idem verbum et nomen acceditur commu-tatione vel additione unius litterae vel litterarum, ut ad res dissimiles similia verba accommodentur, hoc modo:</I>
</p>

<p>
Hic qui magnanimum se vult fortemque videri<br>
Corde pavet leporis, cum territet ore leonis,<br>
Sicut damma fugit, quasi bos ad vulnera mugit.<br>
Curia, curarum genitrix nutrixque malorum,<br>
Iniustis iustos, inhonestis aequat honestos.<br>
Alcidae virtus, nullo superata labore,<br>
Indomitas aditura domos, infanda profunda,<br>
Deformes formas non formidavit et atra<br>
Atria Cerbereo sprevit metuenda latratu:
</p>

<p>
<b>XVI. SUBIECTIO</B>
</p>

<p>
<i>Subiectio est, cum interrogamus adversarios aut quaerimus ipsi quid ab illis aut quid contra nos dici possit; deinde subicimus id quod oportet dici aut non oportet aut nobis adiumento futurum est aut obfuturum, hoc modo:</I>
</p>

<p>
Quae tibi causa fugae? Numquid flagra? Nulla dabantur.<br>
An labor? Ast Lido somnoque madere solebas.<br>
Numquid forte fames? Tu fercula percipiebas.<br>
Num frigus? Vestes mutabas luce profesta.<br>
Ergo flagitii te conscia mens agitabat.<br>
Quidnam deprensus facerem? Fugeremne? Sed hostis<br>
Vectus equo peditem caperet. Veniamne precarer?<br>
At crudelis erat. Pugnarem? Fortior ille.<br>
Promissis igitur falli restabat avarunt
</p>

<p>
<b>XVII. GRADATIO</B>
</p>

<p>
<i>Gradatio est, in qua non ante ad consequens verbum descenditur, quam ad superius ascensum est, hoc modo:</I>
</p>

<p>
Hic quamcumque videt cupit et quamcumque cupivit<br>
Allicit; allec tam vitiat, prodit vitiatam.<br>
Ni virtus laudem, laus invidiam peperisset,<br>
Androgeus sospes ad Gnosia regna redisset;<br>
Sed virtus laudem, laus invidiam generavit;<br>
Invidiae telis pars hunc superata necavit.
</p>

<p>
<b>XVIII.  DEFINITIO</B>
</p>

<p>
<i>Definitio est, quae rei alicuius proprias amplectitur potestates breviter et absolute, hoc modo:</I>
</p>

<p>
Prodigus ut largo, sic parcus distat avaro.<br>
Prodigus est animi vitio retinenda profundens;<br>
Largus, qui sumptum facit ex ratione libenter;<br>
Parcus, qui retinet quidquid non postulat usus;<br>
Qui retinet cupide quod res deposcit, avarus.
</p>

<p>
<b>XIX. TRANSITIO</B>
</p>

<p>
<i>Transitio est, quae cum ostendit breviter quid dictum sit, proponit item breviter quid consequatur, hoc modo:</I>
</p>

<p>
Audistis qualem se praestitit iste parenti;<br>
Nunc qualis fuit ipse parens audite vicissim,<br>
Ut dignus nec prole queat nec patre videri.
</p>

<p>
<b>XX. CORRECTIO</B>
</p>

<p>
<i>Correctio est, quae tollit id quod dictum est et pro eo id quod magis idoneum videtur reponit, hoc modo:</I>
</p>

<p>
Postquam vidit amans, immo veracius amens,<br>
Hanc attrectari delinirique volentem,<br>
Ceu lupus, aut potius catulis orbata leaena,<br>
Involat os hominis, rapit illam, diripit illam,<br>
Scilicet oblitus decoris, quin immo decoris.
</p>

<p>
<b>XXI. OCCUPATIO</B>
</p>

<p>
<i>Occupatio est, cum dicimus nos praeterire aut non scire aut nolle dicere id quod tunc maxime dicimus, hoc modo:</I>
</p>

<p>
Quid referam? Quantis tua sit maculata iuventus<br>
Flagitiis? Quotiens sis publica verbera passus?<br>
Praetereo caedes, penuria, furta, rapinas.<br>
Ad finem propero. Quis enim, si cuncta referre<br>
Aut libare velim, lassandas praebeat aures?
</p>

<p>
<b>XXII.  DISIUNCTUM</B>
</p>

<p>
<i>Disiunctum est, cum eorum, de quibus dicimus, aut utrumque aut unumquodque certo concluditur verbo, sic:</I>
</p>

<p>
Romanus populus Gallos in Caesare vicit,<br>
Sub duce Pompeio Mithridatica regna subegit,<br>
Hannibalis vires Scipionis nomine fregit.<br>
Aut morbo species cadit, aut aetate fatiscit.
</p>

<p>
<b>XXIII.  CONIUNCTUM</B>
</p>

<p>
<i>Coniunctum est, cum interpositione verbi et superiores partes orationis comprehenduntur et inferiores, hoc modo:</I>
</p>

<p>
Aut aetas formae decus atterit aut valetudo.
</p>

<p>
<b>XXIV.  ADIUNCTUM</B>
</p>

<p>
<i>Adiunctum est, cum verbum, quo res comprehenditur, non interponimus, sed aut primum aut postremum collocamus, hoc modo:</I>
</p>

<p>
Morbo vel senio formae decus evacuatur.<br>
Exstingunt speciem seu morbus sive senectus.
</p>

<p>
<b>XXV.  CONDUPLICATIO</B>
</p>

<p>
<i>Conduplicatio est, curi ratione amplificationis aut miserationis eiusdem unius aut pluriurn verborum iteratio fit, hoc modo:</I>
</p>

<p>
Tune patrem gladio, crudelis nata, necasti?<br>
Tune patrem, pro quo fuerat tibi mors obeunda?<br>
Num refugis lucem, fex et contagio vitae?<br>
Num refugis? Numquid si iudex parcere vellet,<br>
Non tibi deberes manibus consciscere mortem?
</p>

<p>
<b>XXVI.  COMMUTATIO</B>
</p>

<p>
<i>Commutatio est, curi duae sententiae inter se discrepantes ex traiectione ita efferuntur, ut a priore posterior contraria priori proficiscatur, hoc modo:</I>
</p>

<p>
Nulla tacenda loqui vel nulla loquenda tacere,<br>
Qui sapiens iubeat, cum supra nos sit utrumque?<br>
Quisve iubens sapiat, curi quod iubet, hoc nequit ipse?<br>
<p<br>
<b>XXVII. DUBITATIO</B>
</p>

<p>
<i>Dubitatio est, curi quaerere videatur orator, utrum de duobus potius aut quid de plunibus potissimum dicat, hoc modo:</I>
</p>

<p>
Tu mihi te confers, homo ... quo te nomine dicam?<br>
Haesito. Si dicam 'spurcissime', non enit aequum.<br>
Si 'scelus' appellem, minus est. Deformior an sis<br>
Nequior ignoro. Non hoc mihi, nec placet illud.
</p>

<p>
<b>XXVIII. DISSOLUTUM</B>
</p>

<p>
<i>Dissolutum est, quod, coniunctionibus verborum e medio sublatis,<br>
separatis partibus effertur, hoc modo:</I>
</p>

<p>
Dilige cognatos, caros venerare parentes,<br>
Subditus esto Deo, mandatis legis oboedi.
</p>

<p>
<b>XXIX.  PRAECISIO</B>
</p>

<p>
<i>Praecisio est, cum dictis quibusdam reliquum, quod coepturi est dici, relinquitur incoatum iudicium, sic:</I>
</p>

<p>
Te non est aequum certamen ponere mecum,<br>
Propterea quod me populus ... sed dicere nolo,<br>
Ne cui, magna loquens, videar spirare superbum;<br>
Te vero plagis ignominiaque notavit.<br>
Haec tu nunc audes? Qui nuper in aede sacrata<br>
Sollemnique die ... sed praestat parcere verbis,<br>
Ne, te digna ferens, offendam iudicis aures.
</p>

<p>
<b>XXX. CONCLUSIO</B>
</p>

<p>
<i>Conclusio est, quae brevi argumentatione ex iis, quae ante dicta sunt aut facta, conficit, quid necessario consequatur, hoc modo:</I>
</p>

<p>
Si Troiam non posse capi responsa ferebant<br>
Absque Philoctetae, quibus occidit ipse, sagittis<br>
Haeque nihil Troiae Paridis nece plus nocuerunt,<br>
Nimirum Paridis mors est eversio Troiae.
</p>

<p>
<b>EPILOGUS</B>
</p>

<p>
Haec tibi de multis, ne multa forent onerosa,<br>
Primum pauca dedi, quasi fercula deliciosa.<br>
Singula distinguens facili brevitate notavi,<br>
Quae quo plana forent, magis haec placitura putavi.<br>
Si gustata placent et adhuc gustanda petuntur,<br>
Cetera quae restant, me dispensante, dabuntur.<br>
Sed prius haec debes studio versare frequenti,<br>
Ut velut his vacuae committas cetera menti.<br>
Interea, tamquam speculum formamque poetae,<br>
Rerum naturam, qui scribere vultis, habete,<br>
Cuius ad exemplar, veluti qui pingere discit,<br>
Aptet opus proprium quisquis bene fingere gliscit.<br>
Ars a natura, ratione ciente, profecta,<br>
Principii formam proprii servare laborat.<br>
Ergo qui laudem sibi vult scribendo parare,<br>
Sexus, aetates, affectus, condiciones,<br>
Sicut sunt in re, studeat distincta referre.<br>
Haec spernens Bavius, haec servans fiet Homerus.
</p>
<p class=border></P>
<p>
 <table border=0 cellspacing=15 cellpadding=0 align=CENTER>
<tr>
	<td><a href="medieval.html">Medieval Latin</a>
	<td><a href="index.html">The Latin Library</a>
	<td><a href="classics.html">The Classics Page</a>
</table>
</P>
</BODY>
</HTML>