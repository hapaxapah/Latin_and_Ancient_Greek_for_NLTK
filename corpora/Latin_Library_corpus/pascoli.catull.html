<HTML><HEAD>
<TITLE>Catullocalvos-Satura</TITLE></HEAD>
<BODY BACKGROUND="paper.jpg" BGCOLOR="#FFFFFF">
<BR>
<BR>

<CENTER><FONT SIZE=5>IOANNIS PASCOLI CATULLOCALVOS - SATURA (1897)</FONT></CENTER>
<P>
<CENTER>Iohanni comiti Codronchio Argelio senatori sacra<BR></CENTER>
<P>
<HR><HR>
<BLOCKQUOTE><BLOCKQUOTE><DL compact><FONT Size=4>
<DT><DD> Ibat per <I>Veteres</I> tunicatus forte <I>Tabernas</I><BR>
<DT><DD>quidam annis iuvenis nec voltu serior idem,<BR>
<DT><DD>bellus et urbanus, nihil indefessus agendo.<BR>
<DT><DD>Si toga dest umeris, digito non, thunice, laevae,<BR>
<DT><FONT SIZE=3>5</FONT><DD>anule, non destis levibus, sicyonia, talis.<BR>
<DT><DD>Praeterea flavos, procero corpore, sic ut<BR>
<DT><DD>trans ripas fortasse Padi crevisse putares.<BR>
<DT><DD>Cetera nil optet puero nutricula, quod non<BR>
<DT><DD>huic uno tribuat, formam, rem, denique mentem,<BR>
<DT><FONT Size=3>10</FONT><DD>aspectu quivis, nisi quid color arguit albus<BR>
<DT><DD>atque inducta genis oculorum longior umbra.<BR>
<DT><DD>Venerat ad nonam pedetemtim a Castore pilam,<BR>
<DT><DD>qua crotalis sonat et mima saltante taberna:<BR>
<DT><DD>exadversus adest statura parvolus alter,<BR>
<DT><FONT Size=3>15</FONT><DD>mundus et acer et is qui vano plurima gestu<BR>
<DT><DD>secum ageret, digitis conclusis rite duobus,<BR>
<DT><DD>saepius extendens infesto pollice dextram.<BR>
<DT><DD>Perstrictus taciti strepitu certaminis auris<BR>
<DT><DD>cauponam pernix evaserat, ecce "Quid?" audit<BR>
<DT><FONT Size=3>20</FONT><DD>"quo videor, Licini, tibi casu struma Vatini?<BR>
<DT><DD>nam minitabundus praeter nos ire parabas.<BR>
<DT><DD>Effluxitne animo quod heri convenit? Adesdum!"<BR>
<DT><DD>"O Valeri, mi feste dies" respondit, "at adsum.<BR>
<DT><DD>Nescioquid mecum gradiens meditabar et ultra<BR>
<DT><FONT Size=3>25</FONT><DD>quam vellem mentis nos impetus ipse ferebat.<BR>
<DT><DD>Quid tu, belle? satin recte? Sed pallor amantem<BR>
<DT><DD>arguit. Heu vereor ne exerceat illa <I>bo&ocirc;pis</I><BR>
<DT><DD>Alciden Iuno te alium. Cave. Consulis uxor<BR>
<DT><DD>est, si non eadem Iovis est uxorque sororque!"<BR>
<DT><FONT Size=3>30</FONT><DD>"Nugaris, Licini: nihil hoc" ait "adtinet ad nos.<BR>
<DT><DD>Amentis, nec amantis erat". "Cur? scire laboro.<BR>
<DT><DD>Dic nobis" inquit "sodes, <I>h&iacute;na e&iacute;domen &aacute;mpho</I>".<BR>
<DT><DD>"Nosti: non vir me consul, non Iuppiter ipse<BR>
<DT><DD>deterreret, ut iste bonus deterret adulter,<BR>
<DT><FONT Size=3>35</FONT><DD>qui colit, urguet, amat, qui rursus respuit, odit,<BR>
<DT><DD>istud qui nomen de more <I>bo&ocirc;pis</I> fecit".<BR>
<DT><DD>"Num Cicero?" "Cicero". "Qui? quaeso. Nonne <I>patronus</I><BR>
<DT><DD><I>optimus</I> ... ?" "Em! fateor talem mihi, stante corona,<BR>
<DT><DD>visum, cum graviter<I> sit sanctum</I> dixit<I> apud vos</I><BR>
<DT><FONT Size=3>40</FONT><DD><I>hoc igitur nomen</I> (meministin, Calve?) <I>poetae</I>.<BR>
<DT><DD>Nunc aliud longe est". "Quine ipsos saepe poetas<BR>
<DT><DD>eludit ..." "Sine nos eludat, iure vocet nos<BR>
<DT><DD><I>cantores</I>, dum ne mox ipse poemata tangat!"<BR>
<DT><DD>"Dum ne, inquam, desiderio se venditet ultro,<BR>
<DT><FONT Size=3>45</FONT><DD>false, tuo! Sed macte, puer, virtute: nihildum<BR>
<DT><DD>profecit, nihil, adiuro, post proficiet, si<BR>
<DT><DD>vera Terentia, quod dicunt, praesensit". "Ain tu?"<BR>
<DT><DD>"Sic". "Me, ocelle, beas". "Et ab hoc metuo Pulchello,<BR>
<DT><DD><I>Patri</I> quem dicunt <I>Patriae</I> ne forte mali quid<BR>
<DT><FONT Size=3>50</FONT><DD>apportetur. At hora abiit iam tota. Tabernam<BR>
<DT><DD>cur cessas intrare pudens?" "I prae, sequar". "Euge!"<BR>
<DT><DD>Ut consederunt, melioris copa lagenam<BR>
<DT><DD>iussa notae tulit et cyathos. Potatur. Utrumque<BR>
<DT><DD>movit deinde pedum et manuum crotalistria plausu:<BR>
<DT><FONT Size=3>55</FONT><DD>te magis heu, Valeri. Nam dum fiagrantibus illi<BR>
<DT><DD>imminet hic oculis et toto pectore, lapsae<BR>
<DT><DD>forte pugillares ita defluxere tabellae<BR>
<DT><DD>in mensam. Quibus obrepsisti, Calve, sinistra.<BR>
<DT><DD>Arripit et subito legit et pronuntiat <I>Ille</I><BR>
<DT><FONT Size=3>60</FONT><DD><I>mi par esse deo</I> ... "Iam Calvom iure vocem te,<BR>
<DT><DD>Marrucine Asini?" conclamat "redde" Catullus<BR>
<DT><DD>"redde pugillares". "Ad calcem dum veniam, sis".<BR>
<DT><DD>"O sectumque mala mihi sutumque alite buxum!<BR>
<DT><DD>Moecha mihi pridem quod ridens involat, et nunc ..."<BR>
<DT><FONT Size=3>65</FONT><DD>"Nunc minime tibi moechus ego; magis, inprobe, moecho.<BR>
<DT><DD>Qualis enim est, cyathis totidem quae pulchra bibatur<BR>
<DT><DD>Lesbia, quot bibitur Celeris, si collibet, uxor?<BR>
<DT><DD>Heu vere statuo nimium gestire Catullum!"<BR>
<DT><DD>"Ten sanum, iucunde, rear?" "Si scribere versus<BR>
<DT><FONT Size=3>70</FONT><DD>insani est, dicas ambo insanire licebit".<BR>
<DT><DD>Arreptoque stilo coepit perarare tabellas.<BR>
<DT><DD>It stilus et tenui proscindit vomere ceram:<BR>
<DT><DD>nusquam haeret nec cunctatur nec vertitur umquam.<BR>
<P>
<B> I.  EIDOLON HELENAE</B>
<P>
 <DT><DD> Otium, Valeri, tibi molestum est.<BR>
<DT><FONT Size=3>75</FONT><DD>Somnias vigil atque vana captas<BR>
<DT><DD>nubila, aera solitudinemque,<BR>
<DT><DD>seu quid vanius est inaniusque.<BR>
<DT><DD>Namque femina non id est, quod ipsa est,<BR>
<DT><DD>sed quod esse cupis, quod esse reris<BR>
<DT><FONT Size=3>80</FONT><DD>tute eam; tibi non amatur ipsa,<BR>
<DT><DD>sed tuae mera mentis umbra quaedam.<BR>
<DT><DD>Idaeaque Helenen trahis biremi,<BR>
<DT><DD>concupiscis, haves, amas, potiris,<BR>
<DT><DD>pugnasque et cruciaris interisque:<BR>
<DT><FONT Size=3>85</FONT><DD>tu quidem excruciabere et peribis:<BR>
<DT><DD>in Pharo latet insula puella,<BR>
<DT><DD>quam verax habitat senex marinus.<BR>
<DT><DD>Tum, Valeri, certas aequatam currere ceram.<BR>
<DT><DD>It manus et metam velox evitat et addit<BR>
<DT><FONT Size=3>90</FONT><DD>in spatia: inversa buxum conscribitur hasta.<BR>
<P>
<B> II.  ALAUDAE</B>
<P>
 <DT><DD>Tintinant aures mihi nuntiantes<BR>
<DT><DD>     non ita absenti bona verba dici,<BR>
<DT><DD>     mens nec ipsa iam meliora de me<BR>
<DT><DD>&nbsp;&nbsp;&nbsp;&nbsp;&nbsp;&nbsp;&nbsp;&nbsp;sentit et adfert.<BR>
<DT><FONT Size=3>95</FONT><DD>    Quin et ex alto videor mihi corde<BR>
<DT><DD>     omen exaudire malum, velut si<BR>
<DT><DD>     tu gemas, orto Cane, parra, nulli<BR>
<DT><DD>  &nbsp;&nbsp;&nbsp;&nbsp;&nbsp;&nbsp;&nbsp;&nbsp;conspicienda.<BR>
<DT><DD>     Sentio: sed quid faciam? Voluptas<BR>
<DT><FONT Size=3>100</FONT><DD>    altior sensus animumque tangit<BR>
<DT><DD>     et beat, monstrent licet haec et illa et<BR>
<DT><DD>  &nbsp;&nbsp;&nbsp;&nbsp;&nbsp;&nbsp;&nbsp;&nbsp;omnia letum.<BR>
<DT><DD>     Inminent campis nebulae malignis,<BR>
<DT><DD>     alites ipsis nebulis rapaces:<BR>
<DT><FONT Size=3>105</FONT><DD>   garriunt vero super has et illas<BR>
<DT><DD>  &nbsp;&nbsp;&nbsp;&nbsp;&nbsp;&nbsp;&nbsp;&nbsp;semper alaudae.<BR>
<DT><DD>Hinc voluit propriis Calvom meminisse Priapi<BR>
<DT><DD>versiculis, elegis Sileni Musa Catullum.<BR>
<P>
<B>III.  PRIAPUS</B>
<P>
<DT><DD>  Sola deliciis suis destituta puella<BR>
<DT><FONT Size=3>110</FONT><DD>quaedam reptat in hortulo, subrubent ubi mala,<BR>
<DT><DD>iamque humi cucumis viret, iam cucurbita pallet.<BR>
<DT><DD>Tristis adloquitur senem mox puella Priapum:<BR>
<DT><DD>"Cur, quaeso, iuvenis iubet me valere, Priape,<BR>
<DT><DD>cuius in tenero fides tanta amore reperta est?<BR>
<DT><FONT Size=3>115</FONT><DD>cui nemo facinus volens exprobraverit, unum<BR>
<DT><DD>praeter hoc miserae mihi, nolit ipse quod unus?<BR>
<DT><DD>Qui tamen sequitur malam stultus omnivolamque<BR>
<DT><DD>feminam, et magis et magis tanto deperit illam<BR>
<DT><DD>quanto digna minus minusque et videtur et ipsa est".<BR>
<DT><FONT Size=3>120</FONT><DD>Cui Priapus: "In hortulo falce qui tibi tutus<BR>
<DT><DD>est mea, aspice ut mala dulcia pendent,<BR>
<DT><DD>aspice ut tibi et inminent sorba livida eidem.<BR>
<DT><DD>Quae si sponte cadunt, legis sorba, mala relinquis.<BR>
<DT><DD>Namque dulcem ab eo trahunt ipso sorba<BR>
<DT><FONT Size=3>125</FONT><DD>unde amarities venit multa marcida malis.<BR>
<DT><DD>Haec contusa, puto, levi quamvis volnere sordent,<BR>
<DT><DD>haec sunt in pretio magis quo sunt putidiora".<BR>
<P>
<B> IV.  SILENUS</B>
<P>
<DT><DD>  "Te clausum gleba Pariorum marmoris una <BR>
<DT><DD>&nbsp;&nbsp;&nbsp;&nbsp;&nbsp;&nbsp;&nbsp;&nbsp;in lapicidinis delituisse ferunt<BR>
<DT><FONT Size=3>130</FONT><DD>Aevi qui cursum, qui longa silentia labi<BR>
<DT><DD>&nbsp;&nbsp;&nbsp;&nbsp;&nbsp;&nbsp;&nbsp;&nbsp;audieris longis pervigil auriculis;<BR>
<DT><DD>cum vero cunei diviso marmore glebam<BR>
<DT><DD>&nbsp;&nbsp;&nbsp;&nbsp;&nbsp;&nbsp;&nbsp;&nbsp;solverunt, exstas protinus e lapide:<BR>
<DT><DD>dic age, quae tantum diducat labra voluptas<BR>
<DT><FONT Size=3>135</FONT><DD>&nbsp;&nbsp;&nbsp;&nbsp;&nbsp;&nbsp;&nbsp;&nbsp;et quo sis nobis nomine rite deus».<BR>
<DT><DD>"Nullus eram latuique diu Silenus, et idem<BR>
<DT><DD>&nbsp;&nbsp;&nbsp;&nbsp;&nbsp;&nbsp;&nbsp;&nbsp;hic Genius bruti marmoris usque fui.<BR>
<DT><DD>Nil circum nisi marmor erat, pars marmoris ipse:<BR>
<DT><DD>&nbsp;&nbsp;&nbsp;&nbsp;&nbsp;&nbsp;&nbsp;&nbsp;sic magno mixta est parvola gutta mari.<BR>
<DT><FONT Size=3>140</FONT><DD>Hic Amor uda tuens, hic mecum nuda latebat<BR>
<DT><DD>&nbsp;&nbsp;&nbsp;&nbsp;&nbsp;&nbsp;&nbsp;&nbsp;emergens pelago Praxitelia Venus,<BR>
<DT><DD>hic Bacchus mecum florens, hic Maenades; euhoe!<BR>
<DT><DD>&nbsp;&nbsp;&nbsp;&nbsp;&nbsp;&nbsp;&nbsp;&nbsp;nocturnoque lapis murmure plenus erat».
<P>
<DT><DD>Hic ubi facundi calices hausere Falerni,<BR>
<DT><FONT Size=3>145</FONT><DD>alterni dicunt discordi carmine Noctem.<BR>
<P>
<B> V.  NOCTIS PARTES PRIORES</B>
<P>
   <DT><DD> Abibat in crepusculum dies nimis morata.<BR>
<DT><DD>Inops, amore perditus, domo remotus, "Inger,<BR>
<DT><DD>vini ministeri" inquii "scyphos meracioris".<BR>
<DT><DD>Ut lychnus igne floruit, iam prima fax bibentis<BR>
<DT><FONT Size=3>150</FONT><DD>rugis videt senilibus frontem solutiorem.<BR>
<DT><DD>Cubare tempus ut fuit, caput mihi bibenti,<BR>
<DT><DD>quae me, puella, fugeras, exoscularis absens.<BR>
<DT><DD>Ut tempus omne defuit, me visus est bibente<BR>
<DT><DD>adesse tinnulum mihi qui commodaret aurum;<BR>
<DT><FONT Size=3>155</FONT><DD>mediaque nocte principes et plebs domum bibentem<BR>
<DT><DD>magnis vocare plausibus me; rex et audiebam.<BR>
<P>
<B> VI.  NOCTIS PARTES ALTERAE</B>
<P>
 <DT><DD> Ut galli cecinere, illud <I>Ave et perpetuo vale</I><BR>
<DT><DD>invitus recolo, quod neque, lux, audieram libens.<BR>
<DT><DD>Quare, sic ut erant cuncta gravi pressa silentio,<BR>
<DT><FONT Size=3>160</FONT><DD>omnes adfuerunt iam positae sollicitudines.<BR>
<DT><DD>Subversos calices deseruit lychnus et in nigris<BR>
<DT><DD>me solum tenebris et memorem destituit mei.<BR>
<DT><DD>Dilucescit: abest et genetrix et pater et domus,<BR>
<DT><DD>telluremque aliam sol alius detegit exsuli.<BR>
<DT><FONT Size=3>165</FONT><DD>Tum tardo sulcant ambo mucrone tabellas.<BR>
<DT><DD>Te, Circe, Calvos canit et te, Anticle, Catullus.<BR>
<P>
<B>VII.  CIRCE</B>
<P>
 <DT><DD> Ut Sole nata Circe semel adtigit oculis<BR>
<DT><DD>heroa, subitus aegros amor inpulit animos;<BR>
<DT><DD>itaque ad pedes viri amens provolvitur; ab eo,<BR>
<DT><FONT Size=3>170</FONT><DD>prensis genubus, amorem petit anxia misere.<BR>
<DT><DD>Quid alumnus ibi Iovis, quid populator urbium?<BR>
<DT><DD>Simul undique pepulit lux umbras nova resides,<BR>
<DT><DD>socii ducem foventes calida stabula sues<BR>
<DT><DD>limis vident Ulixen fera per nemora gradi<BR>
<DT><FONT Size=3>175</FONT><DD>Comes est itineris illi vaga cerva pede levi.<BR>
<DT><DD>Hanc virgula cohercens, quocumque cupit, agit,<BR>
<DT><DD>quae virgula sociorum male terga tetigerat.<BR>
<DT><DD>Cicuresque iam leones domitique modo lupi<BR>
<DT><DD>surgunt eramque longis ululatibus agitant.<BR>
<P>
<B>VIII.  ANTICLUS</B>
<P>
<DT><FONT Size=3>180</FONT><DD>Dimicat Anticlus: pugnanti personat auris<BR>
<DT><DD>cognita longinqua maga vox a coniuge, clausum<BR>
<DT><DD>quae vox nuper equi lignea conmorat in alvo.<BR>
<DT><DD>paene vir et socios et se ipsum prodidit amens,<BR>
<DT><DD>absentis vocem simul excepit Hypereas<BR>
<DT><FONT Size=3>185</FONT><DD>ni manibus multaque os conpressisset Ulixes<BR>
<DT><DD>vi respondenti iamiamque exire volenti.<BR>
<DT><DD>"Infans! non coniunx" inquit "tibi: Tyndaris haec est,<BR>
<DT><DD>quae teque in letum vocat et communiter omnis!"<BR>
<DT><DD>Sic erat: ille memor carae nunc coniugis instat<BR>
<DT><FONT Size=3>190</FONT><DD>et furit in Troas facibus nocturnus et hasta,<BR>
<DT><DD>donec Deiphobi pugnans procumbit ad aedis.<BR>
<DT><DD>Ardebant aedes, cum vir iam mortis in ipso<BR>
<DT><DD>limine conspexit Menelaum. "Rex," ait "audi!<BR>
<DT><DD>si quicquam de te meritus procul omnibus aegre,<BR>
<DT><FONT Size=3>195</FONT><DD>invitus, morior carisque parentibus atque<BR>
<DT><DD>fratribus atque domo, me fac Helene Ledaea<BR>
<DT><DD>visat et, ut nuper, voces imitetur amatae<BR>
<DT><DD>coniugis: hoc fuerit pro tantis luctibus unum,<BR>
<DT><DD>coniugis audita si tantum voce quiescam".<BR>
<DT><FONT Size=3>200</FONT><DD>Annuit armipotens casum miseratus amici.<BR>
<DT><DD>Ut vero (clara cingunt incendia fiamma)<BR>
<DT><DD>prodiit et lento coram gradiens incessu<BR>
<DT><DD>Tyndaris Anticlo semel adstitit admiranti,<BR>
<DT><DD>"Ne, dea, ne quicquam, quaeso, Iove nata, loquaris"<BR>
<DT><FONT Size=3>205</FONT><DD>inquit "ut aspectam moribundo pectore portem<BR>
<DT><DD>unam te servemque memor, neu vita sub umbras<BR>
<DT><DD>cum lacrimis fugiat sese miserata". Nec illinc<BR>
<DT><DD>declinans oculos paulatim est obrutus umbra.<BR>
<DT><DD>Tum duo versiculis vates caelestia tangunt:<BR>
<DT><FONT Size=3>210</FONT><DD>Hesperus adridet Calvo, sed Luna Catullo.<BR>
<P>
<B> IX.   HESPERUS</B>
<P>
<DT><DD>    Ne, puer, maledixeris<BR>
<DT><DD>  linquens Lucifero domum<BR>
<DT><DD>  cum patris grege, cum pedo,<BR>
<DT><DD>  quod tu, Lucifer ut iubet,<BR>
<DT><FONT Size=3>215</FONT><DD>&nbsp;&nbsp;&nbsp;&nbsp;&nbsp;&nbsp;&nbsp;&nbsp;peram sumis abisque;<BR>
<DT><DD>  unus et peragras agros<BR>
<DT><DD>  tu quidem, unus et emicat<BR>
<DT><DD>  caelo Lucifer, atque alau-<BR>
<DT><DD>  dae superne canunt, sonant<BR>
<DT><FONT Size=3>220</FONT><DD>&nbsp;&nbsp;&nbsp;&nbsp;&nbsp;&nbsp;&nbsp;&nbsp;tintinnabula terris.<BR>
<DT><DD>  Perge, ne maledic, puer,<BR>
<DT><DD>  namque vespere te domum<BR>
<DT><DD>  sidus et referet. Domi<BR>
<DT><DD>  ligna sunt, puer, in foco,<BR>
<DT><FONT Size=3>225</FONT><DD>&nbsp;&nbsp;&nbsp;&nbsp;&nbsp;&nbsp;&nbsp;&nbsp;mater est, bona puls est.<BR>
<DT><DD>  Unus et peragras humi<BR>
<DT><DD>  tu quidem, unus et emicat<BR>
<DT><DD>  sublime Hesperus: abstulit<BR>
<DT><DD>  Lucifer, referet novo<BR>
<DT><FONT Size=3>230</FONT><DD>&nbsp;&nbsp;&nbsp;&nbsp;&nbsp;&nbsp;&nbsp;&nbsp;nomine Hesperus idem.<BR>
<DT><DD>  Nupta, tu quoque ne nimis<BR>
<DT><DD>  criminare, quod Hesperus<BR>
<DT><DD>  tardus haereat (hoc quidem<BR>
<DT><DD>  tu tecum, bona sed palam<BR>
<DT><FONT Size=3>235</FONT><DD> &nbsp;&nbsp;&nbsp;&nbsp;&nbsp;&nbsp;&nbsp;&nbsp;carpis advenientem):<BR>
<DT><DD>  uxor in thalamo viri<BR>
<DT><DD>  mane cras eadem nimis<BR>
<DT><DD>  criminabere, quod nimis<BR>
<DT><DD>  Lucifer properet, novo<BR>
<DT><FONT Size=3>240</FONT><DD>&nbsp;&nbsp;&nbsp;&nbsp;&nbsp;&nbsp;&nbsp;&nbsp;nomine Hesperus idem.<BR>
<P>
<B> X.  LUNA</B>
<P>
<DT><DD>    Luna, quae vaga vertici<BR>
<DT><DD>  montis et tacitis casis<BR>
<DT><DD>  inmines et anhelitu<BR>
<DT><DD>&nbsp;&nbsp;&nbsp;&nbsp;&nbsp;&nbsp;&nbsp;&nbsp; lucidos legis amnis,<BR>
<DT><FONT Size=3>245</FONT><DD> te canam miseris piam,<BR>
<DT><DD>  Luna, nam simul occidit<BR>
<DT><DD>  Sol et aurea cum die<BR>
<DT><DD> Spes hinc avolat omnis;<BR>
<DT><DD>&nbsp;&nbsp;&nbsp;&nbsp;&nbsp;&nbsp;&nbsp;&nbsp;  non eam sinis exsulem<BR>
<DT><FONT Size=3>250</FONT><DD>tunc abire, sed excipis<BR>
<DT><DD>  candido trepidam sinu<BR>
<DT><DD> vestis, Luna, vietae;<BR>
<DT><DD>  induis trepidae tuum<BR>
<DT><DD>  lumen, atque silentiis<BR>
<DT><FONT Size=3>255</FONT><DD>rosidis madidam tuis<BR>
<DT><DD>&nbsp;&nbsp;&nbsp;&nbsp;&nbsp;&nbsp;&nbsp;&nbsp;huc Spem, Luna, remittis:<BR>
<DT><DD>  facta quae leve Somnium<BR>
<DT><DD>  clausas ingreditur domos,<BR>
<DT><DD>  exilisque, ope qua solet,<BR>
<DT><FONT Size=3>260</FONT><DD>&nbsp;&nbsp;&nbsp;&nbsp;&nbsp;&nbsp;&nbsp;&nbsp;dormientibus adstat.
<P>
<DT><DD>Haec tu, Calve, supervolitans levis aequora cerae:<BR>
<P>
<B> XI.  NESTOR</B>
<P>
<DT><DD>  Eamus! Ecquis ancorale solvere<BR>
<DT><DD>moratur? ecquis alba vela pandere?<BR>
<DT><DD>Eamus atque iam petamus insulas<BR>
<DT><FONT Size=3>265</FONT><DD>ubi est Achillis umbra praepetis pedes.<BR>
<DT><DD>Humi haeret hasta, currus adstat, hordeo<BR>
<DT><DD>equi fruuntur, arbori ipse se applicat;<BR>
<DT><DD>sub arbore umbra Nestoris sedet senis.<BR>
<DT><DD>"Fuisse pauper" Aeaci nepos ait<BR>
<DT><FONT Size=3>270</FONT><DD>"colonus atque pauperis, senex, quoque<BR>
<DT><DD>bubulcus ipse, sed diutius quidem<BR>
<DT><DD>fuisse mallet hic! Quid interest enim,<BR>
<DT><DD>age, omnibus vel imperare mortuis?"<BR>
<DT><DD>"Deosne" Nestor inquit "inmemor tui<BR>
<DT><FONT Size=3>275</FONT><DD>lacessis usque, praeter une ceteros<BR>
<DT><DD>beate? Namque quicquid istud est, quod es,<BR>
<DT><DD>adhuc iuventa prima suppetit tibi<BR>
<DT><DD>equosque iungis excitasque pulverem.<BR>
<DT><DD>Ego ille iure, qui prius Gerenius<BR>
<DT><FONT Size=3>280</FONT><DD>eques vocabar omnibus, querar magis<BR>
<DT><DD>senex perennis usquequaque desidens".
<P>
<DT><DD>Haec haerens uno versu tu quoque, Catulle:<BR>
<P>
<B>XII.  REDITUS</B>
<P>
  Eamus: esse nuntium ferunt matri<BR>
<DT><DD>non belle. Eamus: heu piae malest matri<BR>
<DT><FONT Size=3>285</FONT><DD>periculose cara mater aegrotat,<BR>
<DT><DD>exstinguitur. Citata me rapit raeda.<BR>
<DT><DD>Est foedus aer, stridulo natant imbri<BR>
<DT><DD>viae. Domum nanciscor. Adferunt: "Actum est.<BR>
<DT><DD>Iam nec potest videre nec potest fari;<BR>
<DT><FONT Size=3>290</FONT><DD>matrisque membra solvit ultimum frigus".<BR>
<DT><DD>Accedo. At oculum mater adlevat: fatur:<BR>
<DT><DD>"Quin facitis ignem? pupulus meus friget".
<P>
<DT><DD>Alterni posthac referunt haec ordine vates:<BR>
<P>
<B>XIII.  AMOR</B>
<P>
 1
<P>
<DT><DD>Ut violae circa ripas et flumina, cum ver<BR>
<DT><FONT Size=3>295</FONT><DD>incipit et clari vicerunt frigora soles,<BR>
<DT><DD>permulcent auras, procul et via fragrat odore<BR>
<DT><DD>et procul aeria fruitur novitate viator:<BR>
<DT><DD>at propius cupide ripas accede, viator:<BR>
<DT><DD>nullus odor naris temptabit, nulla voluptas:<BR>
<DT><FONT Size=3>300</FONT><DD>sic et amor: dum primus abest, dum fervet oletque:<BR>
<DT><DD>si propius tandem, victus dulcedine, tangis,<BR>
<DT><DD>iam nec olet nec fervet amor nec denique quicquam est.
<P>
 2
<P>
<DT><DD>Ut flos in clausis humilis viget hesperis hortis<BR>
<DT><DD>inter odoratas violas et lilia, nullo<BR>
<DT><FONT Size=3>305</FONT><DD>in pretio, quippe ex se nullum exspiret odorem:<BR>
<DT><DD>praeteriens luci despectat iure viator:<BR>
<DT><DD>ast idem redeat multa vel nocte viator:<BR>
<DT><DD>nocte olet et secum vigil aurea sidera mulcet:<BR>
<DT><DD>sic amor: ut luci despectent, ut male volgo<BR>
<DT><FONT Size=3>310</FONT><DD>audiat; ut tranquilla quies advenit et umbra<BR>
<DT><DD>ille animum quodam secretum ture vaporat.<BR>
<DT><DD>Hic Calvos: "Satis est lusum: labor ultimus hic est".<BR>
<P>
<B>XIV.  MEL</B>
<P>
<DT><DD>At tu, Catulle, somnia, ut lubet: licet<BR>
<DT><DD>captare nubes, experiri Lesbiam.<BR>
<DT><FONT Size=3>315</FONT><DD>Tua, ut leo, in te patere, saeve, verbera,<BR>
<DT><DD>sine illa taetra peste morboque inplicet,<BR>
<DT><DD>expellat omni pectore omne gaudium,<BR>
<DT><DD>perurat intestina! Nam quid adtinet?<BR>
<DT><DD>Flores amaros apibus offerat salix:<BR>
<DT><FONT Size=3>320</FONT><DD>apes amaro ex flore dulce mel liquant.<BR>
<DT><DD>Tristisque amor progignet iste carmina<BR>
<DT><DD>saeclis futura plurimis dulcedini.
<P>
<DT><DD>Consurgunt tandem, nam serior appetit umbra.<BR>
<DT><DD>Mox vero ut minime iuvisset cena Catullum,<BR>
<DT><FONT Size=3>325</FONT><DD>non oculos somnus noctu texisset (at illum<BR>
<DT><DD>excepit, lecto deserto, lectulus, et sic<BR>
<DT><DD>fecit, Calve, tibi parvom, iucunde, poema),<BR>
<DT><DD>ipse, puto, dixit, nec me narrare necesse est.<BR>

</BLOCKQUOTE></BLOCKQUOTE>
<HR><HR>
<CENTER><TABLE BORDER=0 CELLSPACING=15 CELLPADDING=0>
<TR>
	<TD><A HREF="pascoli.html">Pascoli</A>
	<TD><A HREF="neo.html">Neo-Latin</A>
	<TD><a href="index.html">The Latin Library</A>
	<TD><a href="classics.html">The Classics Homepage</A>
</TABLE></CENTER>
</BODY></HTML>