<html>
	<head>
		<title>
			Carmina Henrici Waardenburg
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>CARMINA HENRICI WAARDENBURG<br>
Scholae Franekeranae Rectoris
<br>
FRANEKERAE Apud DIONYSIUM ROMAR MDCCXCII.
</p>

<p class=border></P>

<p>
<b>De Clycere</b>
</p>

<p>
Nuper ego, exoptans caram spectare puellam,<br>
&nbsp;&nbsp;&nbsp;&nbsp;&nbsp;Improviso adii: (quidlibet audet amor.)<br>
Mane erat: hesternos Glycere incomposta capillos<br>
&nbsp;&nbsp;&nbsp;&nbsp;&nbsp;Sederat albenti purpurea in tunica.<br>
Effulsit cum parte humeri sine tegmine collum,<br>
&nbsp;&nbsp;&nbsp;&nbsp;&nbsp;Blandius a somno luminis arsit honor.<br>
Mollia laxarat vinclis vestigia. Quantum<br>
&nbsp;&nbsp;&nbsp;&nbsp;&nbsp;Creverat e cultu simpliciore decor!<br>
Formosus varia pollex opus arte parabat,<br>
&nbsp;&nbsp;&nbsp;&nbsp;&nbsp;Palladis arguto dignum opus ingenio.<br>
Qualem ubi deprendi, mirantia lumina pavi:<br>
&nbsp;&nbsp;&nbsp;&nbsp;&nbsp;Ast illi roseus tinxerat ora pudor.<br>
Non secus a puero rubuit conspecta Diana,<br>
&nbsp;&nbsp;&nbsp;&nbsp;&nbsp;Aut primum Nereo nata stupente Venus.<br>
O suavis rubor! o casto sub corde tumultus!<br>
&nbsp;&nbsp;&nbsp;&nbsp;&nbsp;Quam sine te nullum est optima forma bonum!<br>
Est aliquid vidisse suam; at quater ille beatus,<br>
&nbsp;&nbsp;&nbsp;&nbsp;&nbsp;Qui pariter vidit sic rubuisse suam!<br>
Haec si tanta mihi veniat geminata voluptas,<br>
&nbsp;&nbsp;&nbsp;&nbsp;&nbsp;Glorier in terris gaudia ferre Deum.
</p>

<p class=shortborder></p>

<p>
<b>De Amore Desperato</b>
</p>

<p>
Ah miseri, quibus afflavit fallacibus alis,<br>
&nbsp;&nbsp;&nbsp;&nbsp;&nbsp;Prodit & immiti quos Amor ille joco!<br>
Expertus loquor. Heu! tantos perferre dolores<br>
&nbsp;&nbsp;&nbsp;&nbsp;&nbsp;Non possum: o saevas, o Puer, abde faces!<br>
Quum placide adspiras, te nil jucundius usquam;<br>
&nbsp;&nbsp;&nbsp;&nbsp;&nbsp;Quum saevis, gravior non Jovis ira venit.<br>
Speravi meliora prius, vixique beatus<br>
&nbsp;&nbsp;&nbsp;&nbsp;&nbsp;Donec formosae carus eram Glycerae.<br>
Jam mihi fingebam sociales vanus in annos<br>
&nbsp;&nbsp;&nbsp;&nbsp;&nbsp;Gaudia, legitimo percipienda toro.<br>
Optabam dulces, carissima pignora, natos,<br>
&nbsp;&nbsp;&nbsp;&nbsp;&nbsp;Matri delicias deliciasque patri;<br>
Nunc mihi, nunc illi blandos ridere vicissim,<br>
&nbsp;&nbsp;&nbsp;&nbsp;&nbsp;Mox etiam balbo suaviter ore loqui.<br>
Irrita nunc austri vota abripuere tepentes.<br>
&nbsp;&nbsp;&nbsp;&nbsp;&nbsp;Heu heu! pro dulci melle venena bibo.<br>
Spes mihi, (sic Glycere voluit) mortalibus illud<br>
&nbsp;&nbsp;&nbsp;&nbsp;&nbsp;Supremum miseris perfugium, omnis abit.<br>
Omnis, io! spes omnis abit? Haec vera minata est?<br>
&nbsp;&nbsp;&nbsp;&nbsp;&nbsp;Ah! facite, o Superi, fallat ut illa semel!<br>
Quam vellem, nostros quantumvis sperneret aestus,<br>
&nbsp;&nbsp;&nbsp;&nbsp;&nbsp;Celâsset durum nonnihil ipsa animum!<br>
Aut ego, ne effugerent tam tristia verba, loquentis<br>
&nbsp;&nbsp;&nbsp;&nbsp;&nbsp;Clausissem opposita providus ora manu!<br>
Certe nunc etiam spes, quamquam vana, maneret,<br>
&nbsp;&nbsp;&nbsp;&nbsp;&nbsp;Molliret miseros quaelibet illa dies.<br>
Nunc mihi mors umbraeque placent: mors una voluptas,<br>
&nbsp;&nbsp;&nbsp;&nbsp;&nbsp;Obruat aeternis haec mala dum nebulis.<br>
Ire lubet, qua non hominum pecudumve recessus,<br>
&nbsp;&nbsp;&nbsp;&nbsp;&nbsp;Qua videar mutis manibus ire comes.<br>
Vivere quid cupiam? Tamen ag! non cernere posthac,<br>
&nbsp;&nbsp;&nbsp;&nbsp;&nbsp;Quae mihi forma oculos abstulit una meos;<br>
Non dare, quos referat blando mihi lumine, nutus;<br>
&nbsp;&nbsp;&nbsp;&nbsp;&nbsp;Dulcia non coram mutua verba loqui;<br>
Non formosa iterum contingere colla lacertis;<br>
&nbsp;&nbsp;&nbsp;&nbsp;&nbsp;Ponere nec roseis posse animam labiis;<br>
Quo miser haec animo patiar? Quo tempore demens<br>
&nbsp;&nbsp;&nbsp;&nbsp;&nbsp;Sperem me tantis posse carere bonis?<br>
Nec mihi mors, nec vita placet: feror huc atque illuc,<br>
&nbsp;&nbsp;&nbsp;&nbsp;&nbsp;Ceu folia hiberno torta volant borea.<br>
Sed, quoniam sic fata jubent mea, vivere pergam,<br>
&nbsp;&nbsp;&nbsp;&nbsp;&nbsp;Seu potius saevo pergam in amore mori;<br>
Et, quoties fortuna velit, blanda ora tuebor,<br>
&nbsp;&nbsp;&nbsp;&nbsp;&nbsp;Quae revocent animum visa subinde meum.<br>
Quin etiam avertat vultus, spectare juvabit<br>
&nbsp;&nbsp;&nbsp;&nbsp;&nbsp;Aversam, & gressu membra decora levi.<br>
Spectabo, & tantos mecum venerabor honores,<br>
&nbsp;&nbsp;&nbsp;&nbsp;&nbsp;Dum mihi miranti mollia corda tremunt.<br>
Interea, si forte aliquid male nescius egi,<br>
&nbsp;&nbsp;&nbsp;&nbsp;&nbsp;Cur mihi se facilem cara puella neget,<br>
Continuis fungar precibus, lacrymisque piabo,<br>
&nbsp;&nbsp;&nbsp;&nbsp;&nbsp;Et, si qua est gravior poena dolore meo.<br>
Vis mihi nunc omnes risusque jocique valete;<br>
&nbsp;&nbsp;&nbsp;&nbsp;&nbsp;Quaerite, quos placido respicit ore Venus.<br>
Me decet in tacitis abscondere luctibus annos,<br>
&nbsp;&nbsp;&nbsp;&nbsp;&nbsp;Moestaque subjecto deprimere ora sinu.<br>
At, Glycere, postquam mihi cura resolverit artus,<br>
&nbsp;&nbsp;&nbsp;&nbsp;&nbsp;Fac, lacryma in tumulum depluat uda meum.<br>
Hinc gaudebit amor, tristi mansurus in umbra,<br>
&nbsp;&nbsp;&nbsp;&nbsp;&nbsp;Ceu nova consperso lilia rore solent.</p>

<p class=border></P>

<p>
<table border=0 cellspacing=15 cellpadding=0 align=CENTER>
<tr>
	<td><a href="neo.html">Neo-Latin</A>
	<td><a href="index.html">The Latin Library</A>
	<td><a href="classics.html">The Classics Page</a>
</TABLE>
</p>
</BODY></HTML>