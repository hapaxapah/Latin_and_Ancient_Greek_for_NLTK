<html>
	<head>
		<title>
			Lucan Liber III
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>M. ANNAEI LVCANI BELLI CIVILIS LIBER TERTIVS
</p>

<p class=border></P>

<p>
Propulit ut classem uelis cedentibus Auster<br>incumbens mediumque rates mouere profundum,<br>omnis in Ionios spectabat nauita fluctus:<br>solus ab Hesperia non flexit lumina terra<br>Magnus, dum patrios portus, dum litora numquam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>ad uisus reditura suos tectumque cacumen<br>nubibus et dubios cernit uanescere montis.<br>inde soporifero cesserunt languida somno<br>membra ducis; diri tum plena horroris imago<br>uisa caput maestum per hiantis Iulia terras&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>tollere et accenso furialis stare sepulchro.<br>'sedibus Elysiis campoque expulsa piorum<br>ad Stygias' inquit 'tenebras manesque nocentis<br>post bellum ciuile trahor. uidi ipsa tenentis<br>Eumenidas quaterent quas uestris lampadas armis;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>praeparat innumeras puppes Acherontis adusti<br>portitor; in multas laxantur Tartara poenas;<br>uix operi cunctae dextra properante sorores<br>sufficiunt, lassant rumpentis stamina Parcas.<br>coniuge me laetos duxisti, Magne, triumphos:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>fortuna est mutata toris, semperque potentis<br>detrahere in cladem fato damnata maritos<br>innupsit tepido paelex Cornelia busto.<br>haereat illa tuis per bella per aequora signis,<br>dum non securos liceat mihi rumpere somnos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25</span><br>et nullum uestro uacuum sit tempus amori<br>sed teneat Caesarque dies et Iulia noctes.<br>me non Lethaeae, coniunx, obliuia ripae<br>inmemorem fecere tui, regesque silentum<br>permisere sequi. ueniam te bella gerente&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</span><br>in medias acies. numquam tibi, Magne, per umbras<br>perque meos manes genero non esse licebit;<br>abscidis frustra ferro tua pignora: bellum<br>te faciet ciuile meum.' sic fata refugit<br>umbra per amplexus trepidi dilapsa mariti.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">35</span><br>&nbsp;&nbsp;&nbsp;&nbsp;&nbsp;ille, dei quamuis cladem manesque minentur,<br>maior in arma ruit certa cum mente malorum,<br>et 'quid' ait 'uani terremur imagine uisus?<br>aut nihil est sensus animis a morte relictum<br>aut mors ipsa nihil.' Titan iam pronus in undas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">40</span><br>ibat et igniferi tantum demerserat orbis<br>quantum desse solet lunae, seu plena futura est<br>seu iam plena fuit: tunc obtulit hospita tellus<br>puppibus accessus faciles; legere rudentes<br>et posito remis petierunt litora malo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">45</span><br>&nbsp;&nbsp;&nbsp;&nbsp;&nbsp;Caesar, ut emissas uenti rapuere carinas,<br>absconditque fretum classes, et litore solus<br>dux stetit Hesperio, non illum gloria pulsi<br>laetificat Magni: queritur quod tuta per aequor<br>terga ferant hostes. neque enim iam sufficit ulla&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">50</span><br>praecipiti fortuna uiro, nec uincere tanti,<br>ut bellum differret, erat. tum pectore curas<br>expulit armorum pacique intentus agebat<br>quoque modo uanos populi conciret amores,<br>gnarus et irarum causas et summa fauoris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">55</span><br>annona momenta trahi. namque adserit urbes<br>sola fames, emiturque metus, cum segne potentes<br>uolgus alunt: nescit plebes ieiuna timere.<br>Curio Sicanias transcendere iussus in urbes,<br>qua mare tellurem subitis aut obruit undis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">60</span><br>aut scidit, et medias fecit sibi litora terras:<br>uis illic ingens pelagi, semperque laborant<br>aequora ne rupti repetant confinia montes.<br>bellaque Sardoas etiam sparguntur in oras.<br>utraque frugiferis est insula nobilis aruis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">65</span><br>nec prius Hesperiam longinquis messibus ullae<br>nec Romana magis conplerunt horrea terrae.<br>ubere uix glaebae superat, cessantibus Austris<br>cum medium nubes Borea cogente sub axem<br>effusis magnum Libye tulit imbribus annum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">70</span><br>&nbsp;&nbsp;&nbsp;&nbsp;&nbsp;haec ubi sunt prouisa duci, tunc agmina uictor<br>non armata trahens sed pacis habentia uoltum<br>tecta petit patriae. pro, si remeasset in urbem<br>Gallorum tantum populis Arctoque subacta,<br>quam seriem rerum longa praemittere pompa,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">75</span><br>quas potuit belli facies! ut uincula Rheno<br>Oceanoque daret, celsos ut Gallia currus<br>nobilis et flauis sequeretur mixta Britannis.<br>perdidit o qualem uincendo plura triumphum!<br>non illum laetis uadentem coetibus urbes &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">80</span><br>sed tacitae uidere metu, nec constitit usquam<br>obuia turba duci. gaudet tamen esse timori<br>tam magno populis et se non mallet amari.<br>&nbsp;&nbsp;&nbsp;&nbsp;&nbsp;iamque et praecipitis superauerat Anxuris arces,<br>et qua Pomptinas uia diuidit uda paludes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">85</span><br>qua sublime nemus, Scythicae qua regna Dianae,<br>quaque iter est Latiis ad summam fascibus Albam;<br>excelsa de rupe procul iam conspicit urbem<br>Arctoi toto non uisam tempore belli<br>miratusque suae sic fatur moenia Romae:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">90</span><br>'tene, deum sedes, non ullo Marte coacti<br>deseruere uiri? pro qua pugnabitur urbe?<br>di melius, quod non Latias Eous in oras<br>nunc furor incubuit nec iuncto Sarmata uelox<br>Pannonio Dacisque Getes admixtus: habenti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">95</span><br>tam pauidum tibi, Roma, ducem fortuna pepercit,<br>quod bellum ciuile fuit.' sic fatur et urbem<br>attonitam terrore subit. namque ignibus atris<br>creditur, ut captae, rapturus moenia Romae<br>sparsurusque deos. fuit haec mensura timoris:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">100</span><br>uelle putant quodcumque potest. non omina festa,<br>non fictas laeto uoces simulare tumultu,<br>uix odisse uacat. Phoebea Palatia conplet<br>turba patrum nullo cogendi iure senatus<br>e latebris educta suis; non consule sacrae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">105</span><br>fulserunt sedes, non, proxima lege potestas,<br>praetor adest, uacuaeque loco cessere curules.<br>omnia Caesar erat: priuatae curia uocis<br>testis adest. sedere patres censere parati,<br>si regnum, si templa sibi iugulumque senatus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">110</span><br>exiliumque petat. melius, quod plura iubere<br>erubuit quam Roma pati. tamen exit in iram,<br>uiribus an possint obsistere iura, per unum<br>Libertas experta uirum; pugnaxque Metellus,<br>ut uidet ingenti Saturnia templa reuelli&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">115</span><br>mole, rapit gressus et Caesaris agmina rumpens<br>ante fores nondum reseratae constitit aedis<br>(usque adeo solus ferrum mortemque timere<br>auri nescit amor, pereunt discrimine nullo<br>amissae leges set, pars uilissima rerum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">120</span><br>certamen mouistis, opes), prohibensque rapina<br>uictorem clara testatur uoce tribunus.<br>'non nisi per nostrum uobis percussa patebunt<br>templa latus, nullasque feres nisi sanguine sacro<br>sparsas, raptor, opes. certe uiolata potestas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">125</span><br>inuenit ista deos; Crassumque in bella secutae<br>saeua tribuniciae uouerunt proelia dirae.<br>detege iam ferrum; neque enim tibi turba uerenda est<br>spectatrix scelerum: deserta stamus in urbe.<br>non feret e nostro sceleratus praemia miles:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">130</span><br>sunt quos prosternas populi, quae moenia dones.<br>pacis ad exutae spolium non cogit egestas:<br>bellum, Caesar, habes.' his magnam uictor in iram<br>uocibus accensus 'uanam spem mortis honestae<br>concipis: haud' inquit 'iugulo se polluet isto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">135</span><br>nostra, Metelle, manus; dignum te Caesaris ira<br>nullus honor faciet. te uindice tuta relicta est<br>libertas? non usque adeo permiscuit imis<br>longus summa dies ut non, si uoce Metelli<br>seruantur leges, malint a Caesare tolli.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">140</span><br>&nbsp;&nbsp;&nbsp;&nbsp;&nbsp;dixerat, et nondum foribus cedente tribuno<br>acrior ira subit: saeuos circumspicit enses<br>oblitus simulare togam; cum Cotta Metellum<br>conpulit audaci nimium desistere coepto.<br>'libertas' inquit 'populi quem regna coercent&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">145</span><br>libertate perit; cuius seruaueris umbram,<br>si quidquid iubeare uelis. tot rebus iniquis<br>paruimus uicti; uenia est haec sola pudoris<br>degenerisque metus, nullam potuisse negari.<br>ocius auertat diri mala semina belli.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">150</span><br>damna mouent populos siquos sua iura tuentur:<br>non sibi sed domino grauis est quae seruit egestas.'<br>protinus abducto patuerunt templa Metello.<br>tunc rupes Tarpeia sonat magnoque reclusas<br>testatur stridore fores; tum conditus imo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">155</span><br>eruitur templo multis non tactus ab annis<br>Romani census populi, quem Punica bella,<br>quem dederat Perses, quem uicti praeda Philippi,<br>quod tibi, Roma, fuga <ga>llus trepidante reliquit,<br>quo te Fabricius regi non uendidit auro,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">160</span><br>quidquid parcorum mores seruastis auorum,<br>quod dites Asiae populi misere tributum<br>uictorique dedit Minoia Creta Metello,<br>quod Cato longinqua uexit super aequora Cypro.<br>tunc Orientis opes captorumque ultima regum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">165</span><br>quae Pompeianis praelata est gaza triumphis<br>egeritur; tristi spoliantur templa rapina,<br>pauperiorque fuit tum primum Caesare Roma.<br>&nbsp;&nbsp;&nbsp;&nbsp;&nbsp;interea totum Magni fortuna per orbem<br>secum casuras in proelia mouerat urbes.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">170</span><br>proxima uicino uires dat Graecia bello.<br>Phocaicas Amphissa manus scopulosaque Cirrha<br>Parnasosque iugo misit desertus utroque.<br>Boeoti coiere duces, quos inpiger ambit<br>fatidica Cephisos aqua Cadmeaque Dirce,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">175</span><br>Pisaeaeque manus populisque per aequora mittens<br>Sicaniis Alpheos aquas. tum Maenala liquit<br>Arcas et Herculeam miles Trachinius Oeten.<br>Thesproti Dryopesque ruunt, quercusque silentis<br>Chaonio ueteres liquerunt uertice Selloe.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">180</span><br>exhausit totas quamuis dilectus Athenas,<br>exiguae Phoebea tenent naualia puppes<br>tresque petunt ueram credi Salamina carinae.<br>iam dilecta Ioui centenis uenit in arma<br>Creta uetus populis Cnososque agitare pharetras&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">185</span><br>docta nec Eois peior Gortyna sagittis;<br>tunc qui Dardaniam tenet Oricon et uagus altis<br>dispersus siluis Athaman et nomine prisco<br>Encheliae uersi testantes funera Cadmi,<br>Colchis et Hadriaca spumans Apsyrtos in unda;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">190</span><br>Penei qui rura colunt, quorumque labore<br>Thessalus Haemoniam uomer proscindit Iolcon.<br>inde lacessitum primo mare, cum rudis Argo<br>miscuit ignotas temerato litore gentes<br>primaque cum uentis pelagique furentibus undis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">195</span><br>conposuit mortale genus, fatisque per illam<br>accessit mors una ratem. tum linquitur Haemus<br>Thracius et populum Pholoe mentita biformem.<br>deseritur Strymon tepido committere Nilo<br>Bistonias consuetus aues et barbara Cone,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">200</span><br>Sarmaticas ubi perdit aquas sparsamque profundo<br>multifidi Peucen unum caput adluit Histri,<br>Mysiaque et gelido tellus perfusa Caico<br>Idalis et nimium glaebis exilis Arisbe,<br>quique colunt Pitanen, et quae tua munera, Pallas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">205</span><br>lugent damnatae Phoebo uictore Celaenae,<br>qua celer et rectis descendens Marsya ripis<br>errantem Maeandron adit mixtusque refertur,<br>passaque ab auriferis tellus exire metallis<br>Pactolon, qua culta secat non uilior Hermus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">210</span><br>Iliacae quoque signa manus perituraque castra<br>ominibus petiere suis, nec fabula Troiae<br>continuit Phrygiique ferens se Caesar Iuli.<br>accedunt Syriae populi; desertus Orontes<br>et felix, sic fama, Ninos, uentosa Damascos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">215</span><br>Gazaque et arbusto palmarum diues Idume<br>et Tyros in stabilis pretiosaque murice Sidon.<br>has ad bella rates non flexo limite ponti<br>certior haud ullis duxit Cynosura carinis.<br>(Phoenices primi, famae si creditur, ausi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">220</span><br>mansuram rudibus uocem signare figuris:<br>nondum flumineas Memphis contexere biblos<br>nouerat, et saxis tantum uolucresque feraeque<br>sculptaque seruabant magicas animalia linguas.)<br>deseritur Taurique nemus Perseaque Tarsos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">225</span><br>Coryciumque patens exesis rupibus antrum;<br>Mallos et extremae resonant naualibus Aegae,<br>itque Cilix iusta iam non pirata carina.<br>&nbsp;&nbsp;&nbsp;&nbsp;&nbsp;mouit et Eoos bellorum fama recessus,<br>qua colitur Ganges, toto qui solus in orbe&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">230</span><br>ostia nascenti contraria soluere Phoebo<br>audet et aduersum fluctus inpellit in Eurum,<br>hic ubi Pellaeus post Tethyos aequora ductor<br>constitit et magno uinci se fassus ab orbe est;<br>quaque ferens rapidum diuiso gurgite fontem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">235</span><br>uastis Indus aquis mixtum non sentit Hydaspen;<br>quique bibunt tenera dulcis ab harundine sucos,<br>et qui tinguentes croceo medicamine crinem<br>fluxa coloratis astringunt carbasa gemmis,<br>quique suas struxere pyras uiuique calentis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">240</span><br>conscendere rogos. pro, quanta est gloria genti<br>iniecisse manum fatis uitaque repletos<br>quod superest donasse deis! uenere feroces<br>Cappadoces, duri populus non cultor Amani,<br>Armeniusque tenens uoluentem saxa Niphaten.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">245</span><br>aethera tangentis siluas liquere Choatrae.<br>ignotum uobis, Arabes, uenistis in orbem<br>umbras mirati nemorum non ire sinistras.<br>tum furor extremos mouit Romanus Orestas<br>Carmanosque duces, quorum iam flexus in Austrum &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">250</span><br>aether non totam mergi tamen aspicit Arcton<br>lucet et exigua uelox ibi nocte Bootes,<br>Aethiopumque solum, quod non premeretur ab ulla<br>signiferi regione poli, nisi poplite lapso<br>ultima curuati procederet ungula Tauri,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">255</span><br>quaque caput rapido tollit cum Tigride magnus<br>Euphrates, quos non diuersis fontibus edit<br>Persis, et incertum, tellus si misceat amnes,<br>quod potius sit nomen aquis. sed sparsus in agros<br>fertilis Euphrates Phariae uice fungitur undae;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">260</span><br>at Tigrim subito tellus absorbet hiatu<br>occultosque tegit cursus rursusque renatum<br>fonte nouo flumen pelagi non abnegat undis.<br>inter Caesareas acies diuersaque signa<br>pugnaces dubium Parthi tenuere fauorem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">265</span><br>contenti fecisse duos. tinxere sagittas<br>errantes Scythiae populi, quos gurgite Bactros<br>includit gelido uastisque Hyrcania siluis;<br>hinc Lacedaemonii, moto gens aspera freno,<br>Heniochi saeuisque adfinis Sarmata Moschis;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">270</span><br>Colchorum qua rura secat ditissima Phasis,<br>qua Croeso fatalis Halys, qua uertice lapsus<br>Riphaeo Tanais diuersi nomina mundi<br>inposuit ripis Asiaeque et terminus idem<br>Europae, mediae dirimens confinia terrae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">275</span><br>nunc hunc nunc illum, qua flectitur, ampliat orbem;<br>quaque, fretum torrens, Maeotidos egerit undas<br>Pontus, et Herculeis aufertur gloria metis,<br>Oceanumque negant solas admittere Gadis;<br>hinc Essedoniae gentes auroque ligatas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">280</span><br>substringens Arimaspe comas; hinc fortis Arius<br>longaque Sarmatici soluens ieiunia belli<br>Massagetes, quo fugit, equo uolucresque Geloni.<br>non, cum Memnoniis deducens agmina regnis<br>Cyrus et effusis numerato milite telis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">285</span><br>descendit Perses, fraternique ultor amoris<br>aequora cum tantis percussit classibus, unum<br>tot reges habuere ducem, coiere nec umquam<br>tam uariae cultu gentes, tam dissona uolgi<br>ora. tot inmensae comites missura ruinae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">290</span><br>exciuit populos et dignas funere Magni<br>exequias Fortuna dedit. non corniger Hammon<br>mittere Marmaricas cessauit in arma cateruas,<br>quidquid ab occiduis Libye patet arida Mauris<br>usque Paraetonias Eoa ad litora Syrtis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">295</span><br>acciperet felix ne non semel omnia Caesar,<br>uincendum pariter Pharsalia praestitit orbem.<br>&nbsp;&nbsp;&nbsp;&nbsp;&nbsp;ille ubi deseruit trepidantis moenia Romae<br>agmine nubiferam rapto super euolat Alpem;<br>cumque alii famae populi terrore pauerent&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">300</span><br>Phocais in dubiis ausa est seruare iuuentus<br>non Graia leuitate fidem signataque iura,<br>et causas, non fata, sequi. tamen ante furorem<br>indomitum duramque uiri deflectere mentem<br>pacifico sermone parant hostemque propinquum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">305</span><br>orant Cecropiae praelata fronde Mineruae.<br>&nbsp;&nbsp;&nbsp;&nbsp;&nbsp;'semper in externis populo communia uestro<br>Massiliam bellis testatur fata tulisse<br>conprensa est Latiis quaecumque annalibus aetas.<br>et nunc, ignoto siquos petis orbe triumphos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">310</span><br>accipe deuotas externa in proelia dextras.<br>at, si funestas acies, si dira paratis<br>proelia discordes, lacrimas ciuilibus armis<br>secretumque damus. tractentur uolnera nulla<br>sacra manu. si caelicolis furor arma dedisset&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">315</span><br>aut si terrigenae temptarent astra gigantes,<br>non tamen auderet pietas humana uel armis<br>uel uotis prodesse Ioui, sortisque deorum<br>ignarum mortale genus per fulmina tantum<br>sciret adhuc caelo solum regnare Tonantem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">320</span><br>adde quod innumerae concurrunt undique gentes,<br>nec sic horret iners scelerum contagia mundus<br>ut gladiis egeant ciuilia bella coactis.<br>sit mens ista quidem cunctis, ut uestra recusent<br>fata, nec haec alius committat proelia miles.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">325</span><br>cui non conspecto languebit dextra parente<br>telaque diuersi prohibebunt spargere fratres?<br>finis adest <sc>elerum, si non committitis ullis<br>arma quibus fas est. nobis haec summa precandi:<br>terribilis aquilas infestaque signa relinquas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">330</span><br>urbe procul nostrisque uelis te credere muris<br>excludique sinas admisso Caesare bellum.<br>sit locus exceptus sceleri, Magnoque tibique<br>tutus, ut, inuictae fatum si consulat urbi,<br>foedera si placeant, sit quo ueniatis inermes.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">335</span><br>uel, cum tanta uocent discrimina Martis Hiberi,<br>quid rapidum deflectis iter? non pondera rerum<br>nec momenta sumus, numquam felicibus armis<br>usa manus, patriae primis a sedibus exul,<br>et post translatas exustae Phocidos arces&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">340</span><br>moenibus exiguis alieno in litore tuti,<br>inlustrat quos sola fides. si claudere muros<br>obsidione paras et ui perfringere portas,<br>excepisse faces tectis et tela parati,<br>undarum raptos auersis fontibus haustus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">345</span><br>quaerere et effossam sitientes lambere terram<br>et, desit si larga Ceres, tunc horrida cerni<br>foedaque contingi maculato attingere morsu.<br>nec pauet hic populus pro libertate subire<br>obsessum Poeno gessit quae Marte Saguntum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">350</span><br>pectoribus rapti matrum frustraque trahentes<br>ubera sicca fame medios mittentur in ignis<br>uxor et a caro poscet sibi fata marito,<br>uolnera miscebunt fratres bellumque coacti<br>hoc potius ciuile gerent.' sic Graia iuuentus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">355</span><br>finierat, cum turbato iam prodita uoltu<br>ira ducis tandem testata est uoce dolorem.<br>&nbsp;&nbsp;&nbsp;&nbsp;&nbsp;'uana mouet Graios nostri fiducia cursus.<br>quamuis Hesperium mundi properemus ad axem<br>Massiliam delere uacat. gaudete, cohortes:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">360</span><br>obuia praebentur fatorum munere bella.<br>uentus ut amittit uires, nisi robore densae<br>occurrunt siluae, spatio diffusus inani,<br>utque perit magnus nullis obstantibus ignis,<br>sic hostes mihi desse nocet, damnumque putamus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">365</span><br>armorum, nisi qui uinci potuere rebellant.<br>sed, si solus eam dimissis degener armis,<br>tunc mihi tecta patent. iam non excludere tantum,<br>inclusisse uolunt. at enim contagia belli<br>dira fugant. dabitis poenas pro pace petita,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">370</span><br>et nihil esse meo discetis tutius aeuo<br>quam duce me bellum.' sic postquam fatus, ad urbem<br>haud trepidam conuertit iter; cum moenia clausa<br>conspicit et densa iuuenum uallata corona.<br>&nbsp;&nbsp;&nbsp;&nbsp;&nbsp;haut procul a muris tumulus surgentis in altum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">375</span><br>telluris paruum diffuso uertice campum<br>explicat: haec patiens longo munimine cingi<br>uisa duci rupes tutisque aptissima castris.<br>proxima pars urbis celsam consurgit in arcem<br>par tumulo, mediisque sedent conuallibus arua.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">380</span><br>tunc res inmenso placuit statura labore,<br>aggere diuersos uasto committere colles.<br>sed prius, ut totam, qua terra cingitur, urbem<br>clauderet, a summis perduxit ad aequora castris<br>longum Caesar opus, fontesque et pabula campi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">385</span><br>amplexus fossa densas tollentia pinnas<br>caespitibus crudaque extruxit bracchia terra.<br>&nbsp;&nbsp;&nbsp;&nbsp;&nbsp;iam satis hoc Graiae memorandum contigit urbi<br>aeternumque decus, quod non inpulsa nec ipso<br>strata metu tenuit flagrantis in omnia belli&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">390</span><br>praecipitem cursum, raptisque a Caesare cunctis<br>uincitur una mora. quantum est quod fata tenentur<br>quodque uirum toti properans inponere mundo<br>hos perdit Fortuna dies! tunc omnia late<br>procumbunt nemora et spoliantur robore siluae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">395</span><br>ut, cum terra leuis mediam uirgultaque molem<br>suspendant, structa laterum conpage ligatam<br>artet humum, pressus ne cedat turribus agger.<br>&nbsp;&nbsp;&nbsp;&nbsp;&nbsp;lucus erat longo numquam uiolatus ab aeuo<br>obscurum cingens conexis aera ramis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">400</span><br>et gelidas alte summotis solibus umbras.<br>hunc non ruricolae Panes nemorumque potentes<br>Siluani Nymphaeque tenent, sed barbara ritu<br>sacra deum; structae diris altaribus arae<br>omnisque humanis lustrata cruoribus arbor.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">405</span><br>siqua fidem meruit superos mirata uetustas,<br>illis et uolucres metuunt insistere ramis<br>et lustris recubare ferae; nec uentus in illas<br>incubuit siluas excussaque nubibus atris<br>fulgura: non ulli frondem praebentibus aurae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">410</span><br>arboribus suus horror inest. tum plurima nigris<br>fontibus unda cadit, simulacraque maesta deorum<br>arte carent caesisque extant informia truncis.<br>ipse situs putrique facit iam robore pallor<br>attonitos; non uolgatis sacrata figuris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">415</span><br>numina sic metuunt: tantum terroribus addit,<br>quos timeant, non nosse, deos. iam fama ferebat<br>saepe cauas motu terrae mugire cauernas,<br>et procumbentis iterum consurgere taxos,<br>et non ardentis fulgere incendia siluae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">420</span><br>roboraque amplexos circum fluxisse dracones.<br>non illum cultu populi propiore frequentant<br>sed cessere deis. medio cum Phoebus in axe est<br>aut caelum nox atra tenet, pauet ipse sacerdos<br>accessus dominumque timet deprendere luci.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">425</span><br>&nbsp;&nbsp;&nbsp;&nbsp;&nbsp;hanc iubet inmisso siluam procumbere ferro;<br>nam uicina operi belloque intacta priore<br>inter nudatos stabat densissima montis.<br>sed fortes tremuere manus, motique uerenda<br>maiestate loci, si robora sacra ferirent,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">430</span><br>in sua credebant redituras membra securis.<br>inplicitas magno Caesar torpore cohortes<br>ut uidit, primus raptam librare bipennem<br>ausus et aeriam ferro proscindere quercum<br>effatur merso uiolata in robora ferro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">435</span><br>'iam nequis uestrum dubitet subuertere siluam<br>credite me fecisse nefas'. tum paruit omnis<br>imperiis non sublato secura pauore<br>turba, sed expensa superorum et Caesaris ira.<br>procumbunt orni, nodosa inpellitur ilex,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">440</span><br>siluaque Dodones et fluctibus aptior alnus<br>et non plebeios luctus testata cupressus<br>tum primum posuere comas et fronde carentes<br>admisere diem, propulsaque robore denso<br>sustinuit se silua cadens. gemuere uidentes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">445</span><br>Gallorum populi, muris sed clausa iuuentus<br>exultat; quis enim laesos inpune putaret<br>esse deos? seruat multos fortuna nocentis<br>et tantum miseris irasci numina possunt.<br>utque satis caesi nemoris, quaesita per agros&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">450</span><br>plaustra ferunt, curuoque soli cessantis aratro<br>agricolae raptis annum fleuere iuuencis.<br>&nbsp;&nbsp;&nbsp;&nbsp;&nbsp;dux tamen inpatiens haesuri ad moenia Martis<br>uersus ad Hispanas acies extremaque mundi<br>iussit bella geri. stellatis axibus agger&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">455</span><br>erigitur geminasque aequantis moenia turris<br>accipit; hae nullo fixerunt robore terram<br>sed per iter longum causa repsere latenti.<br>cum tantum nutaret onus, telluris inanis<br>concussisse sinus quaerentem erumpere uentum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">460</span><br>credidit et muros mirata est stare iuuentus.<br>illinc tela cadunt excelsas urbis in arces.<br>sed maior Graio Romana in corpora ferro<br>uis inerat. neque enim solis excussa lacertis<br>lancea, sed tenso ballistae turbine rapta,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">465</span><br>haut unum contenta latus transire quiescit,<br>sed pandens perque arma uiam perque ossa relicta<br>morte fugit: superest telo post uolnera cursus.<br>at saxum quotiens ingenti uerberis actu<br>excutitur, qualis rupes quam uertice montis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">470</span><br>abscidit inpulsu uentorum adiuta uetustas,<br>frangit cuncta ruens, nec tantum corpora pressa<br>exanimat, totos cum sanguine dissipat artus.<br>ut tamen hostiles densa testudine muros<br>tecta subit uirtus, armisque innexa priores&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">475</span><br>arma ferunt, galeamque extensus protegit umbo,<br>quae prius ex longo nocuerunt missa recessu<br>iam post terga cadunt. nec Grais flectere iactum<br>aut facilis labor est longinqua ad tela parati<br>tormenti mutare modum; sed pondere solo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">480</span><br>contenti nudis euoluunt saxa lacertis.<br>dum fuit armorum series, ut grandine tecta<br>innocua percussa sonant, sic omnia tela<br>respuit; at postquam uirtus incerta uirorum<br>perpetuam rupit defesso milite cratem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">485</span><br>singula continuis cesserunt ictibus arma.<br>tunc adoperta leui procedit uinea terra,<br>sub cuius pluteis et tecta fronte latentes<br>moliri nunc iam parant et uertere ferro<br>moenia; nunc aries suspenso fortior ictu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">490</span><br>incussus densi conpagem soluere muri<br>temptat et inpositis unum subducere saxis.<br>sed super et flammis et magnae fragmine molis<br>et sudibus crebris et adusti roboris ictu<br>percussae cedunt crates, frustraque labore&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">495</span><br>exhausto fessus repetit tentoria miles.<br>&nbsp;&nbsp;&nbsp;&nbsp;&nbsp;summa fuit Grais, starent ut moenia, uoti:<br>ultro acies inferre parant, armisque coruscas<br>nocturni texere faces, audaxque iuuentus<br>erupit. non hasta uiris, non letifer arcus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">500</span><br>telum flamma fuit, rapiensque incendia uentus<br>per Romana tulit celeri munimina cursu.<br>nec, quamuis uiridi luctetur robore, lentas<br>ignis agit uires, taeda sed raptus ab omni<br>consequitur nigri spatiosa uolumina fumi,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">505</span><br>nec solum siluas sed saxa ingentia soluit,<br>et crudae putri fluxerunt puluere cautes.<br>procubuit maiorque iacens apparuit agger.<br>&nbsp;&nbsp;&nbsp;&nbsp;&nbsp;spes uictis telluris abit, placuitque profundo<br>fortunam temptare maris. non robore picto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">510</span><br>ornatas decuit fulgens tutela carinas,<br>sed rudis et qualis procumbit montibus arbor<br>conseritur, stabilis naualibus area bellis.<br>et iam turrigeram Bruti comitata carinam<br>uenerat in fluctus Rhodani cum gurgite classis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">515</span><br>Stoechados arua tenens. nec non et Graia iuuentus<br>omne suum fatis uoluit committere robur<br>grandaeuosque senes mixtis armauit ephebis.<br>accepit non sola uiros, quae stabat in undis,<br>classis: et emeritas repetunt naualibus alnos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">520</span><br>ut matutinos spargens super aequora Phoebus<br>fregit aquis radios et liber nubibus aether<br>et posito Borea pacemque tenentibus Austris<br>seruatum bello iacuit mare, mouit ab omni<br>quisque suam statione ratem, paribusque lacertis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">525</span><br>Caesaris hinc puppes, hinc Graio remige classis<br>tollitur: inpulsae tonsis tremuere carinae<br>crebraque sublimes conuellunt uerbera puppes.<br>cornua Romanae classis ualidaeque triremes<br>quasque quater surgens extructi remigis ordo &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">530</span><br>commouet et plures quae mergunt aequore pinus<br>multiplices cinxere rates. hoc robur aperto<br>oppositum pelago: lunata classe recedunt<br>ordine contentae gemino creuisse Liburnae.<br>celsior at cunctis Bruti praetoria puppis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">535</span><br>uerberibus senis agitur molemque profundo<br>inuehit et summis longe petit aequora remis.<br>&nbsp;&nbsp;&nbsp;&nbsp;&nbsp;ut tantum medii fuerat maris, utraque classis<br>quod semel excussis posset transcurrere tonsis,<br>innumerae uasto miscentur in aethere uoces,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">540</span><br>remorumque sonus premitur clamore, nec ullae<br>audiri potuere tubae. tum caerula uerrunt<br>atque in transtra cadunt et remis pectora pulsant.<br>ut primum rostris crepuerunt obuia rostra,<br>in puppem rediere rates, emissaque tela&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">545</span><br>aera texerunt uacuumque cadentia pontum.<br>et iam diductis extendunt cornua proris<br>diuersaeque rates laxata classe receptae.<br>ut, quotiens aestus Zephyris Eurisque repugnat,<br>huc abeunt fluctus, illo mare, sic, ubi puppes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">550</span><br>sulcato uarios duxerunt gurgite tractus,<br>quod tulit illa ratis remis, haec rettulit aequor.<br>sed Grais habiles pugnamque lacessere pinus<br>et temptare fugam nec longo frangere gyro<br>cursum nec tarde flectenti cedere clauo;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">555</span><br>at Romana ratis stabilem praebere carinam<br>certior et terrae similem bellantibus usum.<br>tunc in signifera residenti puppe magistro<br>Brutus ait 'paterisne acies errare profundo<br>artibus et certas pelagi? iam consere bellum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">560</span><br>Phocaicis medias rostris oppone carinas.'<br>paruit, obliquas et praebuit hostibus alnos.<br>tum quaecumque ratis temptauit robora Bruti<br>ictu uicta suo percussae capta cohaesit;<br>ast alias manicaeque ligant teretesque catenae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">565</span><br>seque tenent remis: tecto stetit aequore bellum.<br>&nbsp;&nbsp;&nbsp;&nbsp;&nbsp;iam non excussis torquentur tela lacertis<br>nec longinqua cadunt iaculato uolnera ferro,<br>miscenturque manus. nauali plurima bello<br>ensis agit. stat quisque suae de robore puppis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">570</span><br>pronus in aduersos ictus, nullique perempti<br>in ratibus cecidere suis. cruor altus in unda<br>spumat, et obducti concreto sanguine fluctus.<br>et, quas inmissi traxerunt uincula ferri,<br>has prohibent iungi conferta cadauera puppes.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">575</span><br>semianimes alii uastum subiere profundum<br>hauseruntque suo permixtum sanguine pontum;<br>hi luctantem animam lenta cum morte trahentes<br>fractarum subita ratium periere ruina.<br>inrita tela suas peragunt in gurgite caedes, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">580</span><br>et quodcumque cadit frustrato pondere ferrum<br>exceptum mediis inuenit uolnus in undis.<br>&nbsp;&nbsp;&nbsp;&nbsp;&nbsp;Phocaicis Romana ratis uallata carinis<br>robore diducto dextrum laeuumque tuetur<br>aequo Marte latus; cuius dum pugnat ab alta&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">585</span><br>puppe Catus Graiumque audax aplustre retentat,<br>terga simul pariter missis et pectora telis<br>transigitur: medio concurrit corpore ferrum,<br>et stetit incertus, flueret quo uolnere, sanguis,<br>donec utrasque simul largus cruor expulit hastas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">590</span><br>diuisitque animam sparsitque in uolnera letum.<br>derigit huc puppem miseri quoque dextra Telonis,<br>qua nullam melius pelago turbante carinae<br>audiuere manum, nec lux est notior ulli<br>crastina, seu Phoebum uideat seu cornua lunae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">595</span><br>semper uenturis conponere carbasa uentis.<br>hic Latiae rostro conpagem ruperat alni,<br>pila sed in medium uenere trementia pectus<br>auertitque ratem morientis dextra magistri.<br>dum cupit in sociam Gyareus erepere puppem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">600</span><br>excipit inmissum suspensa per ilia ferrum<br>adfixusque rati telo retinente pependit.<br>&nbsp;&nbsp;&nbsp;&nbsp;&nbsp;stant gemini fratres, fecundae gloria matris,<br>quos eadem uariis genuerunt uiscera fatis:<br>discreuit mors saeua uiros, unumque relictum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">605</span><br>agnorunt miseri sublato errore parentes,<br>aeternis causam lacrimis; tenet ille dolorem<br>semper et amissum fratrem lugentibus offert.<br>quorum alter mixtis obliquo pectine remis<br>ausus Romanae Graia de puppe carinae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">610</span><br>iniectare manum; sed eam grauis insuper ictus<br>amputat; illa tamen nisu, quo prenderat, haesit<br>deriguitque tenens strictis inmortua neruis.<br>creuit in aduersis uirtus: plus nobilis irae<br>truncus habet fortique instaurat proelia laeua&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">615</span><br>rapturusque suam procumbit in aequora dextram.<br>haec quoque cum toto manus est abscisa lacerto.<br>iam clipeo telisque carens, non conditus ima<br>puppe sed expositus fraternaque pectore nudo<br>arma tegens, crebra confixus cuspide perstat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">620</span><br>telaque multorum leto casura suorum<br>emerita iam morte tenet. tum uolnere multo<br>effugientem animam lassos collegit in artus<br>membraque contendit toto, quicumque manebat,<br>sanguine et hostilem defectis robore neruis &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">625</span><br>insiluit solo nociturus pondere puppem.<br>strage uirum cumulata ratis multoque cruore<br>plena per obliquum crebros latus accipit ictus<br>et, postquam ruptis pelagus conpagibus hausit,<br>ad summos repleta foros descendit in undas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">630</span><br>uicinum inuoluens contorto uertice pontum.<br>aequora discedunt mersa diducta carina<br>inque locum puppis cecidit mare. multaque ponto<br>praebuit ille dies uarii miracula fati.<br>&nbsp;&nbsp;&nbsp;&nbsp;&nbsp;ferrea dum puppi rapidos manus inserit uncos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">635</span><br>adfixit Lycidan. mersus foret ille profundo,<br>sed prohibent socii suspensaque crura retentant.<br>scinditur auolsus, nec, sicut uolnere, sanguis<br>emicuit lentus: ruptis cadit undique uenis,<br>discursusque animae diuersa in membra meantis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">640</span><br>interceptus aquis. nullius uita perempti<br>est tanta dimissa uia. pars ultima trunci<br>tradidit in letum uacuos uitalibus artus;<br>at tumidus qua pulmo iacet, qua uiscera feruent,<br>haeserunt ibi fata diu, luctataque multum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">645</span><br>hac cum parte uiri uix omnia membra tulerunt.<br>&nbsp;&nbsp;&nbsp;&nbsp;&nbsp;dum nimium pugnax unius turba carinae<br>incumbit prono lateri uacuamque relinquit,<br>qua caret hoste, ratem, congesto pondere puppis<br>uersa caua texit pelagus nautasque carina,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">650</span><br>bracchia nec licuit uasto iactare profundo<br>sed clauso periere mari. tunc unica diri<br>conspecta est leti facies, cum forte natantem<br>diuersae rostris iuuenem fixere carinae.<br>discessit medium tam uastos pectus ad ictus, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">655</span><br>nec prohibere ualent obtritis ossibus artus<br>quo minus aera sonent; eliso uentre per ora<br>eiectat saniem permixtus uiscere sanguis.<br>postquam inhibent remis puppes ac rostra reducunt,<br>deiectum in pelagus perfosso pectore corpus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">660</span><br>uolneribus transmisit aquas. pars maxima turbae<br>naufraga iactatis morti obluctata lacertis<br>puppis ad auxilium sociae concurrit; at illis,<br>robora cum uetitis prensarent altius ulnis<br>nutaretque ratis populo peritura recepto,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">665</span><br>inpia turba super medios ferit ense lacertos.<br>bracchia linquentes Graia pendentia puppe<br>a manibus cecidere suis: non amplius undae<br>sustinuere graues in summo gurgite truncos.<br>&nbsp;&nbsp;&nbsp;&nbsp;&nbsp;iamque omni fusis nudato milite telis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">670</span><br>inuenit arma furor: remum contorsit in hostem<br>alter, at hi totum ualidis aplustre lacertis<br>auolsasque rotant expulso remige sedes.<br>in pugnam fregere rates. sidentia pessum<br>corpora caesa tenent spoliantque cadauera ferro.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">675</span><br>multi inopes teli iaculum letale reuolsum<br>uolneribus traxere suis et uiscera laeua<br>oppressere manu, ualidos dum praebeat ictus<br>sanguis et, hostilem cum torserit, exeat, hastam.<br>&nbsp;&nbsp;&nbsp;&nbsp;&nbsp;nulla tamen plures hoc edidit aequore clades &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">680</span><br>quam pelago diuersa lues. nam pinguibus ignis<br>adfixus taedis et tecto sulpure uiuax<br>spargitur; at faciles praebere alimenta carinae<br>nunc pice, nunc liquida rapuere incendia cera.<br>nec flammas superant undae, sparsisque per aequor&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">685</span><br>iam ratibus fragmenta ferus sibi uindicat ignis.<br>hic recipit fluctus, extinguat ut aequore flammas,<br>hi, ne mergantur, tabulis ardentibus haerent.<br>mille modos inter leti mors una timori est<br>qua coepere mori. nec cessat naufraga uirtus:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">690</span><br>tela legunt deiecta mari ratibusque ministrant<br>incertasque manus ictu languente per undas<br>exercent; nunc, rara datur si copia ferri,<br>utuntur pelago: saeuus conplectitur hostem<br>hostis, et inplicitis gaudent subsidere membris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">695</span><br>mergentesque mori. pugna fuit unus in illa<br>eximius Phoceus animam seruare sub undis<br>scrutarique fretum, siquid mersisset harenis,<br>et nimis adfixos unci conuellere morsus,<br>adductum quotiens non senserat anchora funem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">700</span><br>hic, ubi conprensum penitus deduxerat hostem,<br>uictor et incolumis summas remeabat in undas;<br>sed, se per uacuos credit dum surgere fluctus,<br>puppibus occurrit tandemque sub aequore mansit.<br>hi super hostiles iecerunt bracchia remos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">705</span><br>et ratium tenuere fugam. non perdere letum<br>maxima cura fuit: multus sua uolnera puppi<br>adfixit moriens et rostris abstulit ictus.<br>&nbsp;&nbsp;&nbsp;&nbsp;&nbsp;stantem sublimi Tyrrhenum culmine prorae<br>Lygdamus excussa Balearis tortor habenae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">710</span><br>glande petens solido fregit caua tempora plumbo.<br>sedibus expulsi, postquam cruor omnia rupit<br>uincula, procurrunt oculi; stat lumine rapto<br>attonitus mortisque illas putat esse tenebras.<br>at postquam membris sensit constare uigorem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">715</span><br>'uos', ait 'o socii, sicut tormenta soletis,<br>me quoque mittendis rectum conponite telis.<br>egere quod superest animae, Tyrrhene, per omnis<br>bellorum casus. ingentem militis usum<br>hoc habet ex magna defunctum parte cadauer:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">720</span><br>uiuentis feriere loco.' sic fatus in hostem<br>caeca tela manu sed non tamen inrita mittit.<br>excipit haec iuuenis generosi sanguinis Argus<br>qua iam non medius descendit in ilia uenter,<br>adiuuitque suo procumbens pondere ferrum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">725</span><br>stabat diuersa uictae iam parte carinae<br>infelix Argi genitor, non ille iuuentae<br>tempore Phocaicis ulli cessurus in armis:<br>uictum aeuo robur cecidit, fessusque senecta<br>exemplum, non miles erat; qui funere uiso&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">730</span><br>saepe cadens longae senior per transtra carinae<br>peruenit ad puppim spirantisque inuenit artus.<br>non lacrimae cecidere genis, non pectora tundit,<br>distentis toto riguit sed corpore palmis.<br>nox subit atque oculos uastae obduxere tenebrae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">735</span><br>et miserum cernens agnoscere desinit Argum.<br>ille caput labens et iam languentia colla<br>uiso patre leuat; uox faucis nulla solutas<br>prosequitur, tacito tantum petit oscula uoltu<br>inuitatque patris claudenda ad lumina dextram. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">740</span><br>ut torpore senex caruit uiresque cruentus<br>coepit habere dolor, 'non perdam tempora' dixit<br>'a saeuis permissa deis, iugulumque senilem<br>confodiam. ueniam misero concede parenti,<br>Arge, quod amplexus, extrema quod oscula fugi.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">745</span><br>nondum destituit calidus tua uolnera sanguis,<br>semianimisque iaces et adhuc potes esse superstes.'<br>sic fatus, quamuis capulum per uiscera missi<br>polluerit gladii, tamen alta sub aequora tendit<br>praecipiti saltu: letum praecedere nati&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">750</span><br>festinantem animam morti non credidit uni.<br>&nbsp;&nbsp;&nbsp;&nbsp;&nbsp;inclinant iam fata ducum, nec iam amplius anceps<br>belli casus erat. Graiae pars maxima classis<br>mergitur, ast aliae mutato remige puppes<br>uictores uexere suos; naualia paucae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">755</span><br>praecipiti tenuere fuga. quis in urbe parentum<br>fletus erat, quanti matrum per litora planctus!<br>coniunx saepe sui confusis uoltibus unda<br>credidit ora uiri Romanum amplexa cadauer,<br>accensisque rogis miseri de corpore trunco&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">760</span><br>certauere patres. at Brutus in aequore uictor<br>primus Caesareis pelagi decus addidit armis.
</P>
<div class="footer">
	<p>
		<a href="/lucan.html">Lucan</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY></HTML>