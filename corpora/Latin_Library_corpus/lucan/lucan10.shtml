<html>
	<head>
		<title>
			Lucan Liber X
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>M. ANNAEI LVCANI BELLI CIVILIS LIBER DECIMVS
</p>

<p class=border></P>

<p>
Vt primum terras Pompei colla secutus<br>attigit et diras calcauit Caesar harenas,<br>pugnauit fortuna ducis fatumque nocentis<br>Aegypti, regnum Lagi Romana sub arma<br>iret, an eriperet mundo Memphiticus ensis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>uictoris uictique caput. tua profuit umbra,<br>Magne, tui socerum rapuere a sanguine manes,<br>ne populus post te Nilum Romanus amaret.<br>inde Paraetoniam fertur securus in urbem<br>pignore tam saeui sceleris sua signa secutam.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>sed fremitu uolgi fasces et iura querentis<br>inferri Romana suis discordia sensit<br>pectora et ancipites animos, Magnumque perisse<br>non sibi. tum uoltu semper celante pauorem<br>intrepidus superum sedes et templa uetusti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>numinis antiquas Macetum testantia uires<br>circumit, et nulla captus dulcedine rerum,<br>non auro cultuque deum, non moenibus urbis,<br>effossum tumulis cupide descendit in antrum.<br>illic Pellaei proles uaesana Philippi,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>felix praedo, iacet, terrarum uindice fato<br>raptus: sacratis totum spargenda per orbem<br>membra uiri posuere adytis; fortuna pepercit<br>manibus, et regni durauit ad ultima fatum.<br>nam sibi libertas umquam si redderet orbem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25</span><br>ludibrio seruatus erat, non utile mundo<br>editus exemplum, terras tot posse sub uno<br>esse uiro. Macetum fines latebrasque suorum<br>deseruit uictasque patri despexit Athenas,<br>perque Asiae populos fatis urguentibus actus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</span><br>humana cum strage ruit gladiumque per omnis<br>exegit gentes, ignotos miscuit amnes<br>Persarum Euphraten, Indorum sanguine Gangen,<br>terrarum fatale malum fulmenque quod omnis<br>percuteret pariter populos et sidus iniquum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">35</span><br>gentibus. Oceano classes inferre parabat<br>exteriore mari. non illi flamma nec undae<br>nec sterilis Libye nec Syrticus obstitit Hammon.<br>isset in occasus mundi deuexa secutus<br>ambissetque polos Nilumque a fonte bibisset:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">40</span><br>occurrit suprema dies, naturaque solum<br>hunc potuit finem uaesano ponere regi;<br>qui secum inuidia, quo totum ceperat orbem,<br>abstulit imperium, nulloque herede relicto<br>totius fati lacerandas praebuit urbes.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">45</span><br>sed cecidit Babylone sua Parthoque uerendus.<br>pro pudor, Eoi propius timuere sarisas<br>quam nunc pila timent populi. licet usque sub Arcton<br>regnemus Zephyrique domos terrasque premamus<br>flagrantis post terga Noti, cedemus in ortus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">50</span><br>Arsacidum domino. non felix Parthia Crassis<br>exiguae secura fuit prouincia Pellae.<br>&nbsp;&nbsp;&nbsp;&nbsp;&nbsp;iam Pelusiaco ueniens a gurgite Nili<br>rex puer inbellis populi sedauerat iras,<br>obside quo pacis Pellaea tutus in aula&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">55</span><br>Caesar erat, cum se parua Cleopatra biremi<br>corrupto custode Phari laxare catenas<br>intulit Emathiis ignaro Caesare tectis,<br>dedecus Aegypti, Latii feralis Erinys,<br>Romano non casta malo. quantum inpulit Argos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">60</span><br>Iliacasque domos facie Spartana nocenti,<br>Hesperios auxit tantum Cleopatra furores.<br>terruit illa suo, si fas, Capitolia sistro<br>et Romana petit inbelli signa Canopo<br>Caesare captiuo Pharios ductura triumphos;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">65</span><br>Leucadioque fuit dubius sub gurgite casus,<br>an mundum ne nostra quidem matrona teneret.<br>hoc animi nox illa dedit quae prima cubili<br>miscuit incestam ducibus Ptolemaida nostris.<br>quis tibi uaesani ueniam non donet amoris,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">70</span><br>Antoni, durum cum Caesaris hauserit ignis<br>pectus? et in media rabie medioque furore<br>et Pompeianis habitata manibus aula<br>sanguine Thessalicae cladis perfusus adulter<br>admisit Venerem curis, et miscuit armis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">75</span><br>inlicitosque toros et non ex coniuge partus.<br>pro pudor, oblitus Magni tibi, Iulia, fratres<br>obscaena de matre dedit, partesque fugatas<br>passus in extremis Libyae coalescere regnis<br>tempora Niliaco turpis dependit amori,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">80</span><br>dum donare Pharon, dum non sibi uincere mauolt.<br>quem formae confisa suae Cleopatra sine ullis<br>tristis adit lacrimis, simulatum compta dolorem<br>qua decuit, ueluti laceros dispersa capillos,<br>et sic orsa loqui: 'siqua est, o maxime Caesar,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">85</span><br>nobilitas, Pharii proles clarissima Lagi,<br>exul in aeternum sceptris depulsa paternis,<br>ni tua restituit ueteri me dextera fato,<br>conplector regina pedes. tu gentibus aequum<br>sidus ades nostris. non urbes prima tenebo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">90</span><br>femina Niliacas: nullo discrimine sexus<br>reginam scit ferre Pharos. lege summa perempti<br>uerba patris, qui iura mihi communia regni<br>et thalamos cum fratre dedit. puer ipse sororem,<br>sit modo liber, amat; sed habet sub iure Pothini&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">95</span><br>adfectus ensesque suos. nil ipsa paterni<br>iuris inire peto: culpa tantoque pudore<br>solue domum, remoue funesta satellitis arma<br>et regem regnare iube. quantosne tumores<br>mente gerit famulus! Magni ceruice reuolsa&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">100</span><br>iam tibi, sed procul hoc auertant fata, minatur.<br>sat fuit indignum, Caesar, mundoque tibique<br>Pompeium facinus meritumque fuisse Pothini.'<br>&nbsp;&nbsp;&nbsp;&nbsp;&nbsp;nequiquam duras temptasset Caesaris aures:<br>uoltus adest precibus faciesque incesta perorat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">105</span><br>exigit infandam corrupto iudice noctem.<br>pax ubi parta ducis donisque ingentibus empta est,<br>excepere epulae tantarum gaudia rerum,<br>explicuitque suos magno Cleopatra tumultu<br>nondum translatos Romana in saecula luxus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">110</span><br>ipse locus templi, quod uix corruptior aetas<br>extruat, instar erat, laqueataque tecta ferebant<br>diuitias crassumque trabes absconderat aurum.<br>nec summis crustata domus sectisque nitebat<br>marmoribus, stabatque sibi non segnis achates&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">115</span><br>purpureusque lapis, totaque effusus in aula<br>calcabatur onyx; hebenus Mareotica uastos<br>non operit postes sed stat pro robore uili,<br>auxilium non forma domus. ebur atria uestit,<br>et suffecta manu foribus testudinis Indae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">120</span><br>terga sedent, crebro maculas distincta zmaragdo.<br>fulget gemma toris, et iaspide fulua supellex<br>&lt;stat mensas onerans, uariaque triclinia ueste&gt;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">122a</span><br>strata micant, Tyrio cuius pars maxima fuco<br>cocta diu uirus non uno duxit aeno,<br>pars auro plumata nitet, pars ignea cocco,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">125</span><br>ut mos est Phariis miscendi licia telis.<br>tum famulae numerus turbae populusque minister.<br>discolor hos sanguis, alios distinxerat aetas;<br>haec Libycos, pars tam flauos gerit altera crines<br>ut nullis Caesar Rheni se dicat in aruis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">130</span><br>tam rutilas uidisse comas; pars sanguinis usti<br>torta caput refugosque gerens a fronte capillos;<br>nec non infelix ferro mollita iuuentus<br>atque exsecta uirum: stat contra fortior aetas<br>uix ulla fuscante tamen lanugine malas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">135</span><br>&nbsp;&nbsp;&nbsp;&nbsp;&nbsp;discubuere illic reges maiorque potestas<br>Caesar; et inmodice formam fucata nocentem,<br>nec sceptris contenta suis nec fratre marito,<br>plena maris rubri spoliis, colloque comisque<br>diuitias Cleopatra gerit cultuque laborat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">140</span><br>candida Sidonio perlucent pectora filo,<br>quod Nilotis acus conpressum pectine Serum<br>soluit et extenso laxauit stamina uelo.<br>dentibus hic niueis sectos Atlantide silua<br>inposuere orbes, quales ad Caesaris ora&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">145</span><br>nec capto uenere Iuba. pro caecus et amens<br>ambitione furor, ciuilia bella gerenti<br>diuitias aperire suas, incendere mentem<br>hospitis armati. non sit licet ille nefando<br>Marte paratus opes mundi quaesisse ruina;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">150</span><br>pone duces priscos et nomina pauperis aeui<br>Fabricios Curiosque graues, hic ille recumbat<br>sordidus Etruscis abductus consul aratris:<br>optabit patriae talem duxisse triumphum.<br>&nbsp;&nbsp;&nbsp;&nbsp;&nbsp;infudere epulas auro, quod terra, quod aer,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">155</span><br>quod pelagus Nilusque dedit, quod luxus inani<br>ambitione furens toto quaesiuit in orbe<br>non mandante fame; multas uolucresque ferasque<br>Aegypti posuere deos, manibusque ministrat<br>Niliacas crystallos aquas, gemmaeque capaces&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">160</span><br>excepere merum, sed non Mareotidos uuae,<br>nobile sed paucis senium cui contulit annis<br>indomitum Meroe cogens spumare Falernum.<br>accipiunt sertas nardo florente coronas<br>et numquam fugiente rosa, multumque madenti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">165</span><br>infudere comae quod nondum euanuit aura<br>cinnamon externa nec perdidit aera terrae,<br>aduectumque recens uicinae messis amomon.<br>discit opes Caesar spoliati perdere mundi<br>et gessisse pudet genero cum paupere bellum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">170</span><br>et causas Martis Phariis cum gentibus optat.<br>&nbsp;&nbsp;&nbsp;&nbsp;&nbsp;postquam epulis Bacchoque modum lassata uoluptas<br>inposuit, longis Caesar producere noctem<br>inchoat adloquiis, summaque in sede iacentem<br>linigerum placidis conpellat Acorea dictis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">175</span><br>'o sacris deuote senex, quodque arguit aetas<br>non neclecte deis, Phariae primordia gentis<br>terrarumque situs uolgique edissere mores<br>et ritus formasque deum; quodcumque uetustis<br>insculptum est adytis profer, noscique uolentes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">180</span><br>prode deos. si Cecropium sua sacra Platona<br>maiores docuere tui, quis dignior umquam<br>hoc fuit auditu mundique capacior hospes?<br>fama quidem generi Pharias me duxit ad urbes,<br>sed tamen et uestri; media inter proelia semper&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">185</span><br>stellarum caelique plagis superisque uacaui,<br>nec meus Eudoxi uincetur fastibus annus.<br>sed, cum tanta meo uiuat sub pectore uirtus,<br>tantus amor ueri, nihil est quod noscere malim<br>quam fluuii causas per saecula tanta latentis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">190</span><br>ignotumque caput: spes sit mihi certa uidendi<br>Niliacos fontes, bellum ciuile relinquam.'<br>finierat, contraque sacer sic orsus Acoreus:<br>&nbsp;&nbsp;&nbsp;&nbsp;&nbsp;'fas mihi magnorum, Caesar, secreta parentum<br>edere ad hoc aeui populis ignota profanis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">195</span><br>sit pietas aliis miracula tanta silere;<br>ast ego caelicolis gratum reor ire per omnis<br>hoc opus et sacras populis notescere leges.<br>sideribus, quae sola fugam moderantur Olympi<br>occurruntque polo, diuersa potentia prima&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">200</span><br>mundi lege data est. sol tempora diuidit aeui,<br>mutat nocte diem, radiisque potentibus astra<br>ire uetat cursusque uagos statione moratur;<br>luna suis uicibus Tethyn terrenaque miscet;<br>frigida Saturno glacies et zona niualis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">205</span><br>cessit; habet uentos incertaque fulmina Mauors;<br>sub Ioue temperies et numquam turbidus aer;<br>at fecunda Venus cunctarum semina rerum<br>possidet; inmensae Cyllenius arbiter undaest.<br>hunc ubi pars caeli tenuit, qua mixta Leonis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">210</span><br>sidera sunt Cancro, rapidos qua Sirius ignes<br>exerit et uarii mutator circulus anni<br>Aegoceron Cancrumque tenet, cui subdita Nili<br>ora latent, quae cum dominus percussit aquarum<br>igne superiecto, tunc Nilus fonte soluto,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 215</span><br>exit ut Oceanus lunaribus incrementis,<br>iussus adest, auctusque suos non ante coartat<br>quam nox aestiuas a sole receperit horas.<br>&nbsp;&nbsp;&nbsp;&nbsp;&nbsp;uana fides ueterum, Nilo, quod crescat in arua,<br>Aethiopum prodesse niues. non Arctos in illis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">220</span><br>montibus aut Boreas. testis tibi sole perusti<br>ipse color populi calidique uaporibus Austri.<br>adde quod omne caput fluuii, quodcumque soluta<br>praecipitat glacies, ingresso uere tumescit<br>prima tabe niuis: Nilus neque suscitat undas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">225</span><br>ante Canis radios nec ripis alligat amnem<br>ante parem nocti Libra sub iudice Phoebum.<br>inde etiam leges aliarum nescit aquarum,<br>nec tumet hibernus, cum longe sole remoto<br>officiis caret unda suis: dare iussus iniquo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">230</span><br>temperiem caelo mediis aestatibus exit<br>sub torrente plaga, neu terras dissipet ignis<br>Nilus adest mundo contraque incensa Leonis<br>ora tumet Cancroque suam torrente Syenen<br>inploratus adest, nec campos liberat undis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">235</span><br>donec in autumnum declinet Phoebus et umbras<br>extendat Meroe. quis causas reddere possit?<br>sic iussit natura parens discurrere Nilum,<br>sic opus est mundo. Zephyros quoque uana uetustas<br>his ascripsit aquis, quorum stata tempora flatus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">240</span><br>continuique dies et in aera longa potestas,<br>uel quod ab occiduo depellunt nubila caelo<br>trans Noton et fluuio cogunt incumbere nimbos,<br>uel quod aquas totiens rumpentis litora Nili<br>adsiduo feriunt coguntque resistere fluctu:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">245</span><br>ille mora cursus aduersique obice ponti<br>aestuat in campos. sunt qui spiramina terris<br>esse putent magnosque cauae conpagis hiatus.<br>commeat hac penitus tacitis discursibus unda<br>frigore ab Arctoo medium reuocata sub axem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">250</span><br>cum Phoebus pressit Meroen tellusque perusta<br>illuc duxit aquas; trahitur Gangesque Padusque<br>per tacitum mundi: tunc omnia flumina Nilus<br>uno fonte uomens non uno gurgite perfert.<br>rumor ab Oceano, qui terras alligat omnes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">255</span><br>exundante procul uiolentum erumpere Nilum<br>aequoreosque sales longo mitescere tractu.<br>nec non Oceano pasci Phoebumque polosque<br>credimus: hunc, calidi tetigit cum bracchia Cancri,<br>sol rapit, atque undae plus quam quod digerat aer&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">260</span><br>tollitur; hoc noctes referunt Niloque profundunt.<br>ast ego, si tantam ius est mihi soluere litem,<br>quasdam, Caesar, aquas post mundi sera peracti<br>saecula concussis terrarum erumpere uenis<br>non id agente deo, quasdam conpage sub ipsa&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">265</span><br>cum toto coepisse reor, quas ille creator<br>atque opifex rerum certo sub iure coercet.<br>&nbsp;&nbsp;&nbsp;&nbsp;&nbsp;quae tibi noscendi Nilum, Romane, cupido est,<br>et Phariis Persisque fuit Macetumque tyrannis,<br>nullaque non aetas uoluit conferre futuris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">270</span><br>notitiam; sed uincit adhuc natura latendi.<br>summus Alexander regum, quem Memphis adorat,<br>inuidit Nilo, misitque per ultima terrae<br>Aethiopum lectos: illos rubicunda perusti<br>zona poli tenuit; Nilum uidere calentem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">275</span><br>uenit ad occasus mundique extrema Sesostris<br>et Pharios currus regum ceruicibus egit;<br>ante tamen uestros amnes, Rhodanumque Padumque,<br>quam Nilum de fonte bibit. uaesanus in ortus<br>Cambyses longi populos peruenit ad aeui,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">280</span><br>defectusque epulis et pastus caede suorum<br>ignoto te, Nile, redit. non fabula mendax<br>ausa loqui de fonte tuo est. ubicumque uideris<br>quaereris, et nulli contingit gloria genti<br>ut Nilo sit laeta suo. tua flumina prodam,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">285</span><br>qua deus undarum celator, Nile, tuarum<br>te mihi nosse dedit. medio consurgis ab axe;<br>ausus in ardentem ripas attollere Cancrum<br>in Borean is rectus aquis mediumque Booten<br>(cursus in occasus flexu torquetur et ortus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 290</span><br>nunc Arabum populis, Libycis nunc aequus harenis),<br>teque uident primi, quaerunt tamen hi quoque, Seres,<br>Aethiopumque feris alieno gurgite campos,<br>et te terrarum nescit cui debeat orbis.<br>arcanum natura caput non prodidit ulli,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">295</span><br>nec licuit populis paruum te, Nile, uidere,<br>amouitque sinus et gentes maluit ortus<br>mirari quam nosse tuos. consurgere in ipsis<br>ius tibi solstitiis, aliena crescere bruma<br>atque hiemes adferre tuas, solique uagari&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">300</span><br>concessum per utrosque polos. hic quaeritur ortus,<br>illic finis aquae. late tibi gurgite rupto<br>ambitur nigris Meroe fecunda colonis,<br>laeta comis hebeni, quae quamuis arbore multa<br>frondeat aestatem nulla sibi mitigat umbra,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">305</span><br>linea tam rectum mundi ferit illa Leonem.<br>inde plagas Phoebi damnum non passus aquarum<br>praeueheris sterilesque diu metiris harenas,<br>nunc omnes unum uires collectus in amnem,<br>nunc uagus et spargens facilem tibi cedere ripam.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">310</span><br>rursus multifidas reuocat piger alueus undas,<br>qua dirimunt Arabum populis Aegyptia rura<br>regni claustra Philae. mox te deserta secantem,<br>qua iungunt nostrum rubro commercia ponto,<br>mollis lapsus agit. quis te tam lene fluentem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">315</span><br>moturum totas uiolenti gurgitis iras,<br>Nile, putet? sed, cum lapsus abrupta uiarum<br>excepere tuos et praecipites cataractae<br>ac nusquam uetitis ullas obsistere cautes<br>indignaris aquis, spuma tunc astra lacessis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">320</span><br>cuncta fremunt undis, ac multo murmure montis<br>spumeus inuitis canescit fluctibus amnis.<br>hinc, Abaton quam nostra uocat ueneranda uetustas,<br>terra potens primos sentit percussa tumultus<br>et scopuli, placuit fluuii quos dicere uenas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">325</span><br>quod manifesta noui primum dant signa tumoris.<br>hinc montes natura uagis circumdedit undis,<br>qui Libyae te, Nile, negent; quos inter in alta<br>it conualle tacens iam moribus unda receptis.<br>prima tibi campos permittit apertaque Memphis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">330</span><br>rura modumque uetat crescendi ponere ripas.'<br>&nbsp;&nbsp;&nbsp;&nbsp;&nbsp;sic uelut in tuta securi pace trahebant<br>noctis iter mediae. sed non uaesana Pothini<br>mens inbuta semel sacra iam caede uacabat<br>a scelerum motu: Magno nihil ille perempto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">335</span><br>iam putat esse nefas; habitant sub pectore manes<br>ultricesque deae dant in noua monstra furorem.<br>dignatur uiles isto quoque sanguine dextras<br>quo Fortuna parat uictos perfundere patres,<br>poenaque ciuilis belli, uindicta senatus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">340</span><br>paene data est famulo. procul hoc auertite, fata,<br>crimen, ut haec Bruto ceruix absente secetur.<br>in scelus it Pharium Romani poena tyranni,<br>exemplumque perit. struit audax inrita fatis<br>nec parat occultae caedem committere fraudi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">345</span><br>inuictumque ducem detecto Marte lacessit.<br>tantum animi delicta dabant, ut colla ferire<br>Caesaris et socerum iungi tibi, Magne, iuberet;<br>atque haec dicta monet famulos perferre fideles<br>ad Pompeianae socium sibi caedis Achillam,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">350</span><br>quem puer inbellis cunctis praefecerat armis<br>et dederat ferrum, nullo sibi iure retento,<br>in cunctos in seque simul. 'tu mollibus' inquit<br>'nunc incumbe toris et pinguis exige somnos:<br>inuasit Cleopatra domum, nec prodita tantum est&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">355</span><br>sed donata Pharos. cessas accurrere solus<br>ad dominae thalamos? nubit soror inpia fratri,<br>nam Latio iam nupta duci est, interque maritos<br>discurrens Aegypton habet Romamque meretur.<br>expugnare senem potuit Cleopatra uenenis:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">360</span><br>crede, miser, puero, quem nox si iunxerit una<br>et semel amplexus incesto pectore passus<br>hauserit obscaenum titulo pietatis amorem,<br>meque tuumque caput per singula forsitan illi<br>oscula donabit. crucibus flammisque luemus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">365</span><br>si fuerit formonsa soror. nil undique restat<br>auxilii: rex hinc coniunx, hinc Caesar adulter.<br>et sumus, ut fatear, tam saeua iudice sontes:<br>quem non e nobis credit Cleopatra nocentem<br>a quo casta fuit? per te quod fecimus una&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">370</span><br>perdidimusque nefas, perque ictum sanguine Magni<br>foedus, ades; subito bellum molire tumultu,<br>inrue; nocturnas rumpamus funere taedas<br>crudelemque toris dominam mactemus in ipsis<br>cum quocumque uiro. nec nos deterreat ausis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">375</span><br>Hesperii fortuna ducis, quae sustulit illum<br>inposuitque orbi: communis gloria nobis,<br>nos quoque sublimes Magnus facit. aspice litus,<br>spem nostri sceleris; pollutos consule fluctus<br>quid liceat nobis, tumulumque e puluere paruo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">380</span><br>aspice Pompei non omnia membra tegentem.<br>quem metuis, par huius erat. non sanguine clari<br>(quid refert?) nec opes populorum et regna mouemus:<br>ad scelus ingentis fati sumus. attrahit illos<br>in nostras fortuna manus: en, altera uenit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">385</span><br>uictima nobilior. placemus caede secunda<br>Hesperias gentes: iugulus mihi Caesaris haustus<br>hoc praestare potest, Pompei caede nocentis<br>ut populus Romanus amet. quid nomina tanta<br>horremus uiresque ducis, quibus ille relictis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">390</span><br>miles erit? nox haec peraget ciuilia bella<br>inferiasque dabit populis et mittet ad umbras<br>quod debetur adhuc mundo caput. ite feroces<br>Caesaris in iugulum; praestet Lagea iuuentus<br>hoc regi, Romana sibi. tu parce morari.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">395</span><br>plenum epulis madidumque mero Venerique paratum<br>inuenies: aude, superi tot uota Catonum<br>Brutorumque tibi tribuent.' non lentus Achillas<br>suadenti parere nefas haud clara mouendis,<br>ut mos, signa dedit castris nec prodidit arma&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">400</span><br>ullius clangore tubae: temere omnia saeui<br>instrumenta rapit belli. pars maxima turbae<br>plebis erat Latiae, sed tanta obliuio mentis<br>cepit in externos corrupto milite mores<br>ut duce sub famulo iussuque satellitis irent&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">405</span><br>quos erat indignum Phario parere tyranno.<br>nulla fides pietasque uiris qui castra secuntur,<br>uenalesque manus; ibi fas ubi proxima merces:<br>aere merent paruo, iugulumque in Caesaris ire<br>non sibi dant. pro fas! ubi non ciuilia bella&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">410</span><br>inuenit imperii fatum miserabile nostri?<br>Thessaliae subducta acies in litore Nili<br>more furit patrio. quid plus te, Magne, recepto<br>ausa foret Lagea domus? dat scilicet omnis<br>dextera quod debet superis, nullique uacare&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">415</span><br>fas est Romano. Latium sic scindere corpus<br>dis placitum: non in soceri generique fauorem<br>discedunt populi; ciuilia bella satelles<br>mouit, et in partem Romani uenit Achillas;<br>et nisi fata manus a sanguine Caesaris arcent&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">420</span><br>hae uincent partes. aderat maturus uterque,<br>et districta epulis ad cunctas aula patebat<br>insidias, poteratque cruor per regia fundi<br>pocula Caesareus mensaeque incumbere ceruix.<br>sed metuunt belli trepidos in nocte tumultus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">425</span><br>ne caedes confusa manu permissaque fatis<br>te, Ptolemaee, trahat. tanta est fiducia ferri,<br>non rapuere nefas; summi contempta facultas<br>est operis; uisum famulis reparabile damnum<br>illam mactandi dimittere Caesaris horam.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">430</span><br>seruatur poenas in aperta luce daturus;<br>donata est nox una duci, uixitque Pothini<br>munere Phoebeos Caesar dilatus in ortus.<br>&nbsp;&nbsp;&nbsp;&nbsp;&nbsp;Lucifer a Casia prospexit rupe diemque<br>misit in Aegypton primo quoque sole calentem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">435</span><br>cum procul a muris acies non sparsa maniplis<br>nec uaga conspicitur, sed iustos qualis ad hostes<br>recta fronte uenit: passuri comminus arma<br>laturique ruunt. at Caesar moenibus urbis<br>diffisus foribus clausae se protegit aulae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">440</span><br>degeneres passus latebras. nec tota uacabat<br>regia conpresso: minima collegerat arma<br>parte domus. tangunt animos iraeque metusque,<br>et timet incursus indignaturque timere.<br>sic fremit in paruis fera nobilis abdita claustris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">445</span><br>et frangit rabidos praemorso carcere dentes,<br>nec secus in Siculis fureret tua flamma cauernis,<br>obstrueret summam siquis tibi, Mulciber, Aetnam.<br>audax Thessalici nuper qui rupe sub Haemi<br>Hesperiae cunctos proceres aciemque senatus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">450</span><br>Pompeiumque ducem causa sperare uetante<br>non timuit fatumque sibi promisit iniquum,<br>expauit seruile nefas, intraque penates<br>obruitur telis. quem non uiolasset Alanus,<br>non Scytha, non fixo qui ludit in hospite Maurus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">455</span><br>hic, cui Romani spatium non sufficit orbis,<br>paruaque regna putet Tyriis cum Gadibus Indos,<br>ceu puer inbellis uel captis femina muris,<br>quaerit tuta domus; spem uitae in limine clauso<br>ponit, et incerto lustrat uagus atria cursu,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">460</span><br>non sine rege tamen, quem ducit in omnia secum<br>sumpturus poenas et grata piacula morti<br>missurusque tuum, si non sint tela nec ignes,<br>in famulos, Ptolemaee, caput. sic barbara Colchis<br>creditur ultorem metuens regnique fugaeque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">465</span><br>ense suo fratrisque simul ceruice parata<br>expectasse patrem. cogunt tamen ultima rerum<br>spem pacis temptare ducem, missusque satelles<br>regius, ut saeuos absentis uoce tyranni<br>corriperet famulos, quo bellum auctore mouerent.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">470</span><br>sed neque ius mundi ualuit nec foedera sancta<br>gentibus, orator regis pacisque sequester<br>&lt;quin caderet ferro. quamquam quis talia facta&gt;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">472a</span><br>aestimat in numero scelerum ponenda tuorum,<br>tot monstris Aegypte nocens? non Thessala tellus<br>uastaque regna Iubae, non Pontus et inpia signa&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">475</span><br>Pharnacis et gelido circumfluus orbis Hibero<br>tantum ausus scelerum, non Syrtis barbara, quantum<br>deliciae fecere tuae. premit undique bellum,<br>inque domum iam tela cadunt quassantque penates.<br>non aries uno moturus limina pulsu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">480</span><br>fracturusque domum, non ulla est machina belli,<br>nec flammis mandatur opus; sed caeca iuuentus<br>consilii uastos ambit diuisa penates,<br>et nusquam totis incursat uiribus agmen.<br>fata uetant, murique uicem Fortuna tuetur.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">485</span><br>&nbsp;&nbsp;&nbsp;&nbsp;&nbsp;nec non et ratibus temptatur regia, qua se<br>protulit in medios audaci margine fluctus<br>luxuriosa domus. sed adest defensor ubique<br>Caesar et hos aditus gladiis, hos ignibus arcet,<br>obsessusque gerit, tanta est constantia mentis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">490</span><br>expugnantis opus. piceo iubet unguine tinctas<br>lampadas inmitti iunctis in uela carinis;<br>nec piger ignis erat per stuppea uincula perque<br>manantis cera tabulas, et tempore eodem<br>transtraque nautarum summique arsere ceruchi.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">495</span><br>iam prope semustae merguntur in aequora classes,<br>iamque hostes et tela natant. nec puppibus ignis<br>incubuit solis; sed quae uicina fuere<br>tecta mari longis rapuere uaporibus ignem,<br>et cladem fouere Noti, percussaque flamma&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">500</span><br>turbine non alio motu per tecta cucurrit<br>quam solet aetherio lampas decurrere sulco<br>materiaque carens atque ardens aere solo.<br>illa lues paulum clausa reuocauit ab aula<br>urbis in auxilium populos. nec tempora cladis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">505</span><br>perdidit in somnos, sed caeca nocte carinis<br>insiluit Caesar semper feliciter usus<br>praecipiti cursu bellorum, et tempore rapto<br>nunc claustrum pelagi cepit Pharon. insula quondam<br>in medio stetit illa mari sub tempore uatis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">510</span><br>Proteos, at nunc est Pellaeis proxima muris.<br>illa duci geminos bellorum praestitit usus.<br>abstulit excursus et fauces aequoris hosti<br>Caesar et auxiliis ut uidit libera ponti<br>ostia, non fatum meriti poenasque Pothini&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">515</span><br>distulit ulterius. sed non, qua debuit, ira,<br>non cruce, non flammis rapuit, non dente ferarum:<br>[heu facinus, gladio ceruix male caesa pependit]<br>Magni morte perit. nec non subrepta paratis<br>a famulo Ganymede dolis peruenit ad hostis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">520</span><br>Caesaris Arsinoe; quae castra carentia rege<br>ut proles Lagea tenet, famulumque tyranni<br>terribilem iusto transegit Achillea ferro.<br>altera, Magne, tuis iam uictima mittitur umbris;<br>nec satis hoc Fortuna putat. procul absit ut ista&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">525</span><br>uindictae sit summa tuae. non ipse tyrannus<br>sufficit in poenas, non omnis regia Lagi:<br>dum patrii ueniant in uiscera Caesaris enses<br>Magnus inultus erit. sed non auctore furoris<br>sublato cecidit rabies; nam rursus in arma&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">530</span><br>auspiciis Ganymedis eunt ac multa secundo<br>proelia Marte gerunt. potuit discrimine summo<br>Caesaris una dies in famam et saecula mitti.<br>&nbsp;&nbsp;&nbsp;&nbsp;&nbsp;molis in exiguae spatio stipantibus armis<br>dum parat in uacuas Martem transferre carinas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">535</span><br>dux Latius tota subitus formidine belli<br>cingitur: hinc densae praetexunt litora classes,<br>hinc tergo insultant pedites. uia nulla salutis,<br>non fuga, non uirtus; uix spes quoque mortis honestae.<br>non acie fusa nec magnae stragis aceruis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">540</span><br>uincendus tum Caesar erat sed sanguine nullo.<br>captus sorte loci pendet; dubiusque timeret<br>optaretne mori respexit in agmine denso<br>Scaeuam perpetuae meritum iam nomina famae<br>ad campos, Epidamne, tuos, ubi solus apertis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">545</span><br>obsedit muris calcantem moenia Magnum.
</P>
<div class="footer">
	<p>
		<a href="/lucan.html">Lucan</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY></HTML>