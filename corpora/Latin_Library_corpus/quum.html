<HTML>
<HEAD>
<TITLE>Quum inter nonnullos</TITLE>
</HEAD>
<BODY BACKGROUND="10.jpg" BGCOLOR="#FFFFFF">
<BR>
<CENTER><FONT SIZE=5>QVVM INTER NONNVLLOS</FONT></CENTER>

<FONT Size=4>
<CENTER>
                                Ioannis XXII
                        Episcopus Servus servorum Dei [1323]
</CENTER>
<P>
<HR>
<HR>
<P>

<CENTER>Opinio, quae asserit, Christum et eius discipulos nihil habuisse, et in his,
    quae habuerunt, nullum ius eis fuisse, erronea est et haeretica. Haec
  extravagans est valde notabilis, et glossas habet profundas, quae sunt ex
sacrae scripturae fontibus haustae. Si diligenter extravagantem praecedentem
  et sequentem inspexeris: locum hunc aptum fuisse assignatum, mea opionone
                                 dixeris.</CENTER>
<P>
     1. Quum inter nonnullos viros scholasticos saepe contingat in
     dubium revocari, utrum pertinaciter affirmare, Redemptorem nostrum ac
     Dominum Iesum Christum eiusque Apostolos in speciali non habuisse
     aliqua, nec in communi etiam, haereticum sit censendum, diversa et
     adversa etiam sentientibus circa illud: nos, huic concertationi finem
     imponere cupientes, assertionem huiusmodi pertinacem, quum scripturae
     sacrae, quae in plerisque locis ipsos nonnulla habuisse asserit,
     contradicat expresse, ipsamque scripturam sacram, per quam utique fidei
     orthodoxae probantur articuli quoad praemissa fermentum aperte supponat
     continere mendacii, ac per consequens, quantum in ea est, eius in totum
     fidem evacuans, fidem catholicam reddat, eius probationem adimens,
     dubiam et incertam, deinceps erroneam fore censendam et haereticam, de
     fratrum nostrorum consilio hoc perpetuo declaramus edicto.
<P>
     2. Rursus in posterum pertinaciter affirmare, quod Redemptori nostro
     praedicto eius Apostolis iis, quae ipsos habuisse scriptura sacra
     testatur, nequaquam ius ipsis utendi competierit, nec illa vendendi seu
     donandi ius habuerint, aut ex ipsis alia acquirendi, quae tamen ipsos
     de praemissis fecisse scriptura sacra testatur, seu ipsos potuisse
     facere supponit expresse, quum talis assertio ipsorum usum et gesta
     evidenter includat, in praemissis non iusta, quod utique de usu, gestis
     seu factis Redemptoris nostri Dei Filii sentire nefas est, sacrae
     scripturae contrarium et doctrinae catholicae inimicum, assertionem
     ipsam pertinacem de fratrum nostrorum consilio deinceps erroneam
     fore censendam merito ac haereticam declaramus.
<P>
     Nulli ergo omnino hominum liceat hanc paginam nostrarum declarationum
     infringere, vel ausu ei temerario contraire. Si quis autem etc..
<P>
     Datum Avinion. II Idus Novembr. Ao. VII [1323]

 <P>    Ioannis XXII
<P>
<HR>
<HR>
<CENTER><TABLE BORDER=0 CELLSPACING=15 CELLPADDING=0>
<TR>
	<TD><A HREF="papal.html">Papal Bulls</A>
	<TD><a href="index.html">The Latin Library</A>
	<TD><a href="classics.html">The Classics Homepage</A>
</TABLE></CENTER>
</BODY>
</HTML>