<html>
	<head>
		<title>
			Tibullus Book II
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>A. TIBVLLI ELEGIAE LIBER SECVNDVS</p>

<p class=border></P>

<p>
<b>I</B>
</p>

<p>
Quisquis adest, faueat: fruges lustramus et agros,<br>
&nbsp;&nbsp;&nbsp;&nbsp;ritus ut a prisco traditus extat auo.<br>
Bacche, ueni, dulcisque tuis e cornibus uua<br>
&nbsp;&nbsp;&nbsp;&nbsp;pendeat, et spicis tempora cinge, Ceres.<br>
luce sacra requiescat humus, requiescat arator,<br>
&nbsp;&nbsp;&nbsp;&nbsp;et graue suspenso uomere cesset opus.<br>
soluite uincla iugis: nunc ad praesepia debent<br>
&nbsp;&nbsp;&nbsp;&nbsp;plena coronato stare boues capite.<br>
omnia sint operata deo: non audeat ulla<br>
&nbsp;&nbsp;&nbsp;&nbsp;lanificam pensis imposuisse manum.<br>
uos quoque abesse procul iubeo, discedat ab aris,<br>
&nbsp;&nbsp;&nbsp;&nbsp;cui tulit hesterna gaudia nocte Venus.<br>
casta placent superis: pura cum ueste uenite<br>
&nbsp;&nbsp;&nbsp;&nbsp;et manibus puris sumite fontis aquam.<br>
cernite, fulgentes ut eat sacer agnus ad aras<br>
&nbsp;&nbsp;&nbsp;&nbsp;uinctaque post olea candida turba comas.<br>
di patrii, purgarnus agros, purgamus agrestes:<br>
&nbsp;&nbsp;&nbsp;&nbsp;uos mala de nostris pellite limitibus,<br>
neu seges eludat messem fallacibus herbis,<br>
&nbsp;&nbsp;&nbsp;&nbsp;neu timeat celeres tardior agna lupos.<br>
tunc nitidus plenis confisus rusticus agris<br>
&nbsp;&nbsp;&nbsp;&nbsp;ingeret ardenti grandia ligna foco,<br>
turbaque uernarum, saturi bona signa coloni,<br>
&nbsp;&nbsp;&nbsp;&nbsp;ludet et ex uirgis extruet ante casas.<br>
euentura precor: uiden ut felicibus extis<br>
&nbsp;&nbsp;&nbsp;&nbsp;significet placidos nuntia fibra deos?<br>
nunc mihi fumosos ueteris proferte Falernos<br>
&nbsp;&nbsp;&nbsp;&nbsp;consulis et Chio soluite uincla cado.<br>
uina diem celebrent: non festa luce madere<br>
&nbsp;&nbsp;&nbsp;&nbsp;est rubor, errantes et male ferre pedes.<br>
sed 'bene Messallam' sua quisque ad pocula dicat,<br>
&nbsp;&nbsp;&nbsp;&nbsp;nomen et absentis singula uerba sonent.<br>
gentis Aquitanae celeber Messalla triumphis<br>
&nbsp;&nbsp;&nbsp;&nbsp;et magna intonsis gloria uictor auis,<br>
huc ades aspiraque mihi, dum carmine nostro<br>
&nbsp;&nbsp;&nbsp;&nbsp;redditur agricolis gratia caelitibus.<br>
rura cano rurisque deos. his uita magistris<br>
&nbsp;&nbsp;&nbsp;&nbsp;desueuit querna pellere glande famem:<br>
illi compositis primum docuere tigillis<br>
&nbsp;&nbsp;&nbsp;&nbsp;exiguam uiridi fronde operire domum:<br>
illi etiam tauros primi docuisse feruntur<br>
&nbsp;&nbsp;&nbsp;&nbsp;seruitium et plaustro supposuisse rotam.<br>
tum uictus abiere feri, tum consita pomus,<br>
&nbsp;&nbsp;&nbsp;&nbsp;tum bibit inriguas fertilis hortus aquas,<br>
aurea tum pressos pedibus dedit uua liquores<br>
&nbsp;&nbsp;&nbsp;&nbsp;mixtaque securo est sobria lympha mero.<br>
rura ferunt messes, calidi cum sideris aestu<br>
&nbsp;&nbsp;&nbsp;&nbsp;deponit flauas annua terra comas.<br>
rure leuis uerno flores apis ingerit alueo,<br>
&nbsp;&nbsp;&nbsp;&nbsp;compleat ut dulci sedula melle fauos.<br>
agricola adsiduo primum satiatus aratro<br>
&nbsp;&nbsp;&nbsp;&nbsp;cantauit certo rustica uerba pede<br>
et satur arenti primum est modulatus auena<br>
&nbsp;&nbsp;&nbsp;&nbsp;carmen, ut ornatos diceret ante deos,<br>
agricola et minio suffusus, Bacche, rubenti<br>
&nbsp;&nbsp;&nbsp;&nbsp;primus inexperta duxit ab arte choros.<br>
huic datus a pleno memorabile munus ouili<br>
&nbsp;&nbsp;&nbsp;&nbsp;dux pecoris curtas auxerat hircus opes.<br>
rure puer uerno primum de flore coronam<br>
&nbsp;&nbsp;&nbsp;&nbsp;fecit et antiquis imposuit Laribus.<br>
rure etiam teneris curam exhibitura puellis<br>
&nbsp;&nbsp;&nbsp;&nbsp;molle gerit tergo lucida uellus ouis.<br>
hinc et femineus labor est, hinc pensa colusque,<br>
&nbsp;&nbsp;&nbsp;&nbsp;fusus et adposito pollice uersat opus:<br>
atque aliqua adsiduae textrix operata mineruae<br>
&nbsp;&nbsp;&nbsp;&nbsp;cantat, et a pulso tela sonat latere.<br>
ipse quoque inter agros interque armenta Cupido<br>
&nbsp;&nbsp;&nbsp;&nbsp;natus et indomitas dicitur inter equas.<br>
illic indocto primum se exercuit arcu:<br>
&nbsp;&nbsp;&nbsp;&nbsp;ei mihi, quam doctas nunc habet ille manus!<br>
nec pecudes, uelut ante, petit: fixisse puellas<br>
&nbsp;&nbsp;&nbsp;&nbsp;gestit et audaces perdomuisse uiros.<br>
hic iuueni detraxit opes, hic dicere iussit<br>
&nbsp;&nbsp;&nbsp;&nbsp;limen ad iratae uerba pudenda senem:<br>
hoc duce custodes furtim transgressa iacentes<br>
&nbsp;&nbsp;&nbsp;&nbsp;ad iuuenem tenebris sola puella uenit<br>
et pedibus praetemptat iter suspensa timore,<br>
&nbsp;&nbsp;&nbsp;&nbsp;explorat caecas cui manus ante uias.<br>
a miseri, quos hic grauiter deus urget! at ille<br>
&nbsp;&nbsp;&nbsp;&nbsp;felix, cui placidus leniter adflat Amor.<br>
sancte, ueni dapibus festis, sed pone sagittas<br>
&nbsp;&nbsp;&nbsp;&nbsp;et procul ardentes hinc precor abde faces.<br>
uos celebrem cantate deum pecorique uocate<br>
&nbsp;&nbsp;&nbsp;&nbsp;uoce: palam pecori, clam sibi quisque uocet.<br>
aut etiam sibi quisque palam: nam rurba iocosa<br>
&nbsp;&nbsp;&nbsp;&nbsp;obstrepit et Phrygio tibia curua sono.<br>
ludite: iam Nox iungit equos, currumque sequuntur<br>
&nbsp;&nbsp;&nbsp;&nbsp;matris lasciuo sidera fulua choro,<br>
postque uenit tacitus furuis circumdatus alis<br>
&nbsp;&nbsp;&nbsp;&nbsp;Somnus et incerto Somnia nigra pede.
</p>

<p class=shortborder></P>

<p>

<b>II</B>
</p>

<p>
Dicamus bona uerba: uenit Natalis ad aras:<br>
&nbsp;&nbsp;&nbsp;&nbsp;quisquis ades, lingua, uir mulierque, faue.<br>
urantur pia tura focis, urantur odores<br>
&nbsp;&nbsp;&nbsp;&nbsp;quos tener e terra diuite mittit Arabs.<br>
ipse suos Clenius adsit uisurus honores,<br>
&nbsp;&nbsp;&nbsp;&nbsp;cui decorent sanctas mollia serta comas.<br>
illius puro destillent tempora nardo,<br>
&nbsp;&nbsp;&nbsp;&nbsp;atque satur libo sit madeatque mero,<br>
adnuat et, Cornute, tibi, quodcumque rogabis.<br>
&nbsp;&nbsp;&nbsp;&nbsp;en age (quid cessas? adnuit ille) roga.<br>
auguror, uxoris fidos optabis amores:<br>
&nbsp;&nbsp;&nbsp;&nbsp;iam reor hoc ipsos edidicisse deos.<br>
nec tibi malueris, totum quaecumque per orbem<br>
&nbsp;&nbsp;&nbsp;&nbsp;fortis arat ualido rusticus arua boue,<br>
nec tibi, gemmarum quidquid felicibus Indis<br>
&nbsp;&nbsp;&nbsp;&nbsp;nascitur, Eoi qua maris unda rubet.<br>
uota cadunt: utinam strepitantibus aduolet alis<br>
&nbsp;&nbsp;&nbsp;&nbsp;flauaque coniugio uincula portet Amor,<br>
uincula quae maneant semper dum tarda senectus<br>
&nbsp;&nbsp;&nbsp;&nbsp;inducat rugas inficiatque comas.<br>
haec ueniat, Natalis, auis prolemque ministret,<br>
&nbsp;&nbsp;&nbsp;&nbsp;ludat et ante tuos turba nouella pedes.
</p>

<p class=shortborder></P>

<p>

<b>III</B>
</p>

<p>
Rura meam, Cornute, tenent uillaeque puellam:<br>
&nbsp;&nbsp;&nbsp;&nbsp;ferreus est, heu heu, quisquis in urbe manet.<br>
ipsa Venus latos iam nunc migrauit in agros,<br>
&nbsp;&nbsp;&nbsp;&nbsp;uerbaque aratoris rustica discit Amor.<br>
o ego, cum aspicerem dominam, quam fortiter illic<br>
&nbsp;&nbsp;&nbsp;&nbsp;uersarem ualido pingue bidente solum<br>
agricolaeque modo curuum sectarer aratrum,<br>
&nbsp;&nbsp;&nbsp;&nbsp;dum subigunt steriles arua serenda boues!<br>
nec quererer quod sol graciles exureret artus,<br>
&nbsp;&nbsp;&nbsp;&nbsp;laederet et teneras pussula rupta manus.<br>
pauit et Admeti tauros formosus Apollo,<br>
&nbsp;&nbsp;&nbsp;&nbsp;nec cithara intonsae profueruntue comae,<br>
nec potuit curas sanare salubribus herbis:<br>
&nbsp;&nbsp;&nbsp;&nbsp;quidquid erat medicae uicerat artis amor.<br>
ipse deus solitus stabulis expellere uaccas<br>
&nbsp;&nbsp;&nbsp;. . . . . . . . . . . . . . . . . . . . . . . . . . <br>
et miscere nouo docuisse coagula lacte,<br>
&nbsp;&nbsp;&nbsp;&nbsp;lacteus et mixtis obriguisse liquor.<br>
tunc fiscella leui detexta est uimine iunci,<br>
&nbsp;&nbsp;&nbsp;&nbsp;raraque per nexus est uia facta sero.<br>
o quotiens illo uitulum gestante per agros<br>
&nbsp;&nbsp;&nbsp;&nbsp;dicitur occurrens erubuisse soror!<br>
o quotiens ausae, caneret dum ualle sub alta,<br>
&nbsp;&nbsp;&nbsp;&nbsp;rumpere mugitu carmina docta boues!<br>
saepe duces trepidis petiere oracula rebus,<br>
&nbsp;&nbsp;&nbsp;&nbsp;uenit et a templis inrita turba domum:<br>
saepe horrere sacros doluit Latona capillos,<br>
&nbsp;&nbsp;&nbsp;&nbsp;quos admirata est ipsa nouerca prius.<br>
quisquis inornatumque caput crinesque solutos<br>
&nbsp;&nbsp;&nbsp;&nbsp;aspiceret, Phoebi quaereret ille comam.<br>
Delos ubi nunc, Phoebe, tua est, ubi Delphica Pytho?<br>
&nbsp;&nbsp;&nbsp;&nbsp;nempe Amor in parua te iubet esse casa.<br>
felices olim, Veneri cum fertur aperte<br>
&nbsp;&nbsp;&nbsp;&nbsp;seruire aeternos non puduisse deos.<br>
fabula nunc ille est: sed cui sua cura puella est,<br>
&nbsp;&nbsp;&nbsp;&nbsp;fabula sit mauult quam sine amore deus.<br>
at tu, quisquis is es, cui tristi fronte Cupido<br>
&nbsp;&nbsp;&nbsp;&nbsp;imperat ut nostra sint tua castra domo<br>
. . . . . . . . . . . . . . . . . . . . . . . . . . <br>
&nbsp;&nbsp;&nbsp;&nbsp;ferrea non uenerem sed praedam saecula laudant:<br>
praeda tamen multis est operata malis.<br>
&nbsp;&nbsp;&nbsp;&nbsp;praeda feras acies cinxit discordibus armis:<br>
hinc cruor, hinc caedes mors propiorque uenit.<br>
&nbsp;&nbsp;&nbsp;&nbsp;praeda uago iussit geminare pericula ponto,<br>
bellica cum dubiis rostra dedit ratibus.<br>
&nbsp;&nbsp;&nbsp;&nbsp;praedator cupit immensos obsidere campos,<br>
ut multa innumera iugera pascat oue:<br>
&nbsp;&nbsp;&nbsp;&nbsp;cui lapis externus curae est, urbisque tumultu<br>
portatur ualidis mille columna iugis,<br>
&nbsp;&nbsp;&nbsp;&nbsp;claudit et indomitum moles mare, lentus ut intra<br>
neglegat hibernas piscis adesse minas.<br>
&nbsp;&nbsp;&nbsp;&nbsp;at mihi laeta trahant Samiae conuiuia testae<br>
fictaque Cumana lubrica terra rota.<br>
&nbsp;&nbsp;&nbsp;&nbsp;heu heu diuitibus uideo gaudere puellas:<br>
iam ueniant praedae, si Venus optat opes:<br>
&nbsp;&nbsp;&nbsp;&nbsp;ut mea luxuria Nemesis fluat utque per urbem<br>
incedat donis conspicienda meis.<br>
&nbsp;&nbsp;&nbsp;&nbsp;illa gerat uestes tenues, quas femina Coa<br>
texuit, auratas disposuitque uias:<br>
&nbsp;&nbsp;&nbsp;&nbsp;illi sint comites fusci, quos India torret<br>
Solis et admotis inficit ignis equis:<br>
&nbsp;&nbsp;&nbsp;&nbsp;illi selectos certent praebere colores<br>
Africa puniceum purpureumque Tyros.<br>
&nbsp;&nbsp;&nbsp;&nbsp;nota loquor: regnum ipse tenet, quem saepe coegit<br>
barbara gypsatos ferre catasta pedes.<br>
&nbsp;&nbsp;&nbsp;&nbsp;at tibi, dura seges, Nemesim quae abducis ab urbe,<br>
persoluat nulla semina Terra fide.<br>
&nbsp;&nbsp;&nbsp;&nbsp;et tu, Bacche tener, iucundae consitor uuae,<br>
tu quoque deuotos, Bacche, relinque lacus.<br>
&nbsp;&nbsp;&nbsp;&nbsp;haud impune licet formosas tristibus agris<br>
abdere: non tanti sunt tua musta, pater.<br>
&nbsp;&nbsp;&nbsp;&nbsp;o ualeant fruges, ne sint modo rure puellae:<br>
glans alat et prisco more bibantur aquae.<br>
&nbsp;&nbsp;&nbsp;&nbsp;glans aluit ueteres, et passim semper amarunt:<br>
quid nocuit sulcos non habuisse satos?<br>
&nbsp;&nbsp;&nbsp;&nbsp;tunc, quibus aspirabat Amor, praebebat aperte<br>
mitis in umbrosa gaudia ualle Venus.<br>
&nbsp;&nbsp;&nbsp;&nbsp;nullus erat custos, nulla exclusura dolentes<br>
ianua: si fas est, mos precor ille redi.<br>
&nbsp;&nbsp;&nbsp;. . . . . . . . . . . . . . . . . . . . . . . . . . <br>
horrida uillosa corpora ueste tegant.<br>
&nbsp;&nbsp;&nbsp;&nbsp;nunc si clausa mea est, si copia rara uidendi,<br>
heu miserum, laxam quid iuuat esse togam?<br>
&nbsp;&nbsp;&nbsp;&nbsp;ducite: ad imperium dominae sulcabimus agros:<br>
non ego me uinclis uerberibusque nego.
</p>

<p class=shortborder></P>

<p>

<b>IV</B>
</p>

<p>
Hic mihi seruitium uideo dominamque paratam:<br>
&nbsp;&nbsp;&nbsp;&nbsp;iam mihi, libertas illa paterna, uale.<br>
seruitium sed triste datur, teneorque catenis,<br>
&nbsp;&nbsp;&nbsp;&nbsp;et numquam misero uincla remittit Amor,<br>
et seu quid merui seu nil peccauimus, urit.<br>
&nbsp;&nbsp;&nbsp;&nbsp;uror, io, remoue, saeua puella, faces.<br>
o ego ne possim tales sentire dolores,<br>
&nbsp;&nbsp;&nbsp;&nbsp;quam mallem in gelidis montibus esse lapis,<br>
stare uel insanis cautes obnoxia uentis,<br>
&nbsp;&nbsp;&nbsp;&nbsp;naufraga quam uasti tunderet unda maris!<br>
nunc et amara dies et noctis amarior umbra est:<br>
&nbsp;&nbsp;&nbsp;&nbsp;omnia nam tristi tempora felle madent.<br>
nec prosunt elegi nec carminis auctor Apollo:<br>
&nbsp;&nbsp;&nbsp;&nbsp;illa caua pretium flagitat usque manu.<br>
ite procul, Musae, si non prodestis amanti:<br>
&nbsp;&nbsp;&nbsp;&nbsp;non ego uos, ut sint bella canenda, colo,<br>
nec refero Solisque uias et qualis, ubi orbem<br>
&nbsp;&nbsp;&nbsp;&nbsp;compleuit, uersis Luna recurrit equis.<br>
ad dominam faciles aditus per carmina quaero:<br>
&nbsp;&nbsp;&nbsp;&nbsp;ite procul, Musae, si nihil ista ualent.<br>
at mihi per caedem et facinus sunt dona paranda,<br>
&nbsp;&nbsp;&nbsp;&nbsp;ne iaceam clausam flebilis ante domum:<br>
aut rapiam suspensa sacris insignia fanis:<br>
&nbsp;&nbsp;&nbsp;&nbsp;sed Venus ante alios est uiolanda mihi.<br>
illa malum facinus suadet dominamque rapacem<br>
&nbsp;&nbsp;&nbsp;&nbsp;dat mihi: sacrilegas sentiat illa manus.<br>
o pereat quicumque legit uiridesque smaragdos<br>
&nbsp;&nbsp;&nbsp;&nbsp;et niueam Tyrio murice tingit ouem.<br>
addit auaritiae causas et Coa puellis<br>
&nbsp;&nbsp;&nbsp;&nbsp;uestis et e Rubro lucida concha mari.<br>
haec fecere malas: hinc clauim ianua sensit<br>
&nbsp;&nbsp;&nbsp;&nbsp;et coepit custos liminis esse canis.<br>
sed pretium si grande feras, custodia uicta est<br>
&nbsp;&nbsp;&nbsp;&nbsp;nec prohibent claues et canis ipse tacet.<br>
heu quicumque dedit fomlam caelestis auarae,<br>
&nbsp;&nbsp;&nbsp;&nbsp;quale bonum multis attulit ille malis!<br>
hinc fletus rixaeque sonant, haec denique causa<br>
&nbsp;&nbsp;&nbsp;&nbsp;fecit ut infamis nunc deus erret Amor.<br>
at tibi, quae pretio uictos excludis amantes,<br>
&nbsp;&nbsp;&nbsp;&nbsp;eripiant partas uentus et ignis opes:<br>
quin tua tunc iuuenes spectent incendia laeti,<br>
&nbsp;&nbsp;&nbsp;&nbsp;nec quisquam flammae sedulus addat aquam.<br>
seu ueniet tibi mors, nec erit qui lugeat ullus<br>
&nbsp;&nbsp;&nbsp;&nbsp;nec qui det maestas munus in exsequias.<br>
at bona quae nec auara fuit, centum licet annos<br>
&nbsp;&nbsp;&nbsp;&nbsp;uixerit, ardentem flebitur ante rogum:<br>
atque aliquis senior ueteres ueneratus amores<br>
&nbsp;&nbsp;&nbsp;&nbsp;annua constructo serta dabit tumulo<br>
et 'bene' discedens dicet 'placideque quiescas,<br>
&nbsp;&nbsp;&nbsp;&nbsp;terraque securae sit super ossa leuis.'<br>
uera quidem moneo, sed prosunt quid mihi uera?<br>
&nbsp;&nbsp;&nbsp;&nbsp;illius est nobis lege colendus amor.<br>
quin etiam sedes iubeat si uendere auitas,<br>
&nbsp;&nbsp;&nbsp;&nbsp;ite sub imperium sub titulumque, Lares.<br>
quidquid habet Circe, quidquid Medea ueneni,<br>
&nbsp;&nbsp;&nbsp;&nbsp;quidquid et herbarum Thessala terra gerit,<br>
et quod, ubi indomitis gregibus Venus adflat amores,<br>
&nbsp;&nbsp;&nbsp;&nbsp;hippomanes cupidae stillat ab inguine equae,<br>
si modo me placido uideat Nemesis mea uultu,<br>
&nbsp;&nbsp;&nbsp;&nbsp;mille alias herbas misceat illa, bibam.
</p>

<p class=shortborder></P>

<p>

<b>V</B>
</p>

<p>
Phoebe, faue: nouus ingreditur tua templa sacerdos:<br>
&nbsp;&nbsp;&nbsp;&nbsp;huc age cum cithara carminibusque ueni.<br>
nunc te uocales impellere pollice chordas,<br>
&nbsp;&nbsp;&nbsp;&nbsp;nunc precor ad laudes flectere uerba meas.<br>
ipse triumphali deuinctus tempora lauro,<br>
&nbsp;&nbsp;&nbsp;&nbsp;dum cumulant aras, ad tua sacra ueni.<br>
sed nitidus pulcherque ueni: nunc indue uestem<br>
&nbsp;&nbsp;&nbsp;&nbsp;sepositam, longas nunc bene pecte comas,<br>
qualem te memorant Saturno rege fugato<br>
&nbsp;&nbsp;&nbsp;&nbsp;uictori laudes concinuisse Ioui.<br>
tu procul euentura uides, tibi deditus augur<br>
&nbsp;&nbsp;&nbsp;&nbsp;scit bene quid fati prouida cantet auis;<br>
tuque regis sortes, per te praesentit haruspex,<br>
&nbsp;&nbsp;&nbsp;&nbsp;lubrica signauit cum deus exta notis;<br>
te duce Romanos numquam frustrata Sibylla,<br>
&nbsp;&nbsp;&nbsp;&nbsp;abdita quae senis fata canit pedibus.<br>
Phoebe, sacras Messalinum sine tangere chartas<br>
&nbsp;&nbsp;&nbsp;&nbsp;uatis, et ipse precor quid canat illa doce.<br>
haec dedit Aeneae sortes, postquam ille parentem<br>
&nbsp;&nbsp;&nbsp;&nbsp;dicitur et raptos sustinuisse Lares<br>
nec fore credebat Romam, cum maestus ab alto<br>
&nbsp;&nbsp;&nbsp;&nbsp;Ilion ardentes respiceretque deos.<br>
(Romulus aeternae nondum formauerat urbis<br>
&nbsp;&nbsp;&nbsp;&nbsp;moenia, consorti non habitanda Remo;<br>
sed tunc pascebant herbosa Palatia uaccae<br>
&nbsp;&nbsp;&nbsp;&nbsp;et stabant humiles in Iouis arce casae.<br>
lacte madens illic suberat Pan ilicis umbrae<br>
&nbsp;&nbsp;&nbsp;&nbsp;et facta agresti lignea falce Pales,<br>
pendebatque uagi pastoris in arbore uotum,<br>
&nbsp;&nbsp;&nbsp;&nbsp;garrula siluestri fistula sacra deo,<br>
fistula cui semper decrescit harundinis ordo:<br>
&nbsp;&nbsp;&nbsp;&nbsp;nam calamus cera iungitur usque minor.<br>
at qua Velabri regio patet, ire solebat<br>
&nbsp;&nbsp;&nbsp;&nbsp;exiguus pulsa per uada linter aqua.<br>
illa saepe gregis diti placitura magistro<br>
&nbsp;&nbsp;&nbsp;&nbsp;ad iuuenem festa est uecta puella die,<br>
cum qua fecundi redierunt munera ruris,<br>
&nbsp;&nbsp;&nbsp;&nbsp;caseus et niueae candidus agnus ouis.)<br>
'Impiger Aenea, uolitantis frater Amoris,<br>
&nbsp;&nbsp;&nbsp;&nbsp;Troica qui profugis sacra uehis ratibus,<br>
iam tibi Laurentes adsignat Iuppiter agros,<br>
&nbsp;&nbsp;&nbsp;&nbsp;iam uocat errantes hospita terra Lares.<br>
illic sanctus eris cum te ueneranda Numici<br>
&nbsp;&nbsp;&nbsp;&nbsp;unda deum caelo miserit indigetem.<br>
ecce super fessas uolitat Victoria puppes;<br>
&nbsp;&nbsp;&nbsp;&nbsp;tandem ad Troianos diua superba uenit.<br>
ecce mihi lucent Rutulis incendia castris:<br>
&nbsp;&nbsp;&nbsp;&nbsp;iam tibi praedico, barbare Turne, necem.<br>
ante oculos Laurens castrum murusque Lauini est<br>
&nbsp;&nbsp;&nbsp;&nbsp;Albaque ab Ascanio condita Longa duce.<br>
te quoque iam uideo, Marti placitura sacerdos<br>
&nbsp;&nbsp;&nbsp;&nbsp;Ilia, Vestales deseruisse focos,<br>
concubitusque tuos furtim uittasque iacentes<br>
&nbsp;&nbsp;&nbsp;&nbsp;et cupidi ad ripas arma relicta dei.<br>
carpite nunc, tauri, de septem montibus herbas<br>
&nbsp;&nbsp;&nbsp;&nbsp;dum licet: hic magnae iam locus urbis erit.<br>
Roma, tuum nomen terris fatale regendis,<br>
&nbsp;&nbsp;&nbsp;&nbsp;qua sua de caelo prospicit arua Ceres,<br>
quaque patent ortus et qua fluitantibus undis<br>
&nbsp;&nbsp;&nbsp;&nbsp;Solis anhelantes abluit amnis equos.<br>
Troia quidem tunc se mirabitur et sibi dicet<br>
&nbsp;&nbsp;&nbsp;&nbsp;uos bene tam longa consuluisse uia.<br>
uera cano: sic usque sacras innoxia laurus<br>
&nbsp;&nbsp;&nbsp;&nbsp;uescar, et aeternum sit mihi uirginitas.'<br>
haec cecinit uates et te sibi, Phoebe, uocauit,<br>
&nbsp;&nbsp;&nbsp;&nbsp;iactauit fusas et caput ante comas.---<br>
quidquid Amalthea, quidquid Marpesia dixit<br>
&nbsp;&nbsp;&nbsp;&nbsp;Herophile, Phyto Graia quod admonuit,<br>
quaeque Aniena sacras Tiburs per flumina sortes<br>
&nbsp;&nbsp;&nbsp;&nbsp;portarat sicco pertuleratque sinu---<br>
haec fore dixerunt belli mala signa cometen,<br>
&nbsp;&nbsp;&nbsp;&nbsp;multus ut in terras deplueretque lapis.<br>
atque tubas atque arma ferunt strepitantia caelo<br>
&nbsp;&nbsp;&nbsp;&nbsp;audita et lucos praecinuisse fugam:<br>
ipsum etiam Solem defectum lumine uidit<br>
&nbsp;&nbsp;&nbsp;&nbsp;iungere pallentes nubilus annus equos:<br>
et simulacra deum lacrimas fudisse tepentes<br>
&nbsp;&nbsp;&nbsp;&nbsp;fataque uocales praemonuisse boues.<br>
haec fuerant olim: sed tu iam mitis, Apollo,<br>
&nbsp;&nbsp;&nbsp;&nbsp;prodigia indomitis merge sub aequoribus,<br>
et succensa sacris crepitet bene laurea flammis,<br>
&nbsp;&nbsp;&nbsp;&nbsp;omine quo felix et sacer annus erit.<br>
laurus ubi bona signa dedit, gaudete coloni;<br>
&nbsp;&nbsp;&nbsp;&nbsp;distendet spicis horrea plena Ceres,<br>
oblitus et musto feriet pede rusticus uuas,<br>
&nbsp;&nbsp;&nbsp;&nbsp;dolia dum magni deficiantque lacus:<br>
ac madidus baccho sua festa Palilia pastor<br>
&nbsp;&nbsp;&nbsp;&nbsp;concinet: a stabulis tunc procul este lupi.<br>
ille leuis stipulae sollemnis potus aceruos<br>
&nbsp;&nbsp;&nbsp;&nbsp;accendet, flammas transilietque sacras.<br>
et fetus matrona dabit, natusque parenti<br>
&nbsp;&nbsp;&nbsp;&nbsp;oscula comprensis auribus eripiet,<br>
nec taedebit auum paruo aduigilare nepoti<br>
&nbsp;&nbsp;&nbsp;&nbsp;balbaque cum puero dicere uerba senem.<br>
tunc operata deo pubes discumbet in herba,<br>
&nbsp;&nbsp;&nbsp;&nbsp;arboris antiquae qua leuis umbra cadit,<br>
aut e ueste sua tendent umbracula sertis<br>
&nbsp;&nbsp;&nbsp;&nbsp;uincta, coronatus stabit et ipse calix.<br>
at sibi quisque dapes et festas extruet alte<br>
&nbsp;&nbsp;&nbsp;&nbsp;caespitibus mensas caespitibusque torum.<br>
ingeret hic potus iuuenis maledicta puellae,<br>
&nbsp;&nbsp;&nbsp;&nbsp;postmodo quae uotis inrita facta uelit:<br>
nam ferus ille suae plorabit sobrius idem<br>
&nbsp;&nbsp;&nbsp;&nbsp;et se iurabit mente fuisse mala.<br>
pace tua pereant arcus pereantque sagittae,<br>
&nbsp;&nbsp;&nbsp;&nbsp;Phoebe, modo in terris erret inermis Amor.<br>
ars bona: sed postquam sumpsit sibi tela Cupido,<br>
&nbsp;&nbsp;&nbsp;&nbsp;heu heu quam multis ars dedit ista malum!<br>
et mihi praecipue, iaceo cum saucius annum<br>
&nbsp;&nbsp;&nbsp;&nbsp;et (faueo morbo cum iuuat ipse dolor)<br>
usque cano Nemesim, sine qua uersus mihi nullus<br>
&nbsp;&nbsp;&nbsp;&nbsp;uerba potest iustos aut reperire pedes.<br>
at tu, nam diuum seruat tutela poetas,<br>
&nbsp;&nbsp;&nbsp;&nbsp;praemoneo, uati parce, puella, sacro,<br>
ut Messalinum celebrem, cum praemia belli<br>
&nbsp;&nbsp;&nbsp;&nbsp;ante suos currus oppida uicta feret,<br>
ipse gerens laurus: lauro deuinctus agresti<br>
&nbsp;&nbsp;&nbsp;&nbsp;miles 'io' magna uoce 'triumphe' canet.<br>
tunc Messalla meus pia det spectacula turbae<br>
&nbsp;&nbsp;&nbsp;&nbsp;et plaudat curru praetereunte pater.<br>
adnue: sic tibi sint intonsi, Phoebe, capilli,<br>
&nbsp;&nbsp;&nbsp;&nbsp;sic tua perpetuo sit tibi casta soror.
</p>

<p class=shortborder></P>

<p>

<b>VI</B>
</p>

<p>
Castra Macer sequitur: tenero quid fiet Amori?<br>
&nbsp;&nbsp;&nbsp;&nbsp;sit comes et collo fortiter arma gerat?<br>
et seu longa uirum terrae uia seu uaga ducent<br>
&nbsp;&nbsp;&nbsp;&nbsp;aequora, cum telis ad latus ire uolet?<br>
ure, puer, quaeso, tua qui ferus otia liquit,<br>
&nbsp;&nbsp;&nbsp;&nbsp;atque iterum erronem sub tua signa uoca.<br>
quod si militibus parces, erit hic quoque miles,<br>
&nbsp;&nbsp;&nbsp;&nbsp;ipse leuem galea qui sibi portet aquam.<br>
castra peto, ualeatque Venus ualeantque puellae:<br>
&nbsp;&nbsp;&nbsp;&nbsp;et mihi sunt uires et mihi laeta tuba est.<br>
magna loquor, sed magnifice mihi magna locuto<br>
&nbsp;&nbsp;&nbsp;&nbsp;excutiunt clausae fortia uerba fores.<br>
iuraui quotiens rediturum ad limina numquam!<br>
&nbsp;&nbsp;&nbsp;&nbsp;cum bene iuraui, pes tamen ipse redit.<br>
acer Amor, fractas utinam tua tela sagittas,<br>
&nbsp;&nbsp;&nbsp;&nbsp;si licet, extinctas aspiciamque faces!<br>
tu miserum torques, tu me mihi dira precari<br>
&nbsp;&nbsp;&nbsp;&nbsp;cogis et insana mente nefanda loqui.<br>
iam mala finissem leto, sed credula uitam<br>
&nbsp;&nbsp;&nbsp;&nbsp;spes fouet et fore cras semper ait melius.<br>
spes alit agricolas, spes sulcis credit aratis<br>
&nbsp;&nbsp;&nbsp;&nbsp;semina quae magno faenore reddat ager:<br>
haec laqueo uolucres, haec captat harundine pisces,<br>
&nbsp;&nbsp;&nbsp;&nbsp;cum tenues hamos abdidit ante cibus:<br>
spes etiam ualida solatur compede uinctum:<br>
&nbsp;&nbsp;&nbsp;&nbsp;crura sonant ferro, sed canit inter opus:<br>
spes facilem Nemesim spondet mihi, sed negat illa.<br>
&nbsp;&nbsp;&nbsp;&nbsp;ei mihi, ne uincas, dura puella, deam.<br>
parce, per immatura tuae precor ossa sororis:<br>
&nbsp;&nbsp;&nbsp;&nbsp;sic bene sub tenera parua quiescat humo.<br>
illa mihi sancta est, illius dona sepulcro<br>
&nbsp;&nbsp;&nbsp;&nbsp;et madefacta meis serta feram lacrimis,<br>
illius ad tumulum fugiam supplexque sedebo<br>
&nbsp;&nbsp;&nbsp;&nbsp;et mea cum muto fata querar cinere.<br>
non feret usque suum te propter flere clientem:<br>
&nbsp;&nbsp;&nbsp;&nbsp;illius ut uerbis, sis mihi lenta ueto,<br>
ne tibi neglecti mittant mala somnia manes,<br>
&nbsp;&nbsp;&nbsp;&nbsp;maestaque sopitae stet soror ante torum,<br>
qualis ab excelsa praeceps delapsa fenestra<br>
&nbsp;&nbsp;&nbsp;&nbsp;uenit ad infernos sanguinolenta lacus.<br>
desino, ne dominae luctus renouentur acerbi:<br>
&nbsp;&nbsp;&nbsp;&nbsp;non ego sum tanti, ploret ut illa semel.<br>
nec lacrimis oculos digna est foedare loquaces:<br>
&nbsp;&nbsp;&nbsp;&nbsp;lena nocet nobis, ipsa puella bona est.<br>
lena necat miserum Phryne furtimque tabellas<br>
&nbsp;&nbsp;&nbsp;&nbsp;occulto portans itque reditque sinu:<br>
saepe, ego cum dominae dulces a limine duro<br>
&nbsp;&nbsp;&nbsp;&nbsp;agnosco uoces, haec negat esse domi:<br>
saepe, ubi nox mihi promissa est, languere puellam<br>
&nbsp;&nbsp;&nbsp;&nbsp;nuntiat aut aliquas extimuisse minas.<br>
tunc morior curis, tunc mens mihi perdita fingit,<br>
&nbsp;&nbsp;&nbsp;&nbsp;quisue meam teneat, quot teneatue modis:<br>
tunc tibi, lena, precor diras: satis anxia uiuas,<br>
&nbsp;&nbsp;&nbsp;&nbsp;mouerit e uotis pars quotacumque deos.
</p>

<p class=border></P>

<p>
<table border=0 cellspacing=10 cellpadding=0 align=center>
<tr>
	<td><a href="tib.html">Tibullus</A>
	<td><a href="index.html">The Latin Library</A>
	<td><a href="classics.html">The Classics Page</A>
</TABLE>
</P>
</BODY></HTML>