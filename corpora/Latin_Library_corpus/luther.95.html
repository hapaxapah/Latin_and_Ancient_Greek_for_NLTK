<HTML>
<HEAD>
<TITLE> Luther: 95 Theses</TITLE></HEAD>
<BODY BACKGROUND="brown.gif" BGCOLOR="#FFFFFF">
<BR>
<CENTER><FONT COLOR="8B0000"><FONT SIZE=5>DISPUTATIO PRO DECLARATIONE VIRTUTIS INDULGENTIARUM.</FONT>
<BR>
<FONT SIZE=4>(Martin Luther, 1483-1546)</FONT></FONT></CENTER>
<P>
<HR><HR>
<P>
<FONT Size=4>
Amore  et  studio elucidande  veritatis hec  subscripta  disputabuntur Wittenberge,  Presidente  R.  P.  Martino  Lutther,  Artium  et  S.  Theologie Magistro eiusdemque ibidem lectore  Ordinario. Quare  petit,  ut  qui  non possunt verbis presentes nobiscum disceptare agant id literis absentes. In nomine domini nostri Hiesu Christi. Amen.</P>

<OL TYPE=1 START=1>
    <LI> Dominus et magister noster Iesus Christus dicendo 'Penitentiam agite &amp;c.' omnem vitam fidelium penitentiam esse voluit.
</OL>

<OL TYPE=1 START=2>
    <LI>  Quod  verbum  de  penitentia sacramentali  (id  est  confessionis  et satisfactionis, que sacerdotum ministerio celebratur) non potest intelligi.
</OL>

<OL TYPE=1 START=3>
    <LI> Non tamen solam intendit interiorem, immo interior nulla est, nisi foris operetur varias carnis mortificationes.
</OL>

<OL TYPE=1 START=4>
    <LI> Manet itaque pena, donec manet odium sui (id est penitentia vera intus), scilicet usque ad introitum regni celorum.
</OL>

<OL TYPE=1 START=5>
    <LI> Papa non vult nec potest ullas penas remittere preter eas, quas arbitrio vel suo vel canonum imposuit.
</OL>

<OL TYPE=1 START=6>
    <LI> Papa non potest remittere ullam culpam nisi declarando, et approbando remissam  a  deo  Aut  certe  remittendo casus  reservatos sibi,  quibus contemptis culpa prorsus remaneret.
</OL>

<OL TYPE=1 START=7>
    <LI> Nulli prorus remittit deus culpam, quin simul eum subiiciat humiliatum in omnibus sacerdoti suo vicario.
</OL>

<OL TYPE=1 START=8>
    <LI> Canones penitentiales solum viventibus sunt impositi nihilque morituris secundum eosdem debet imponi.
</OL>

<OL TYPE=1 START=9>
    <LI> Inde bene nobis facit spiritussanctus in papa excipiendo in suis decretis semper articulum mortis et necessitatis.
</OL>

<OL TYPE=1 START=10>
    <LI>  Indocte  et  male  faciunt  sacerdotes  ii,  qui  morituris penitentias canonicas in purgatorium reservant.
</OL>



<OL TYPE=1 START=11>
    <LI> Zizania illa de mutanda pena Canonica in penam purgatorii videntur certe dormientibus episcopis seminata.
</OL>

<OL TYPE=1 START=12>
    <LI>  Olim  pene  canonice non  post,  sed  ante absolutionem imponebantur tanquam tentamenta vere contritionis.
</OL>

<OL TYPE=1 START=13>
    <LI> Morituri per mortem omnia solvunt et  legibus canonum mortui iam sunt, habentes iure earum relaxationem.
</OL>

<OL TYPE=1 START=14>
    <LI> Imperfecta sanitas seu charitas morituri necessario secum fert magnum timorem, tantoque maiorem, quanto minor fuerit ipsa.
</OL>

<OL TYPE=1 START=15>
    <LI>  Hic  timor et  horror  satis est  se solo (ut alia taceam) facere penam purgatorii, cum sit proximus desperationis horrori.
</OL>

<OL TYPE=1 START=16>
    <LI> Videntur infernus, purgaturium, celum differre, sicut desperatio, prope desperatio, securitas differunt.
</OL>

<OL TYPE=1 START=17>
    <LI> Necessarium videtur animabus in purgatorio sicut minni horrorem ita augeri charitatem.
</OL>

<OL TYPE=1 START=18>
    <LI> Nec probatum videtur ullis aut rationibus aut scripturis, quod sint extra statum meriti seu augende charitatis.
</OL>

<OL TYPE=1 START=19>
    <LI> Nec hoc probatum esse videtur, quod sint de sua beatitudine certe et secure, saltem omnes, licet nos certissimi simus.
</OL>

<OL TYPE=1 START=20>
    <LI>  Igitur  papa  per remissionem plenariam  omnium  penarum  non simpliciter omnium intelligit, sed a seipso tantummodo impositarum.
</OL>

<OL TYPE=1 START=21>
    <LI>  Errant  itaque  indulgentiarum  predicatores ii,  qui  dicunt  per  pape indulgentias hominem ab omni pena solvi et salvari.
</OL>

<OL TYPE=1 START=22>
    <LI>  Quin  nullam  remittit  animabus  in  purgatorio, quam  in  hac vita debuissent secundum Canones solvere.
</OL>

<OL TYPE=1 START=23>
    <LI> Si remissio ulla omnium omnino penarum potest alicui dari, certum est eam non nisi perfectissimis, i.e. paucissimis, dari.
</OL>



<OL TYPE=1 START=24>
    <LI> Falli ob id necesse est maiorem partem populi per indifferentem illam et magnificam pene solute promissionem.
</OL>

<OL TYPE=1 START=25>
    <LI>  Qualem  potestatem  habet  papa in  purgatorium  generaliter, talem habet quilibet Episcopus et Curatus in sua diocesi et parochia specialiter.
</OL>

<OL TYPE=1 START=26>
    <LI> Optime facit papa, quod non potestate clavis (quam nullam habet) sed per modum suffragii dat animabus remissionem.
</OL>

<OL TYPE=1 START=27>
    <LI> Hominem predicant, qui statim  ut  iactus  nummus  in  cistam  tinnierit evolare dicunt animam.
</OL>

<OL TYPE=1 START=28>
    <LI> Certum est, nummo in cistam tinniente augeri questum  et  avariciam posse: suffragium autem ecclesie est in arbitrio dei solius.
</OL>

<OL TYPE=1 START=29>
    <LI>  Quis  scit,  si  omnes  anime  in  purgatorio  velint  redimi,  sicut  de  s. Severino et Paschali factum narratur.
</OL>

<OL TYPE=1 START=30>
    <LI>  Nullus  securus  est  de veritate  sue  contritionis,  multominus  de consecutione plenarie remissionis.
</OL>

<OL TYPE=1 START=31>
    <LI>  Quam  rarus  est  vere penitens,  tam  rarus  est  vere indulgentias redimens, i. e. rarissimus.
</OL>

<OL TYPE=1 START=32>
    <LI> Damnabuntur ineternum cum suis magistris, qui per literas veniarum securos sese credunt de sua salute.
</OL>

<OL TYPE=1 START=33>
    <LI> Cavendi sunt nimis, qui dicunt venias illas Pape donum esse illud dei inestimabile, quo reconciliatur homo deo.
</OL>

<OL TYPE=1 START=34>
    <LI>  Gratie  enim  ille  veniales  tantum  respiciunt  penas  satisfactionis sacramentalis ab homine constitutas.
</OL>

<OL TYPE=1 START=35>
    <LI>  Non  christiana  predicant,  qui  docent,  quod  redempturis  animas  vel confessionalia non sit necessaria contritio.
</OL>

<OL TYPE=1 START=36>
    <LI> Quilibet christianus vere compunctus habet remissionem plenariam a pena et culpa etiam sine literis veniarum sibi debitam.
</OL>



<OL TYPE=1 START=37>
    <LI>  Quilibet  versus  christianus,  sive  vivus  sive mortuus,  habet participationem  omnium  bonorum  Christi  et  Ecclesie  etiam  sine literis veniarum a deo sibi datam.
</OL>

<OL TYPE=1 START=38>
    <LI> Remissio tamen et participatio Pape nullo modo est contemnenda, quia (ut dixi) est declaratio remissionis divine.
</OL>

<OL TYPE=1 START=39>
    <LI> Difficillimum est etiam doctissimis Theologis simul extollere veniarum largitatem et contritionis veritatem coram populo.
</OL>

<OL TYPE=1 START=40>
    <LI>  Contritionis veritas  penas  querit et  amat, Veniarum  autem  largitas relaxat et odisse facit, saltem occasione.
</OL>

<OL TYPE=1 START=41>
    <LI> Caute sunt venie apostolice predicande, ne populus false intelligat eas preferri ceteris bonis operibus charitatis.
</OL>

<OL TYPE=1 START=42>
    <LI>  Docendi  sunt  christiani, quod  Pape  mens  non est,  redemptionem veniarum ulla ex parte comparandam esse operibus misericordie.
</OL>

<OL TYPE=1 START=43>
    <LI> Docendi sunt christiani, quod dans pauperi aut mutuans egenti melius facit quam si venias redimereet.
</OL>

<OL TYPE=1 START=44>
    <LI> Quia per opus charitatis crescit  charitas  et  fit  homo  melior, sed  per venias non fit melior sed tantummodo a pena liberior.
</OL>

<OL TYPE=1 START=45>
    <LI> Docendi sunt christiani, quod, qui videt egenum et neglecto eo dat pro veniis, non idulgentias Pape sed indignationem dei sibi vendicat.
</OL>

<OL TYPE=1 START=46>
    <LI>  Docendi  sunt  christiani,  quod  nisi  superfluis abundent  necessaria tenentur domui sue retinere et nequaquam propter venias effundere.
</OL>

<OL TYPE=1 START=47>
    <LI>  Docendi  sunt  christiani,  quod  redemptio  veniarum est  libera, non precepta.
</OL>

<OL TYPE=1 START=48>
    <LI> Docendi sunt christiani, quod Papa sicut magis eget ita magis optat in veniis dandis pro se devotam orationem quam promptam pecuniam.
</OL>

<OL TYPE=1 START=49>
    <LI>  Docendi  sunt  christiani,  quod  venie  Pape sunt utiles,  si  non  in cas confidant, Sed nocentissime, si timorem dei per eas amittant.
</OL>



<OL TYPE=1 START=50>
    <LI>  Docendi  sunt  christiani,  quod  si  Papa  nosset  exactiones venialium predicatorum, mallet Basilicam s. Petri in cineres ire quam edificari cute, carne et ossibus ovium suarum.
</OL>

<OL TYPE=1 START=51>
    <LI> Docendi sunt christiani, quod Papa sicut debet ita vellet, etiam vendita (si opus sit) Basilicam s. Petri, de suis pecuniis dare illis, a quorum plurimis quidam concionatores veniarum pecuniam eliciunt.
</OL>

<OL TYPE=1 START=52>
    <LI> Vana est fiducia salutis per literas veniarum, etiam si Commissarius, immo Papa ipse suam animam pro illis impigneraret.
</OL>

<OL TYPE=1 START=53>
    <LI> Hostes Christi et Pape sunt ii, qui propter venias predicandas verbum dei in aliis ecclesiis penitus silere iubent.
</OL>

<OL TYPE=1 START=54>
    <LI> Iniuria fit verbo dei, dum in eodem sermone equale vel longius tempus impenditur veniis quam illi.
</OL>

<OL TYPE=1 START=55>
    <LI>  Mens  Pape  necessario est,  quod,  si  venie  (quod  minimum  est)  una campana,  unis  pompis  et  ceremoniis celebrantur, Euangelium  (quod maximum  est)  centum campanis, centum  pompis,  centum ceremoniis predicetur.
</OL>

<OL TYPE=1 START=56>
    <LI>  Thesauri  ecclesie,  unde  Pape  dat indulgentias,  neque  satis  nominati sunt neque cogniti apud populum Christi.
</OL>

<OL TYPE=1 START=57>
    <LI> Temporales certe non esse patet, quod non tam facile eos profundunt, sed tantummodo colligunt multi  concionatorum.
</OL>

<OL TYPE=1 START=58>
    <LI>  Nec  sunt  merita  Christi  et  sanctorum,  quia  hec semper  sine  Papa operantur gratiam  hominis  interioris  et  crucem,  mortem infernumque exterioris.
</OL>

<OL TYPE=1 START=59>
    <LI>  Thesauros  ecclesie s.  Laurentius  dixit  esse pauperes  ecclesie, sed locutus est usu vocabuli suo tempore.
</OL>

<OL TYPE=1 START=60>
    <LI> Sine temeritate dicimus claves ecclesie  (merito Christi donatas)  esse thesaurum istum.
</OL>

<OL TYPE=1 START=61>
    <LI> Clarum est enim, quod ad remissionem penarum et casuum sola sufficit potestas Pape.
</OL>



<OL TYPE=1 START=62>
    <LI> Verus thesaurus ecclesie est sacrosanctum euangelium glorie et gratie dei.
</OL>

<OL TYPE=1 START=63>
    <LI> Hic autem est merito odiosissimus, quia ex primis facit novissimos.
</OL>

<OL TYPE=1 START=64>
    <LI>  Thesaurus  autem  indulgentiarum  merito  est  gratissimus,  quia  ex novissimis facit primos.
</OL>

<OL TYPE=1 START=65>
    <LI> Igitur  thesauri  Euangelici  rhetia  sunt, quibus  olim  piscabantur viros divitiarum.
</OL>

<OL TYPE=1 START=66>
    <LI>  Thesauri  indulgentiarum  rhetia  sunt, quibus  nunc  piscantur  divitias virorum.
</OL>

<OL TYPE=1 START=67>
    <LI>  Indulgentie,  quas  concionatores vociferantur maximas  gratias, intelliguntur vere tales quoad questum promovendum.
</OL>

<OL TYPE=1 START=68>
    <LI>  Sunt  tamen  re vera minime  ad  gratiam  dei  et crucis pietatem comparate.
</OL>

<OL TYPE=1 START=69>
    <LI>  Tenentur  Episcopi  et  Curati  veniarum  apostolicarum Commissarios cum omni reverentia admittere.
</OL>

<OL TYPE=1 START=70>
    <LI>  Sed  magis  tenentur  omnibus oculis intendere,  omnibus  auribus advertere, ne pro commissione Pape sua illi somnia predicent.
</OL>

<OL TYPE=1 START=71>
    <LI>  Contra  veniarum  apostolicarum veritatem  qui  loquitur,  sit  ille anathema et maledictus.
</OL>

<OL TYPE=1 START=72>
    <LI>  Qui  vero,  contra  libidinem  ac  licentiam  verborum Concionatoris veniarum curam agit, sit ille benedictus.
</OL>

<OL TYPE=1 START=73>
    <LI>  Sicut  Papa iuste  fulminat  eos,  qui in fraudem  negocii  veniarum quacunque arte machinantur,
</OL>

<OL TYPE=1 START=74>
    <LI> Multomagnis fulminare intendit eos, qui per veniarum pretextum  in fraudem sancte charitatis et veritatis machinantur,
</OL>



<OL TYPE=1 START=75>
    <LI> Opinari venias papales tantas esse, ut solvere possint hominem, etiam si quis per impossibile dei genitricem violasset, Est insanire.
</OL>

<OL TYPE=1 START=76>
    <LI>  Dicimus  contra,  quod  venie  papales  nec  minimum  venialium peccatorum tollere possint quo ad culpam.
</OL>

<OL TYPE=1 START=77>
    <LI> Quod dicitur, nec si s. Petrus modo Papa esset maiores gratias donare posset, est blasphemia in sanctum Petrum et Papam.
</OL>

<OL TYPE=1 START=78>
    <LI> Dicimus contra, quod etiam iste et quilibet papa maiores habet, scilicet Euangelium, virtutes, gratias, curationum &amp;c. ut 1. Co. XII.
</OL>

<OL TYPE=1 START=79>
    <LI>  Dicere,  Crucem armis papalibus insigniter erectam  cruci  Christi equivalere, blasphemia est.
</OL>

<OL TYPE=1 START=80>
    <LI> Rationem reddent Episcopi, Curati et Theologi, Qui tales sermones in populum licere sinunt.
</OL>

<OL TYPE=1 START=81>
    <LI> Facit hec licentiosa veniarum predicatio, ut nec reverentiam Pape facile sit etiam doctis viris redimere a calumniis aut certe  argutis  questionibus laicorm.
</OL>

<OL TYPE=1 START=82>
    <LI>  Scilicet.  Cur  Papa  non evacuat  purgatorium  propter  sanctissimam charitatem  et  summam  animarum  necessitatem  ut  causam  omnium iustissimam, Si infinitas animas redimit propter pecuniam funestissimam ad structuram Basilice ut causam levissimam?
</OL>

<OL TYPE=1 START=83>
    <LI>  Item.  Cur  permanent  exequie  et  anniversaria  defunctorum et  non reddit aut recipi permittit beneficia pro illis instituta, cum iam sit iniuria pro redemptis orare?
</OL>

<OL TYPE=1 START=84>
    <LI> Item. Que illa nova pietas Dei et Pape, quod impio et inimico propter pecuniam concedunt animam  piam  et  amicam  dei  redimere, Et  tamen propter necessitatem  ipsius  met  pie  et dilecte  anime  non  redimunt  eam gratuita charitate?
</OL>

<OL TYPE=1 START=85>
    <LI> Item. Cur Canones penitentiales re ipsa et non usu iam diu in semet abrogati  et  mortui  adhuc tamen pecuniis  redimuntur  per  concessionem indulgentiarum tanquam vivacissimi?
</OL>



<OL TYPE=1 START=86>
    <LI>  Item.  Cur  Papa,  cuius  opes hodie  sunt opulentissimis  Crassis crassiores,  non  de suis  pecuniis  magis  quam pauperum  fidelium  struit unam tantummodo Basilicam sancti Petri?
</OL>

<OL TYPE=1 START=87>
    <LI>  Item. Quid remittit aut  participat Papa  iis,  qui per contritionem perfectam ius habent plenarie remissionis et participationis?
</OL>

<OL TYPE=1 START=88>
    <LI> Item. Quid adderetur ecclesie boni maioris, Si Papa, sicut semel facit, ita  centies in  die  cuilibet fidelium has  remissiones  et  participationes tribueret?
</OL>

<OL TYPE=1 START=89>
    <LI>  Ex quo  Papa  salutem  querit animarum  per  venias  magis quam pecunias, Cur suspendit literas et venias iam olim concessas, cum sint eque efficaces?
</OL>

<OL TYPE=1 START=90>
    <LI> Hec  scrupulosissima  laicorum  argumenta  sola  potestate  compescere nec  reddita  ratione  diluere, Est  ecclesiam  et  Papam  hostibus ridendos exponere et infelices christianos facere.
</OL>

<OL TYPE=1 START=91>
    <LI> Si ergo venie secundum spiritum et mentem Pape predicarentur, facile illa omnia solverentur, immo non essent.
</OL>

<OL TYPE=1 START=92>
    <LI> Valeant itaque omnes illi prophete, qui dicunt populo Christi 'Pax pax,' et non est pax.
</OL>

<OL TYPE=1 START=93>
    <LI> Bene agant omnes illi prophete, qui dicunt populo Christi 'Crux crux,' et non est crux.
</OL>

<OL TYPE=1 START=94>
    <LI> Exhortandi sunt Christiani, ut caput suum Christum per penas, mortes infernosque sequi studeant,
</OL>

<OL TYPE=1 START=95>
    <LI>  Ac sic  magis  per  multas  tribulationes intrare  celum  quam per securitatem pacis confidant.
</OL>

<OL TYPE=A START=13>
DXVII.
</OL>
<P>
<HR>
<HR>
<CENTER><TABLE BORDER=0 CELLSPACING=15 CELLPADDING=0>
<TR>
	<TD><A HREF="luther.html">Luther</A>
	<TD><A HREF="neo.html">Neo-Latin</A>
	<TD><a href="index.html">The Latin Library</A>
	<TD><a href="classics.html">The Classics Homepage</A>
</TABLE></CENTER>
</BODY>
</HTML>