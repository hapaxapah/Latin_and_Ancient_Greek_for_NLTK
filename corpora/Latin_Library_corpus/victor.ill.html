<html>
	<head>
		<title>
			DE VIRIS ILLVSTRIBVS
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>INCERTI AVCTORIS LIBER DE VIRIS ILLVSTRIBVS VRBIS ROMAE
</p>

<P class=border></P>

<P>
<B>1</B> <FONT size=2>1</FONT> Proca, rex Albanorum, Amulium et Numitorem filios habuit, quibus regnum annuis vicibus habendum reliquit [ut alternia imperarent]. Sed Amulius fratri imperium non dedit et ut eum subole privaret, filiam eius, Rheam Silviam, Vestae sacerdotem praefecit, ut virginitate perpetua teneretur, quae a Marte compressa Remum et Romulum edidit. <FONT size=2>2</FONT> Amulius ipsam in vincula compegit, parvulos in Tiberim abiecit, quos aqua in sicco reliquit. <FONT size=2>3</FONT> Ad vagitum lupa accurrit eosque uberibus suis aluit. Mox Fauatulus pastor collectos Accae Laurentiae coniugi educandos dedit. <FONT size=2>4</FONT> Qui postea Amulio interfecto Numitori avo regnum restituerunt; ipsi pastoribus adunatis civitatem condiderunt, quam Romulus augurio victor, quod ipse XII, Remus VI vultures viderat, Romam vocavit; et ut eam prius legibus muniret quam moenibus, edixit, ne quis vallum transiliret; quod Remus irridena transilivit et a Celere centurione rastro fertur occisus.</p>

<P>
<B>2</B> <FONT size=2>1</FONT> Romulus asylum convenis patefecit et magno exercitu facto, cum videret coniugia deesse, per legatos a finitimis civitatibus petiit. <FONT size=2>2</FONT> Quibus negatis ludos Consualia simulavit, ad quos cum utriusque sexus multitudo venisset, dato suis signo virgines raptae sunt. Ex quibus cum una pulcherrima cum magna omnium admiratione duceretur, Talassio eam duci responsum est. <FONT size=2>3</FONT> Quae nuptiae quia feliciter cesserant, institutum est, ut in omnibus nuptiis Talassii nomen iteretur. Cum feminas finitimorum Romani vi rapuissent, primi Caeninenses contra eos bellum sumpserunt. Adversus quos Romulus processit et exercitum eorum ac ducem Acronem singulari proelio devicit. <FONT size=2>4</FONT> Spolia opima Iovi Feretrio in Capitolio consecravit. Sabini ob raptas bellum adversus Romanos sumpserunt. <FONT size=2>5</FONT> Et cum Romae appropinquarent, Tarpeiam virginem nacti, quae aquae causa sacrorum hauriendae descenderat, ei T. Tatius optionem muneris dedit, si exercitum suum in arcem perduxisset. <FONT size=2>6</FONT> Illa petiit, quod illi in sinistris manibus gerebant, videlicet anulos et armillas; quibus dolose repromissis Sabinos in arcem perduxit, ubi Tatius scutis eam obrui praecepit; nam et ea in laevis habuerant. <FONT size=2>7</FONT> Romulus adversus Tatium qui montem Tarpeium tenebat, processit et in eo loco, ubi nunc forum Romanum est, pugnam conseruit: ibi Hostus Hostilius fortissime dimicans cecidit, cuius interitu consternati Romani fugere coeperunt. <FONT size=2>8</FONT>  Tunc Romulus Iovi Statori aedem vovit, et exercitus seu forte seu divinitus restitit. <FONT size=2>9</FONT> Tunc raptae in medium processerunt et hinc patres inde coniuges deprecatae pacem conciliarunt. <FONT size=2>10</FONT> Romulus foedus percussit et Sabinos in urbem recepit, populum a Curibus, oppido Sabinorum, Quirites vocavit. Centum senatores a pietate patres appellavit. <FONT size=2>11</FONT> Tres equitum centurias instituit, quas suo nomine Ramnes, a Tito Tatio Tatienses, a luci communione Luceres appellavit. <FONT size=2>12</FONT> Plebem in triginta curias distribuit easque raptarum nominibus appellavit. <FONT size=2>13</FONT> Cum ad Caprae paludem exercitum lustraret, nusquam comparuit; unde inter patres et populum seditione orta Iulius Proculus, vir nobilis, in contionem processit et iureiurando firmavit Romulum a se in colle Quirinali visum augustiore forma, cum ad deos abiret; eundemque praecipere, ut seditionibus abstinerent, virtutem colerent; futurum, ut omnium gentium domini exsisterent. <FONT size=2>14</FONT> Huius auctoritati creditum est. Aedes in colle Quirinali Romulo constituta, ipse pro deo cultus et Quirinus est appellatus.</p>

<P>
<B>3</B> <FONT size=2>1</FONT> Post consecrationem Romuli, cum diu interregnum esset et seditiones orirentur, Numa Pompilius, Pomponii filius, Curibus, oppido Sabinorum, accitus, cum addicentibus avibus Romam venisset, ut populum ferum religione molliret, sacra plurima instituit. Aedem Vestae fecit, virgines Vestales legit, flamines tres, Dialem Martialem Quirinalem, Salios, Martia sacerdotes, quorum primus praesul vocatur, XII instituit, pontificem maximum creavit, portas Iano gemino aedificavit. Annum in XII menses distribuit additis Ianuario et Februario. <FONT size=2>2</FONT> Leges quoque plures et utiles tulit, omnia, quae gerebat, iussu Egeriae nymphae, uxoris suae, se facere simulans. Ob hanc tantam iustitiam bellum ei nemo intulit. Morbo solutus in Ianiculo sepultus est, ubi post annos arcula cum libris a Terentio quodam exarata; qui libri, quia leves quasdam sacrorum causas continebant, ex auctoritate patrum cremati sunt.</p>

<P>
<B>4</B> <FONT size=2>1</FONT> Tullus Hostilius, quia bonam operam adversum Sabinos navaverat, rex creatus bellum Albanis indixit, quod trigeminorum certatione finivit. <FONT size=2>2</FONT> Albam propter perfidiam ducis Mettii Fufetii diruit, Albanos Romam transire iussit. <FONT size=2>3</FONT> Curiam Hostiliam constituit. Montem Coelium urbi addidit. <FONT size=2>4</FONT> Et dum Numam Pompilium sacrificiis imitatur, Iovi Elicio litare non potuit, fulmine ictus cum regia conflagiavit.</p>

<P>
<FONT SIZE=2>5</FONT> Cum inter Romanos et Albanos bellum fuisset exortum, ducibus Hostilio et Fufetio placuit rem paucorum certamine finire. <FONT size=2>6</FONT> Erant apud Romanos trigemini Horatii, tres apud Albanos Curiatii; quibus foedere icto concurrentibus statim duo Romanorum ceciderunt, tres Albanorum vulnerati. <FONT size=2>7</FONT> Unus Horatius quamvis integer, quia tribus impar erat, fugam simulavit et singulos per intervalla, ut vulnerum dolor patiebatur, inaequentes interfecit. <FONT size=2>8</FONT> Et cum spoliis onustus rediret, sororem obviam habuit, quae viso paludamento sponsi sui, qui unus ex Curiatiis erat, flere coepit. Frater eam occidit. <FONT size=2>9</FONT> Qua re apud duumviros condemnatus ad populum provocavit; ubi patris lacrimis condonatus ab eo expiandi gratia sub tigillum missus; quod nunc quoque viae superpositum Sororium appellatur.</p>

<P>
<FONT SIZE=2>10</FONT> Mettius Fufetius, dux Albanorum, cum se invidiosum apud cives videret, quod bellum sola trigeminorum certatione finisset, ut rem corrigeret, Veientes et Fidenates adversum Romanos incitavit. <FONT size=2>11</FONT> Ipse ab Tullo in auxilium arcessitus aciem in collem subduxit, ut fortunam sequeretur. Qua re Tullus intellecta magna voce ait suo illud iussu Mettium facere. <FONT size=2>12</FONT> Qua re hostes territi et victi sunt. <FONT size=2>13</FONT> Postera die Mettius cum ad gratulandum Tullo venisset, iussu ipsius quadrigis religatus et in diversa distractus est.</p>

<P>
<B>5</B> <FONT size=2>1</FONT> Ancus Marcius, Numae Pompilii ex filia nepos, aequitate et religione avo similis, Latinos bello domuit. <FONT size=2>2</FONT> Murcium et Ianiculum montes urbi addidit, nova moenia oppido circumdedit. Silvas ad usum navium publicavit. Salinarum vectigal instituit. <FONT size=2>3</FONT> Carcerem primus aedificavit. Ostiam coloniam maritimis commeatibus opportunam in ostio Tiberis deduxit. <FONT size=2>4</FONT> Ius fetiale, quo legati ad res repetundas uterentur, ab Aequiculis transtulit, quod primus fertur Rhesus excogitasse. <FONT size=2>5</FONT> His rebus confectis intra paucos dies immatura morte praereptus non potuit praestare qualem promiserat regem.</p>

<P>
<B>6</B> <FONT size=2>1</FONT> Lucius Tarquinius Priscus, Demarati Corinthii filius, eius, qui Cypseli tyrannidem fugiens in Etruriam commigravit. <FONT size=2>2</FONT> Ipse Lucumo dictus, urbe Tarquiniis profectus Romam petiit. <FONT size=2>3</FONT> Advenienti aquila pilleum sustulit et, cum alte subvolasset, reposuit. <FONT size=2>4</FONT> Tanaquil coniux, auguriorum perita, regnum ei portendi intellexit. <FONT size=2>5</FONT> Tarquinius pecunia et industria dignitatem atque etiam Anci regis familiaritatem consecutus est; a quo tutor liberis relictus regnam intercepit et ita administravit, quasi iure adeptus fuisset. <FONT size=2>6</FONT> Centum patres in curiam legit, qui minorum gentium sunt appellati. <FONT size=2>7</FONT> Equitum centurias numero duplicavit, nomina mutare non potuit Atti Nevii auguris auctoritate deterritus, qui fidem artis suae novacula et cote firmavit. <FONT size=2>8</FONT> Latinos bello domuit.  Circum maximum aedificavit. Ludos magnos instituit. De Sabinis et priacis Latinis triumphavit. Murum lapideum urbi circumdedit. <FONT size=2>9</FONT> Filium XIII annorum, quod in proelio hostem percussisset, praetexta bullaque donavit, unde haec puerorum ingenuorum insignia esse coeperunt. <FONT size=2>10</FONT> Post ab Anci liberis immissis percussoribus per dolum regia excitus et interfectus est.</p>

<P>
<B>7</B> <FONT size=2>1</FONT> Servius Tullius, Tullii Corniculani et Ocresiae captivae filius, cum in domo Tarquinii Prisci educaretur, flammae apecies caput eius amplexa est. <FONT size=2>2</FONT> Hoc visu Tanaquil summam dignitatem portendi intellexit. <FONT size=2>3</FONT> Coniugi suasit, ut eum ita ut liberos suos educaret. <FONT size=2>4</FONT> Qui cum adolevisset, gener a Tarquinio assumptus est, et cum rex occisus esset, Tanaquil ex altiore loco ad populum despiciens ait Priscum gravi quidem, sed non letali vulnere accepto petere, ut interim, dum convalescit, Servio Tullio dicto audientes essent. <FONT size=2>5</FONT> Servius Tullius quasi precario regnare coepit, sed recte imperium administravit. <FONT size=2>6</FONT> Etruscos saepe domuit, collem Quirinalem et Viminalem et Esquilias urbi addidit, aggerem fossasque fecit. <FONT size=2>7</FONT> Populum in quattuor tribus diatribuit ac post plebi distribuit annonam. <FONT size=2>8</FONT> Mensuras pondera classes centuriasque constituit. <FONT size=2>9</FONT> Latinorum populis persuasit, uti exemplo eorum, qui Dianae Ephesiae aedem fecissent, et ipsi aedem Dianae in Aventino aedificarent. <FONT size=2>10</FONT> Quo facto bos cuidam Latino mirae magnitudinis nata, et responsum somnio datum eum populum summam imperii habiturum, cuius civis bovem illam Dianae immolasset. <FONT size=2>11</FONT> Latinus bovem in Aventinum egit et causam sacerdoti Romano exposuit. <FONT size=2>12</FONT> Ille callide dixit prius eum vivo flumine manus abluere debere. <FONT size=2>13</FONT> Latinus dum ad Tiberim descendit, sacerdos bovem immolavit. <FONT size=2>14</FONT> Ita imperium civibus, aibi gloriam facto consilioque quaesivit.</p>

<P>
<FONT SIZE=2>15</FONT> Servius Tullius filiam alteram ferocem, mitem alteram habens, cum Tarquinii filios pari animo videret, ut omnium mentes morum diversitate leniret, ferocem miti, mitem feroci in matrimonium dedit. <FONT size=2>16</FONT> Sed mites seu forte seu fraude perierunt: feroces morum similitudo coniunxit. <FONT size=2>17</FONT> Statim Tarquinius Superbus a Tullia incitatus advocato senatu regnum patrium repetere coepit. <FONT size=2>18</FONT> Qua re audita Servius, dum ad curiam properat, iussu Tarquinii gradibus deiectus et domum refugiens interfectus est. <FONT size=2>19</FONT> Tullia statim in forum properavit et prima coniugem regem salutavit, a quo iussa turba decedere, cum domum rediret, viso patris corpore mulionem evitantem super ipsum corpus carpentum agere praecepit: unde vicus ille Sceleratus dictus. Postea Tullia cum coniuge in exilium acta est.</p>

<P>
<B>8</B> <FONT size=2>1</FONT> Tarquinius Superbus cognomen moribus meruit. Occiso Servio Tullio regnum sceleste occupavit. <FONT size=2>2</FONT> Tamen bello strenuus Latinos Sabinosque domuit; Suessam Pometiam Etruscis eripuit; Gabios per Sextum filium simulato transfugio in potestatem redegit et ferias Latinas primas instituit. &#134;Ludos in circo et cloacam maximam fecit, ubi totius populi viribus usus est, unde illae fossae Quiritium sunt dictae. <FONT size=2>4</FONT> Cum Capitolium inciperet, caput hominis invenit, unde cognitum eam urbem caput gentium futuram. <FONT size=2>5</FONT> Et cum in obsidione Ardeae filius eius Lucretiae stuprum intulisset, cum eo in exilium actus ad Porsennam, Etruriae regem, confugit, cuius ope regnum retinere tentavit. <FONT size=2>6</FONT> Pulsus Cumas concessit, ubi per summam ignominiam reliquum vitae tempus exegit.</p>

<P>
<B>9</B> <FONT size=2>1</FONT> Tarquinius Collatinus, sorore Tarquinii Superbi genitus, in contubermo iuvenum regiorum Ardeae erat; ubi cum forte in liberiore convivio coniugem suam unusquisque laudaret, placuit experiri. Itaque equis Romam petunt. Regias nurus in convivio et luxu deprehendunt. <FONT size=2>2</FONT> Inde Collatiam petunt. Lucretiam inter ancillas in lanificio offendunt: itaque ea pudicissima iudicatur. <FONT size=2>3</FONT> Ad quam corrumpendam Tarquinius Sextus nocte Collatiam rediit et iure propinquitatis in domum Collatini venit et cubiculum Lucretiae irrupit, pudicitiam expugnavit. <FONT size=2>4</FONT> Illa postero die advocatis patre et coniuge rem exposuit et se cultro, quem veste texerat, occidit. <FONT size=2>5</FONT> Illi in exitium regum coniurarunt eorumque exilio necem Lucretiae vindicaverunt.</p>

<P>
<B>10</B> <FONT size=2>1</FONT> Iunius Brutus sorore Tarquinii Superbi genitus cum eandem fortunam timeret, in quam frater inciderat, qui ob divitias et prudentiam ab avunculo fuerat occisus, stultitiam finxit, unde Brutus dictus. <FONT size=2>2</FONT> Iuvenibus regiis Delphos euntibus deridiculi gratia comes adscitus baculo sambuceo aurum infusum deo donum tulit. <FONT size=2>3</FONT> Ubi responsum est eum Romae summam potestatem habiturum, qui primus matrem oscularetur, ipse terram osculatus est. <FONT size=2>4</FONT> Deinde propter Lucretiae stuprum cum Tricipitino et Collatino in exitium regum coniuravit. <FONT size=2>5</FONT> Quibus in exilium actis primus consul creatus filios suos, quod cum Aquiliis et Vitelliis ad recipiendos in urbem Tarquinios coniurarunt, virgis caesos securi percussit. <FONT size=2>6</FONT> Deinde in proelio, quod adversus eos gerebat, singulari certamine cum Arunte filio Tarquinii congressus est, ubi ambo mutuis vulneribus ceciderunt. <FONT size=2>7</FONT> Cuius corpus in foro positum a collega laudatum matronae anno luxerunt.</p>

<P>
<B>11</B> <FONT size=2>1</FONT> Porsenna rex Etruscorum cum Tarquinios in urbem restituere temptaret et primo impetu Ianiculum cepisset, Horatius Cocles (illo cognomine, quod in alio proelio oculum amiserat) pro ponte sublicio stetit et aciem hostium solus sustinuit, donec pons a tergo interrumperetur, cum quo in Tiberim decidit et armatus ad suos transnavit. <FONT size=2>2</FONT> Ob hoc ei tantum agri publice datum, quantum uno die ambire &lt;vomere&gt; potuisset. Statua quoque ei in Vulcanali posita.</p>

<P>
<B>12</B> <FONT size=2>1</FONT> Cum Porsenna rex urbem obsideret, Mucius Cordus, vir Romanae constantiae, senatum adiit et veniam transfugiendi petiit necem regis repromittens. <FONT size=2>2</FONT> Accepta potestate in castra Porsemiae venit ibique purpuratum pro rege deceptus occidit. <FONT size=2>3</FONT> Apprehensus et ad regem pertractus dextram aris imposuit, hoc supplicii a rea exigens, quod in caede peccasset. <FONT size=2>4</FONT> Unde cum misericordia regis abstraheretur, quasi beneficium referens ait trecentos adversus eum similes coniurasse. <FONT size=2>5</FONT> Qua re ille territus bellum acceptis obsidibus deposuit. <FONT size=2>6</FONT> Mucio prata trans Tiberim data, ab eo Mucia appellata. <FONT size=2>7</FONT> Statua quoque ei honoris gratia constituta est.</p>

<P>
<B>13</B> <FONT size=2>1</FONT> Porsenna Cloeliam nobilem virginem inter obsides accepit, quae deceptis custodibus noctu castris eius egressa equum, quem fors dederat, arripuit et Tiberim traiecit. <FONT size=2>2</FONT>  A Porsenna per legatos repetit reddita est. <FONT size=2>3</FONT> Cuius ille virtutem admiratus cum quibus optasset in patriam redire permisit. <FONT size=2>4</FONT> Illa virgines puerosque elegit, quorum aetatem iniuriae obnoxiam sciebat. Huic statua equestris in foro posita.</p>

<P>
<B>14</B> <FONT size=2>1</FONT> Romani cum adversus Veientes bellarent, eos sibi hostes familia Fabiorum privato nomine depoposcit; et profecti trecenti sex duce Fabio consule. <FONT size=2>2</FONT> Cum saepe victores exstitissent, apud Cremeram fluvium castra posuere. <FONT size=2>3</FONT> Veientes ad dolos conversi pecora ex diverso in conspectu illorum protulerunt, ad quae progressi Fabii in insidias delapsi usque ad unum occisione perierunt. <FONT size=2>4</FONT> Dies, quo id factum est, inter nefastos relatus. <FONT size=2>5</FONT> Porta, qua profecti erant, Scelerata est appellata. <FONT size=2>6</FONT> Unus ex ea gente propter impuberem aetatem domi relictus genus propagavit ad Q. Fahium Maximum, qui Hannibalem mora fregit, Cunctator ab obtrectatoribus dictus.</p>

<P>
<B>15</B> <FONT size=2>1</FONT> Lucius Valerius, Volesi filius, primo de Veientibus, iterum de Sabinis, tertio de utrisque gentibus triumphavit. <FONT size=2>2</FONT> Hic, quia in locum Tricipitini collegae consulem non subrogaverat et domum in Velia tutissimo loco habebat, in suspicionem regni affectati venit. <FONT size=2>3</FONT> Quo cognito apud populum questus est, quod de se tale aliquid timuissent, et immisit, qui domum suam diruerent. <FONT size=2>4</FONT> Secures etiam fascibus dempsit eosque in populi contione submisit. <FONT size=2>5</FONT> Legem de provocatione a magistratibus ad populum tulit. <FONT size=2>6</FONT> Hinc Publicola dictus. Cum diem obisset, publice sepultus et annuo matronarum luctu honoratus est.</p>

<P>
<B>16</B> <FONT size=2>1</FONT> Tarquiuius eiectus ad Mamilium Tusculanum generum suum confugit; qui cum Latio concitato Romanos graviter urgeret, A. Postumius dictator dictus apud Regilli lacum cum hostibus conflixit. <FONT size=2>2</FONT> Ubi cum victoria nutaret, magister equitum equis frenos detrahi iussit, ut irrevocabili impetu ferrentur, ubi et aciem Latinorum fuderunt et castra ceperunt. <FONT size=2>3</FONT> Sed inter eos duo iuvenes candidis equis insigni virtute apparuerunt, quos dictator quaesitos, ut dignis muneribus honoraret, non reperit: Castorem et Pollucem ratus communi titulo dedicavit.</p>

<P>
<B>17</B> <FONT size=2>1</FONT> Lucius Quinctius Cincinnatus filium Caesonem petulantissimum abdicavit, qui et a censoribus notatus ad Volacos et Sabinos confugit, qui duce Cloelio Graccho bellum adversus Romanos gerebant et Q. Minucium consulem in Algido monte cum exercitu ob sidebaut. Quinctius dictator dictus, ad quem missi legati nudum eum arantem trans Tiberim offenderunt; qui insignibus sumptis consulem obsidio liberavit. <FONT size=2>2</FONT> Quare a Minucio et eius exercitu corona aurea [et] obsidionali donatus eat. <FONT size=2>3</FONT> Vicit hostes, ducem eorum in deditionem accepit et triumphi die ante currum egit. <FONT size=2>4</FONT> Sextodecimo die dictaturam, quam acceperat, deposuit et ad agricultum reversus est. <FONT size=2>5</FONT> Iterum post viginti annos dictator dictus Spurium Maelium regnum affectautem a Servilio Ahala magistro equitum occidi iussit; domum eius solo aequavit: unde locus [ille] Aequimelium dicitur.</p>

<P>
<B>18</B> <FONT size=2>1</FONT> Menenius Agrippa cognomento Lanatus dux electus adversus Sabinos de his triumphavit. <FONT size=2>2</FONT> Et cum populus a patribus secessisset, quod tributum et militiam toleraret, nec revocari posset, Agrippa apud eum: <I>Olim,</I> inquit, <I>humani artus, cum ventrem otiosum cernerent, ab eo discordarunt et suum illi ministerium negaverunt. </I>3<I> Cum eo pacto et ipsi deficerent, intellexerunt ventrem acceptas cibos per omnia membra disserere et cum eo in gratiam redierunt. </I>4<I> Sic senatus et populus quasi unum corpus discordia pereunt, concordia valent.</I> <FONT size=2>5</FONT> Hac fabula populus regressus est. <FONT size=2>6</FONT> Creavit tamen tribunos plebis, qui libertatem suam adversum nobilitatis superbiam defenderent. <FONT size=2>7</FONT> Menenius autem tanta paupertate decessit, ut eum populus collatis quadrantibus sepeliret, locum sepulcro senatus publice daret.</p>

<P>
<B>19</B> <FONT size=2>1</FONT> Gnaeus Marcius, captis Coriolis urbe Volscorum Coriolanus dictus, ob egregia militiae facinora a Postumio optionem munerum accipiens equum tantum et hospitem sumpsit, virtutis et pietatis exemplum. <FONT size=2>2</FONT> Hic consul gravi annona advectum e Sicilia frumentum magno pretio populo dandum curavit, ut hac iniuria plebs agros, non seditiones coleret. <FONT size=2>3</FONT> Ergo a tribuno plebis Decio die dicta ad Volscos concessit eosque duce Tito Tatio adversus Romanos concitavit et ad quartum ab urbe lapidem castra posuit. <FONT size=2>4</FONT> Cumque nullis civium legationibus flecteretur, a Veturia matre et Volumnia uxore matronarum numero comitatis motus omisso bello ut proditor occisns. <FONT size=2>5</FONT> Ibi templum Fortunae muliebri constitutum eat.</p>

<P>
<B>20</B> <FONT size=2>1</FONT> Fabius Ambustus ex duabus filiabus alteram Licinio Stoloni plebeio, alteram Aulo Sulpicio patricio coniugem dedit. Quarum plebeia cum sororem salutaret, cuius vir tribunus militaris consulari potestate erat, fasces lictorios foribus appositos indecenter expavit. A sorore irrisa marito questa est; qui adiuvante socero, ut primum tribunatum plebis aggressus est, legem tulit, ut alter consul ex plebe crearetur. Lex resistente Appio Claudio tamen lata; <FONT size=2>2</FONT> et primus Licinias Stolo consul factus. <FONT size=2>3</FONT> Idem lege cavit, ne cui plus quingenta iugera agri habere liceret. <FONT size=2>4</FONT> Et ipse cum iugera quingenta haberet, altera emancipati filii nomine possideret, in iudicium vocatus et primus omnium sua lege punitus est.</p>

<P>
<B>21</B> <FONT size=2>1</FONT> Populus Romanus cum seditiosos magistratus ferre non posset, decemviros legibus scribendia creavit, qui eas ex libris Solonis translatas duodecim tabulis exposuerunt. <FONT size=2>2</FONT> Sed cum pacto dominationia magistratum sibi prorogarent, unus ex his Appius Claudius Virginiam, Virginii centurionis filiam in Algido militantis, adamavit. Quam cum corrumpere non posset, clientem subornavit, qui eam in servitium deposceret, facile victurus, cum ipse esset et accusator et index. <FONT size=2>3</FONT> Pater re cognita cum ipso die iudicii supervenisset et filiam iam addictam videret, ultimo eius colloquio impetrato eam in secretum abduxit et occidit; et corpus eius humeris gerens ad exercitum profugit et milites ad vindicandum facinus accendit; qui creatis decem tribunis Aventinum occuparunt, decemviros abdicare se magistratu coegerunt eosque omnes aut morte aut exilio punierunt.  Appius Claudius in carcere necatus est.</p>

<P>
<B>22</B> <FONT size=2>1</FONT> Romani ob pestilentiam responso monente ad Aesculapium Epidauro arcessendum decem legatos principe Q. Ogulnio miserunt. <FONT size=2>2</FONT> Qui cum eo venissent et simulacrum ingens mirarentur, anguis e sedibus eius elapsus venerabilis, non horribilis, per mediam urbem cum admiratione omnium ad navem Romanam perrexit et se in Ogulnii tabernaculo conspiravit. <FONT size=2>3</FONT> Legati deum vehentes Antium pervecti, ubi per mollitiem maris anguis proximum Aesculapii fanum petiit et post paucos dies ad navem rediit; et cum adverso Tiberi subveheretur, in proximam insulam desilivit, ubi templum ei constitutum et pestilentia mira celeritate sedata est.</p>

<P>
<B>23</B> <FONT size=2>1</FONT> Furius Camillus cum Faliscos obsideret ac ludi litterarii magister principum filios ad eum adduxisset, vinctum eum iisdem pueris in urbem redigendum et verberandum tradidit. <FONT size=2>2</FONT> Statim Falisci se ei ob tantam iustitiam dediderunt. <FONT size=2>3</FONT> Veios hieme obsidio domuit deque his triumphavit. <FONT size=2>4</FONT> Postmodum crimini datum, quod albis equis triumphasset et praedam inique divisisset: die dicta ab Apuleio Saturnino tribune plebis damnatus Ardeam concessit. <FONT size=2>5</FONT> Mox cum Galli Senones relictis ob sterilitatem agris suis Clusium Italiae oppidum obsiderent, missi sunt Roma tres Fabii, qui Gallos menerent, ut ab oppugnatione desisterent. <FONT size=2>6</FONT> Ex his unus contra ius gentium in aciem processit et ducem Senonum interfecit. <FONT size=2>7</FONT> Quo commoti Galli petitis in deditionem legatis nec impetratis Romam petierunt et exercitam Romanum apud Alliam fluvium ceciderunt, die XVI Kal. Auguste qui dies inter nefastos relatus, Alliensis dictus. <FONT size=2>8</FONT> Victores Galli urbem intraverunt, ubi nobilissimos senum in curulibus et honorum insignibus primo ut deos venerati, deinde ut homines despicati interfecere. <FONT size=2>9</FONT> Reliqua inventus cum Manlio in Capitolium fugit, ubi obsessa Camilli virtute est servata. Qui absens dictator dictus collectis reliquiis Gallos improvisos internecione occidit. <FONT size=2>10</FONT> Populum Romanum migrare Veios volentem retinuit. Sic et oppidum civibus et cives oppido reddidit.</p>

<P>
<B>24</B> <FONT size=2>1</FONT> Manlius ob defensum Capitolium Capitolinus dictus sedecim annorum voluntarium militem se obtulit. <FONT size=2>2</FONT> Triginta septem militaribus donis a suis ducibus ornatus viginti tres cicatrices in corpore habuit. <FONT size=2>3</FONT> Capta urbe auctor in Capitolium confugiendi fuit. <FONT size=2>4</FONT> Quadam nocte clangore anseris excitatus Gallos ascendentes deiecit. Patronus a civibus appellatus et farre donatus. <FONT size=2>5</FONT> Domum etiam in Capitolio publice accepit. Qua superbia elatus cum a senatu suppressisse Gallicos thesauros argueretur et addictos propria pecunia liberaret, regni affectati &lt;suspectus&gt; in carcerem coniectus populi consensu liberatus est. <FONT size=2>6</FONT> Rursus cum in eadem culpa et gravius perseveraret, reus factus et ob conspectum Capitolii ampliatus est. Alio deinde loco damnatus et de saxo Tarpeio praecipitatus, domus diruta, bona publicata. <FONT size=2>7</FONT> Gentilitas eius Manlii cognomen eiuravit.</p>

<P>
<B>25</B> <FONT size=2>1</FONT> Fidenates, veteres Romanorum hostes, ut sine spe veniae fortius dimicarent, legatos ad se missos interfecerunt; ad quos Quinctius Cincinnatus dictator missus magistrum equitum habuit Cornelium Cossum, qui Lartem Tolumnium ducem sua manu interfecit. <FONT size=2>2</FONT> De eo spolia opima Iovi Feretrio secundus a Romulo consecravit.</p>

<P>
<B>26</B> <FONT size=2>1</FONT> Publius Decius Mus bello Samnitico sub Valerio Maximo et Cornelio Cosso consulibus tribunus militum exercitu in angustiis Gauri montis insidiis hostium clauso, accepto quod postulaverat praesidio in superiorem locum evasit, hostes terruit. <FONT size=2>2</FONT> Ipse intempesta nocte per medias custodias somno oppressas incolumis evasit. <FONT size=2>3</FONT> Ob hoc ab exercitu civica corona donatus est. <FONT size=2>4</FONT> Consul bello Latino collega Manlio Torquato positia apud Veserim fluvium castris, cum utrique consuli somnio obvenisset eos victores futuros, quorum dnx in proelio cecidisset, <FONT size=2>5</FONT> tum collato cum collega somnio cum convenisset, ut, cuius cornu in acie laboraret, diis se manibus voveret, inclinante sua parte se et hostes per Valerium pontificem diis manibus devovit. Impetu in hostes facto victoriam suis reliquit.</p>

<P>
<B>27</B> <FONT size=2>1</FONT> Publius Decius Decii filius primo consul de Samnitibus triumphans spolia ex his Cereri consecravit. <FONT size=2>2</FONT> Iterum et tertio consul multa domi militiaeque gessit. <FONT size=2>3</FONT> Quarto consulatu cum Fabio Maximo, cum Galli, Samnites, Umbri, Tusci contra Romanos conspirassent, ibi exercitu in aciem ducto et cornu inclinante exemplum patris imitatus advocato Marco Livio pontifice hastae insistens et solemnia verba respondens se et hostes diis manibus devovit. <FONT size=2>4</FONT> Impetu in hostes facto victoriam suis reliquit. <FONT size=2>5</FONT> Corpus a collega laudatum magnifice sepultum est.</p>

<P>
<B>28</B> <FONT size=2>1</FONT> Titus Manlius Torquatus ob ingenii et linguae tarditatem a patre rus relegatus, cum audisset ei diem dictam a Pomponio tribunoplebis, nocte urbem petiit. <FONT size=2>2</FONT> Secretum colloquium a tribuno impetravit et gladio stricto omittere eum accusationem terrore multo compulit. <FONT size=2>3</FONT> Sulpicio dictatore tribunus militum Gallum provocatorem occidit. Torquem ei detractum cervici suae indidit. <FONT size=2>4</FONT> Consul bello Latino filium suum, quod contra imperium pugnasset, securi percussit. Latinos apud Veserim fluvium Decii collegae devotione superavit. <FONT size=2>5</FONT> Consulatum recusavit, quod diceret neque se populi vitia neque illum severitatem suam posse sufferre.</p>

<P>
<B>29</B> <FONT size=2>1</FONT> Reliquias Senonum Camillus persequebatur. Adversum ingentem Gallum provocatorem solus Valerius tribunus militum omnibus territis processit. <FONT size=2>2</FONT> Corvus ab ortu solis galeae eius insedit et inter pugnandum ora oculosque Galli everberavit. Hoste victo Valerius Corvinus dictus. <FONT size=2>3</FONT> Hinc cum ingens multitudo aere alieno oppressa Capuam occupare tentasset et ducem sibi Quinctium necessitate compulsum fecisset, sublato aere alieno seditionem compressit.</p>

<P>
<B>30</B> <FONT size=2>1</FONT> Titus Veturius et Spurius Postumius consules bellum adversum Samnitas gerentes a Pontio Telesino duce hostium in insidias inducti sunt. <FONT size=2>2</FONT> Nam ille simulatos transfugas misit, qui Romanis dicerent Luceriam Apulam a Samnitibus obsideri, quo duo itinera ducebant, aliud longius et tutius, aliud brevius et periculosius. <FONT size=2>3</FONT> Festinatio brevius eligit; itaque cum insidias statuisset (qui locus Furculae Caudinae vocatur), Pontius accitum patrem Herennium rogavit, quid fieri placeret. <FONT size=2>4</FONT> Ille ait aut omnes occidendos, ut vires frangerentur, aut omnes dimittendos, ut beneficie obligarentur. Utroque improbato consilio omnes sub iugum misit icto foedere, quod a Romanis postea improbatum est. Postumius Samnitibus deditus nec receptus est.</p>

<P>
<B>31</B> <FONT size=2>1</FONT> Lucius Papirius, a velocitate Cursor, cum consulem se adversis ominibus adversum Samnites progressum esse sensisset, ad auspicia repetenda Romam regressus edixit Fabio Rullo, quem exercitui praeponebat, ne manum cum hoste consereret. <FONT size=2>2</FONT> Sed ille opportunitate ductus pugnavit. Reversus Papirius securi eum ferire voluit; ille in urbem confugit nec supplicem tribuni tuebantur. <FONT size=2>3</FONT> Deinde pater lacrimis, populus precibus veniam impetrarunt. <FONT size=2>4</FONT> Papirius de Samnitibus triumphavit. Idem cum Praenestinum praetorem gravissime increpuisset: Expedi, inquit, lictor, secures. Et cim eum metu mortis attonitum vidisset, incommodam ambulantibus radicem excidi iussit.</p>

<P>
<B>32</B> <FONT size=2>1</FONT> Quintus Fabius Rullus, primus ex ea familia ob virtutem Maximus, magister equitum a Papirio ob Samnitem victoriam securi paene percussus, primum de Apulis et Nucerinis, iterum de Samnitibus, tertio de Gallis Umbris Marsis atque Tuscis triumphavit. <FONT size=2>2</FONT> Censor libertinos tribubus amovit. Iterum censor fieri noluit dicens non esse ex usu reipublicae eosdem censores saepius fieri. <FONT size=2>3</FONT> Hic primus instituit, uti equites Romani Idibus Quinctilibus ab aede Honoris equis insidentes in Capitolium transirent. <FONT size=2>4</FONT> Mortuo huic tantum aeria populi liberalitate congestum est, ut inde filius viscerationem et epulam publiee daret.</p>

<P>
<B>33</B> <FONT size=2>1</FONT> Marcus Curius Dentatus primo de Samnitibus triumphavit, quos usque ad mare superum perpacavit. <FONT size=2>2</FONT> Regressus in contione ait: Tantum agri cepi, ut solitudo futura fuerit, nisi tantum hominum cepissem; tantum porro hominum cepi, ut fame perituri fuerint, nisi tantum agri cepissem. <FONT size=2>3</FONT> Iterum de Sabinis triumphavit. Tertio de Lucanis ovans urbem introiit. <FONT size=2>4</FONT> Pyrrhum Epirotam Italia expulit. <FONT size=2>5</FONT> Quaterna dena agri iugera viritim populo divisit. <FONT size=2>6</FONT> Sibi deinde totidem constituit dicens neminem esse debere, cui non tantum sufficeret. <FONT size=2>7</FONT> Legatis Samnitum aurum offerentibus, cum ipse in foco rapas torreret: Malo, inquit, haec in fictilibus meis esse et aurum habentibus imperare. <FONT size=2>8</FONT> Cum interversae pecuniae argueretur, gutum ligneum, quo uti ad sacrificia consueverat, in medium protulit iuravitque se nihil amplius de praeda hostili domum suam convertisse. <FONT size=2>9</FONT> Aquam Anienem de manubus hostium in urbem induxit. <FONT size=2>10</FONT> Tribunus plebis patres auctores fieri coegit comitiis, quibus plebei magistratus creabantur. Ob haec merita domus ei apud Tiphatam et agri iugera quingenta publice data.</p>

<P>
<B>34</B> <FONT size=2>1</FONT> Appius Claudius Caecus in censura libertinos quoque in senatum legit. Epulandi cantandique ius tibicinibus in publico ademit. <FONT size=2>2</FONT> [Duae familiae ad Herculis sacra sunt destinatae, Potitiorum et Pinariorum.] Potitios Herculis sacerdotes pretio corrupit, ut sacra Herculea servos publicos edocerent: unde caecatus est, gens Potitiorum funditus periit. <FONT size=2>3</FONT> Ne consulatus cum plebeiis communicaretur, acerrime restitit. <FONT size=2>4</FONT> Ne Fabius solus ad bellum mitteretur, contradixit. <FONT size=2>5</FONT> Sabinos, Samnitas, Etruscos bello domuit. <FONT size=2>6</FONT> Viam usque Brundisium lapide stravit, unde illa Appia dicitur. <FONT size=2>7</FONT> Aquam Anienem in urbem induxit. <FONT size=2>8</FONT> Censuram solus omnium quinquennio obtinuit. <FONT size=2>9</FONT> Cum de pace Pyrrhi ageretur et gratia potentum per legatum Cineam pretio quaereretur, senex et caecus lectica in senatum latus turpissimas condiciones magnifica oratione discussit.</p>

<P>
<B>35</B> <FONT size=2>1</FONT> Pyrrhus rex Epirotarum, materno genere ab Achille, paterno ab Hercule oriundus, cum imperium orbis agitaret et Romanos potentes videret, Apollinem de bello consuluit. <FONT size=2>2</FONT> Ille ambigue respondit:<I></p>

<P>
Aio te, Aeacida, Romanos vincere posse.</I></p>

<P>
<FONT SIZE=2>3</FONT> Hoc dicto in voluntatem tracto auxilio Tarentinorum bellum Romanis intulit.   Laevinum consulem apud Heracleam elephantorum novitate turbavit. <FONT size=2>4</FONT> Cumque Romanos adversis vulneribus occisos videret: Ego, inquit, talibus militibus brevi orbem terrarum subigere potuissem. <FONT size=2>5</FONT> Amicis gratulantibus: Quid mihi cum tali victoria, inquit, ubi exercitus robur amittam? <FONT size=2>6</FONT> Ad vicesimum ab urbe lapidem castra posuit; captivos Fabricio gratis reddidit. <FONT size=2>7</FONT> Viso Laevini exercitu eandem sibi ait adversum Romanos, quam Herculi adversus hydram, fuisse fortunam. <FONT size=2>8</FONT> A Curio et Fabricio superatus Tarentum refugit, in Siciliam traiecit. <FONT size=2>9</FONT> Mox in Italiam Locros regressus pecuniam Proserpinae avehere tentavit, sed ea naufragio relata est. <FONT size=2>10</FONT> Tum in Graeciam regressus, dum Argos oppugnaret, ictu tegulae prostratus est. <FONT size=2>11</FONT> Corpus ad Antigonum regem Macedoniae relatum magnifice sepultum.</p>

<P>
<B>36</B> <FONT size=2>1</FONT> Vulsinii, Etruriae nobile oppidum, luxuria paene perierunt. Nam cum temere servos manumitterent, dein in curiam legerent, consensu eorum oppressi. <FONT size=2>2</FONT> Cum multa indigna paterentur, clam a Roma auxilium petierunt, missusque Decius Mus libertines omnes aut in carcere necavit aut dominis in servitutem restituit.</p>

<P>
<B>37</B> <FONT size=2>1</FONT> Appius Claudius victis Vulsiniensibus cognomento Caudex dictus frater Caeci fuit. <FONT size=2>2</FONT> Consul ad Mamertinos liberandos missus, quorum arcem Carthaginienses et Hiero rex Syracusanus obsidebant. <FONT size=2>3</FONT> Primo ad explorandos hostes fretum piscatoria nave traiecit et cum duce Carthaginiensium egit, ut praesidium arce deduceret. <FONT size=2>4</FONT> Regium regressus quinqueremem hostium copiis pedestribus cepit; ea legionem in Siciliam traduxit. Carthaginienses Messana expulit. <FONT size=2>5</FONT> Hieronem proelio apud Syracusas in deditionem accepit, qui eo periculo territus Romanorum amicitiam petiit iisque postea fidelissimus fuit.</p>

<P>
<B>38</B> <FONT size=2>1</FONT> Gnaeus Duellius primo Punico bello dux contra Carthaginienses missus, cum videret eos multum mari posse, classem validam fabrefecit et manus ferreas cum irrisu hostium primus instituit; sic inter pugnandum hostium naves apprehendit, qui victi et capti sunt. <FONT size=2>2</FONT> Himilco dux classis Carthaginem fugit et a senatu quaesivit, quid faciendum censerent. <FONT size=2>3</FONT> Omnibus, ut pugnaret, acclamantibus: Feci, inquit, et victus sum. Sic poenam crucis effngit; nam apud Poenos dux male re gesta puniebatur. <FONT size=2>4</FONT> Duellio concessum est, ut praelucente funali et praecinente tibicine a cena publice rediret.</p>

<P>
<B>39</B> <FONT size=2>1</FONT> Atilius Calatinus, dux adversum Carthaginienses missus, ex maximis et munitissimis civitatibus Enna Drepano Lilybaeo hostilia praesidia deiecit. <FONT size=2>2</FONT> Panormum cepit. Totamque Siciliam pervagatus patris navibus magnam hostiam classem duce Hamilcare superavit. <FONT size=2>3</FONT> Sed cum ad Catinam ab hostibus obsessam festinaret, a Poenis in angustiis clausus est, ubi tribunus militum Calpurnius Flamma acceptis trecentis sociis in superiorem locum evasit, consulem liberavit; ipse cum trecentis pugnans cecidit. <FONT size=2>4</FONT> Postea ab Atilio semianimis inventus et sanatus magno postea terrori hostibus fuit. Atilius gloriose triumphavit.</p>

<P>
<B>40</B> <FONT size=2>1</FONT> Marcus Atilius Regulus consul fusis Sallentinis triumphavit primusque Romanorum ducum in Africam classem traiecit. Ea quassata de Hamilcare naves longas tres et sexaginta cepit. <FONT size=2>2</FONT> Oppida ducenta et hominum ducenta milia cepit. Absente eo coniugi eius et liberis ob paupertatem sumptus publice dati. <FONT size=2>3</FONT> Mox arte Xanthippi Lacedaemonii mercenarii militis captus in carcerem missus. <FONT size=2>4</FONT> Legatus de permutandis captivis Romam missus dato iureiurando, ut, si impetrasset, ita demum non rediret, in senatu condicionem dissuasit reiectisque ab amplexu coniuge et liberis Carthaginem regressus, ubi in arcam ligneam coniectus clavis introrsum adactis vigiliis ac dolore punitus est.</p>

<P>
<B>41</B> <FONT size=2>1</FONT> Quintus Lutatius Catulus primo Punico bello trecentis navibus adversum Poenos profectus sexcentas eorum naves commeatibus et allia oneribus impeditas duce Hannone apud Aegatas insulas inter Siciliam et Africam depressit aut cepit finemque bello imposuit. <FONT size=2>2</FONT> Pacem petentibus hac condicione concessit, ut Sicilia, Sardinia et ceteris insulis inter Italiam Africamque decederent, Hispania citra Hiberum abstinerent.</p>

<P>
<B>42</B> <FONT size=2>1</FONT> Hannibal, Hamilcaris filius, novem annos natus, a patre aris admotus odium in Romanos perenne iuravit. <FONT size=2>2</FONT> Exinde socius et miles in castris patri fuit. Mortuo eo causam belli quaerens Saguntum Romanis foederatam intra sex menaes evertit. Tum Alpibus patefactis in Italiam traiecit. <FONT size=2>3</FONT> P. Scipionem apud Ticinum, Sempronium Longum apud Trebiam, Flaminium apud Trasimenum, Paullum et Varronem apud Cannas superavit. <FONT size=2>5</FONT> Cumque urbem capere posset, in Campaniam devertit, cuius deliciis elanguit. <FONT size=2>6</FONT> Et cum ad tertium ab urbe lapidem castra posuisset, tempestatibus repulsus, primum a Fabio Maximo frustratus, deinde a Valerio Flacco repulsus, a Graccho et Marcello fugatus, in Africam revocatus, a Scipione superatus, ad Antiochum regem Syriae confugit eumque hostem Romanis fecit; quo victo ad Prusiam regem Bithyniae concessit; unde Romana legatione repetitus hausto, quod sub gemma anuli habebat, veneno absumptus est, positus apud Libyssam in arca lapidea, in qua hodieque inscriptum eat: Hannibal hic situs est.</p>

<P>
<B>43</B> <FONT size=2>1</FONT> Quintus Fabius Maximus Cunctator, Verrucosus a verruca in labris sita, Ovicula a clementia morum dictus, consul de Liguribus triumphavit. <FONT size=2>2</FONT> Hannibalem mora fregit. <FONT size=2>3</FONT> Minucium magistrum equitum imperio sibi aequari passus est; nihilo minus periclitanti subvenit. <FONT size=2>4</FONT> Hannibalem in agro Falerno inclusit. <FONT size=2>5</FONT> Marium Statilium transfugere ad hostes volentem equo et armis donatis retinuit, et Lucano cuidam fortissimo ob amorem mulieris infrequenti eandem emptam dono dedit. <FONT size=2>6</FONT> Tarentum ab hostibus recepit, Herculis signum inde translatum in Capitolio dedicavit. De redemptione captivorum cum hostibus  pepigit; <FONT size=2>7</FONT> quod pactum cum a senatu improbaretur, fundum suum ducentis milibus vendidit et fidei satisfecit.</p>

<P>
<B>44</B> <FONT size=2>1</FONT> Publius Scipio Nasica, a senatu vir optimus iudicatus, Matrem deum hospitio recepit. <FONT size=2>2</FONT> Is cum adversum auspicia consulem se a Graccho nominatum comperisset, magistratu se abdicavit. <FONT size=2>3</FONT> Censor statuas, quas sibi quisque in foro per ambitionem ponebat, sustulit. <FONT size=2>4</FONT> Consul Delminium urbem Dalmatarum expugnavit. <FONT size=2>5</FONT> Imperatoris nomen a militibus et a senatu triumphum oblatum recusavit.  Eloquentia primus, iuris scientia consultissimus, ingenio sapientissimus, unde vulgo Corculum dictus.</p>

<P>
<B>45</B> <FONT size=2>1</FONT> Marcus Marcellus Viridomarum, Gallorum ducem, singulari proelio fudit. <FONT size=2>2</FONT> Spolia opima Iovi Feretrio tertius a Romulo consecravit. <FONT size=2>3</FONT> Primus docuit, quomodo milites cederent nec terga praeberent. <FONT size=2>4</FONT> Hannibalem apud Nolam locorum angustia adiutus vinci docuit. <FONT size=2>5</FONT> Syracusas per tres annos expugnavit. <FONT size=2>6</FONT> Et cum per calumniam triumphus a senatu negaretur, de sua aententia in Albano monte triumphavit. <FONT size=2>7</FONT> Quinquies consul insidiis Hannibalis deceptus et magnifice sepultus. <FONT size=2>8</FONT> Ossa Romam remissa a praedonibus intercepta perierunt.</p>

<P>
<B>46</B> <FONT size=2>1</FONT> Hannibale Italiam devastante ex responso librorum Sibyllinorum Mater deum a Pessinunte arcessita cum adverso Tiberi veheretur, repente in alto stetit. Et cum moveri nullis viribus posset, ex libris cognitum castissimae demum feminae manu moveri posse. <FONT size=2>2</FONT> Tum Claudia virgo Vestalis falso incesti suspecta deam oravit, ut, si pudicam sciret, sequeretur, et zona imposita navem movit. <FONT size=2>3</FONT> Simulacrum Matris deum, dum templum aedificatur, Nasicae, qui vir optimus iudicabatur, quasi hospiti datum.</p>

<P>
<B>47</B> <FONT size=2>1</FONT> Marcus Porcius Cato, genere Tusculanus, a Valerio Flacco Romam sollicitatus, tribunus militum in Sicilia, quaestor sub Scipione fortissimus, praetor iustissimus fuit: in praetura Sardiniam subegit, ubi ab Ennio Graecis litteris institutus. <FONT size=2>2</FONT> Consul Celtiberos domuit et, ne rebellare possent, litteras ad singulas civitates misit, ut muros diruerent. <FONT size=2>3</FONT> Cum unaquaeque sibi soli imperari putaret, fecerunt. Syriaco bello tribunus militum sub M. Acilio Glabrione occupatis Thermopylarum iugis praesidium hostium depulit. <FONT size=2>4</FONT> Censor L. Flaminium consularem senatu movit, quod ille in Gallia ad cuiusdam scorti spectaculum eiectum quendam e carcere in convivio iugulari iussisset. <FONT size=2>5</FONT> Basilicam suo nomine primus fecit. <FONT size=2>6</FONT> Matronis ornamenta erepta Oppia lege repetentibus restitit. <FONT size=2>7</FONT> Accusator assiduus malorum Galbam octogenarius accusavit, ipse quadragies quater accusatus gloriose absolutus. <FONT size=2>8</FONT> Carthaginem delendam censuit. <FONT size=2>9</FONT> Post octoginta annos filium genuit. Imago huius funeris gratia produci solet.</p>

<P>
<B>48</B> <FONT size=2>1</FONT> Hasdrubal, frater Hannibalis, ingentibus copiis in Italiam traiecit, actumque erat de Romano imperio, si iungere se Haimibali potuisset. <FONT size=2>2</FONT> Sed Claudius Nero, qui in Apulia cum Hannibale castra coniunxerat, relicta in castris parte cum delectis ad Hasdrubalem properavit et se Livio collegae apud Senam oppidum et Metaurum flumen coniunxit amboque Hasdrubalem vicerunt. <FONT size=2>3</FONT> Nero regressus pari celeritate, qua venerat, caput Hasdrubalis ante vallum Hannibalis proiecit. <FONT size=2>4</FONT> Quo ille viso vinci se fortuna Carthaginis confessus. <FONT size=2>5</FONT> Ob haec Livius triumphans, Nero ovans urbem introierunt.</p>

<P>
<B>49</B> <FONT size=2>1</FONT> Publius Scipio ex virtute Africanus dictus, Iovis filius creditus: nam antequam conciperetur, serpens in lecto matris eius apparuit, et ipsi parvulo draco circumfusus nihil nocuit. <FONT size=2>2</FONT> In Capitolium intempesta nocte euntem nunquam canes latraverunt. <FONT size=2>3</FONT> Nec hic quicquam prius coepit, quam in cella Iovis diutissime sedisset, quasi divinam mentem acciperet. <FONT size=2>4</FONT> Decem et octo annorum patrem apud Ticinum singulari virtute servavit. <FONT size=2>5</FONT> Clade Cannensi nobilissimos iuvenes Italiam deserere cupientes sua auctoritate compescuit. <FONT size=2>6</FONT> Reliquias incolumes per media hostium castra Canusium perduxit. <FONT size=2>7</FONT> Viginti quattuor annorum praetor in Hispaniam missus Carthaginem, qua die venit, cepit. <FONT size=2>8</FONT> Virginem pulcherrimam, ad cuius adspectum concurrebatur, ad se vetuit adduci patrique eius sponsor astitit. <FONT size=2>9</FONT> Hasdrubalem Magonemque, fratres Hannibalis, Hispania expulit. <FONT size=2>10</FONT> Amicitiam cum Syphace, Maurorum rege, coniunxit. Massinissam in societatem recepit. <FONT size=2>11</FONT> Victor domum regressus consul ante annos factus concedente collega in Africam classem traiecit. <FONT size=2>12</FONT> Hasdrabalis et Syphacis castra una nocte perrupit. <FONT size=2>14</FONT> Revocatum ex Italia Hannibalem superavit. <FONT size=2>15</FONT> Victis Carthaginiensibus leges imposuit. <FONT size=2>16</FONT> Bello Antiochi legatus fratri fuit; captum filium gratis recepit. <FONT size=2>17</FONT> A Petillio Actaeo tribuno plebis repetundarum accusatus librum rationum in conspectu populi scidit: Hac die, inquit, Carthaginem vici; quare, bonum factum, in Capitolium eamus et diis supplicemus! <FONT size=2>18</FONT> Inde in voluntarium exilium concessit, ubi reliquam egit aetatem. <FONT size=2>19</FONT> Moriens ab uxore petiit, ne corpus suum Romam referretur.</p>

<P>
<B>50</B> <FONT size=2>1</FONT> Livius Salinator primo consul de Illyriis triumphavit, deinde ex invidia peculatus reus ab omnibus tribubus excepta Metia condemnatus. <FONT size=2>2</FONT> Iterum cum Claudio Nerone inimico suo consul, ne respublica discordia male administraretur, amicitiam cum eo iunxit et de Hasdrubale triumphavit. <FONT size=2>3</FONT> Censor cum eodem collega omnes tribus excepta Metia aerarias fecit, stipendio privavit eo crimine, quod aut prius se iniuste condemnassent aut postea tantos honores non recte tribuissent.</p>

<P>
<B>51</B> <FONT size=2>1</FONT> Quintus Flaminius, Flaminii, qui apud Trasumenum periit, filius, consul Macedoniam sortitus, ducibus Charopae principis pastoribus provinciam ingressus regem Philippum proelio fudit, castris exuit. <FONT size=2>2</FONT> Filium eius Demetrium obsidem accepit, quem pecunia mulctatum in regnum restituit. <FONT size=2>3</FONT> A Nabide quoque Lacedaemonio filium obsidem accepit. <FONT size=2>4</FONT> &#134;Ludos Iunonis Samiae per praeconem pronuntiavit. <FONT size=2>5</FONT> Legatus etiam ad Prusiam, ut Hannibalem repeteret, missus.</p>

<P>
<B>52</B> <FONT size=2>1</FONT> Quintus Fulvius Nobilior consul Vettonas Oretanosque superavit, unde ovans urbem introiit. <FONT size=2>2</FONT> Consul Aetolos, qui bello Macedonico Romanis affuerant, post ad Antiochum defecerant, proeliis frequentibus victos et in Ambraciam oppidum coactos in deditionem accepit, tamen signis tabulisque pictis spoliavit; de quibus triumphavit. <FONT size=2>3</FONT> Quam victoriam per se magnificam Ennius amicus eius insigni laude celebravit.</p>

<P>
<B>53</B> <FONT size=2>1</FONT> Scipio Asiaticus, frater Africani, infirme corpore, tamen in Africa virtutis nomine a fratre laudatus, consul Antiochum regem Syriae legato fratre apud Sipylum montem, cum arcus hostium pluvia hebetati fuissent, vicit et regni parte privavit: hinc Asiaticus dictus. <FONT size=2>2</FONT> Post reus pecuniae interceptae, ne in carcerem duceretur Gracchus pater tribunus plebis, inimicus eius, intercessit. M. Cato censor equum et ignominiae causa ademit.</p>

<P>
<B>54</B> <FONT size=2>1</FONT> Antiochus, rex Syriae, nimia opum fiducia bellum Romanis intulit, specie Lysimachiae repetundae, quam a maioribus suis in Thracia conditam Romani possidebant, statimque Graeciam insulasque eius occupavit. In Euboea luxuria elanguit. <FONT size=2>2</FONT> Adventu M. Acilii Glabrionis excitatus Thermopylas occupavit, unde industria Marci Catonis eiectus in Asiam refugit. <FONT size=2>3</FONT> Navali proelio, cui Hannibalem praefecerat, a L. Aemilio Regillo superatus filium Scipionis Africani, quem inter navigandum ceperat, patri remisit, qui ei quasi pro reddenda gratia suasit, ut amicitiam Romanam peteret. <FONT size=2>4</FONT> Antiochus spreto consilio apud Sipylum montem cum L. Scipione conflixit. Victus et ultra Taurum montem relegatus a sodalibus, quos temulentus in convivio pulsarat, occisus est.</p>

<P>
<B>55</B> <FONT size=2>1</FONT> Gaius Manlius Vulso missus ad ordinandam Scipionis Asiatici provinciam cupidine triumphi bellum Pisidis et Gallograecis, qui Antiocho affuerant, intulit. <FONT size=2>2</FONT> His facile victis inter captivos uxor regis Orgiagontis centurioni cuidam in custodiam data; a quo vi stuprata de iniuria tacuit et post impetrata redemptione marito adulterum interficienduni tradidit.</p>

<P>
<B>56</B> <FONT size=2>1</FONT> Lucius Aemilius Paullus, filius eius, qui apud Cannas cecidit, primo consulatu, quem post tres repulsas adeptus erat, de Liguribus triumphavit. <FONT size=2>2</FONT> Rerum gestarum ordinem in tabula pictum publice posuit. <FONT size=2>3</FONT> Iterum consul Persen Philippi filium regem Macedonum apud Samothracas deos cepit; quem victum flevit et assidere sibi iussit, tamen in triumphum duxit. <FONT size=2>4</FONT> In hac laetitia duos filios amisit et progressus ad populum gratias fortunae egit, quod, si quid adversi reipublicae imminebat, sua esset calamitate decisum. <FONT size=2>5</FONT> Ob haec omnia ei a populo et a senatu concessum est, ut ludis Circensibus triumphali veste uteretur. <FONT size=2>6</FONT> Ob huius continentiam et paupertatem post mortem eius dos uxori nisi venditis possessionibus non potuit exsolvi.</p>

<P>
<B>57</B> <FONT size=2>1</FONT> Tiberius Sempronius Gracchus nobilissima familia ortus Scipionem Asiaticum quamvis inimicum duci in carcerem non est passus. <FONT size=2>2</FONT> Praetor Galliam domuit, consul Hispaniam, altero consulatu Sardiniam; tantumque captivorum adduxit, ut longa venditione res in proverbium veniret &quot;Sardi venales&quot;. <FONT size=2>3</FONT> Censor libertinos, qui rusticas tribus occuparant, in quattuor urbanas divisit; ob quod a populo collega eius Claudius (nam ipsum auctoritas tuebatur) reus factus; et cum eum duae classes condemnassent, Tiberius iuravit se cum illo in exilium iturum: ita reus absolutus est. <FONT size=2>4</FONT> Cum in domo Tiberii duo angues e geniali toro erepsissent, responso dato eum de dominis periturum, cuius sexus anguis fuisset occisus, amore Corneliae coniugis marem iussit interfici.</p>

<P>
<B>58</B> <FONT size=2>1</FONT> Publius Scipio Aemilianus, Paulli Macedonici filius, a Scipione Africano adoptatus, in Macedonia cum patre agens victum Persen tam pertinaciter persecutus est, ut media nocte in castra redierit. <FONT size=2>2</FONT> Lucullo in Hispania legatus apud Intercatiam oppidum provocatorem singulari proelio vicit. <FONT size=2>3</FONT> Muros hostilis civitatis primus ascendit. <FONT size=2>4</FONT> Tribunus in Africa sub T. Manilio imperatore octo cohortes obsidione vallatas consilio et virtute servavit, a quibus corona obsidionali aurea donatus. <FONT size=2>5</FONT> Cum aedilitatem peteret, consul ante annos ultro factus Carthaginem intra sex menses delevit. <FONT size=2>6</FONT> Numantiam in Hispania correcta prius militum disciplina fame vicit; hinc Numantinus. <FONT size=2>7</FONT> Gaio Laelio plurimum usus; ad reges adeundos missus duos secum praeter eum servos duxit. <FONT size=2>8</FONT> Ob res gestas superbus Gracchum iure caesum videri respondit; obstrepente populo: Taceant, inquit, quibus Italia noverca, non mater est; et addidit: Quos ego sub corona vendidi. <FONT size=2>9</FONT> Censor Mummio collega segniore in senatu ait: Utinam mihi collegam aut dedissetis aut non dedissetis. <FONT size=2>10</FONT> Suscepta agrariorum causa domi repente exanimis inventus obvoluto capite elatus, ne livor in ore appareret. <FONT size=2>11</FONT> Huius patrimonium tam exiguum &lt;fuit&gt;, ut XXXII libras argenti, duas et semilibram auri reliquerit.</p>

<P>
<B>59</B> <FONT size=2>1</FONT> Aulus Hostilius Mancinus praetor adversum Numantinos vetantibus avibus et nescio qua voce revocante profectus, cum ad Numantiam venisset, exercitum Pompei acceptum prius corrigere decrevit et solitudinem petiit. <FONT size=2>2</FONT> Eo die Numantinis forte sollemni nuptum filias locabant; et unam speciosam duobus competentibus pater puellae conditionem tulit, ut ei illa nuberet, qui hostis dexteram attulisset. <FONT size=2>3</FONT> Profecti iuvenes abscessum Romanorum in modam fugae properantium cognoscunt, rem ad suos referant. Illi statim quattuor milibus suorum viginti milia Romanorum ceciderunt. <FONT size=2>4</FONT> Mancinus auctore Tiberio Graccho quaestore suo in leges hostium foedus percussit; quo per senatum improbato Mancinus Numantinis deditus nec receptus, augurio in castra deductus, praeturam postea consecutus est.</p>

<P>
<B>60</B> <FONT size=2>1</FONT> Lucius Mummius, devicta Achaia Achaicus dictus, consul adversum Corinthios iuissus victoriam alieno labore quaesitam intercepit. <FONT size=2>2</FONT> Nam cum illos Metellus Macedonicus apud Heracleam fudisset et duce Critolao privasset, cum lictoribus et paucis equitibus in Metelli castra properavit et Corinthios apud Leucopetram vicit duce Diaeo, qui domum refugit eamque incendit, coniugem interfecit et in ignem praecipitavit, ipse veneno interiit. <FONT size=2>3</FONT> Mummius Corinthum signis tabulisque spoliavit; quibus cum totam replesset Italiam, in domum suam nihil contulit.</p>

<P>
<B>61</B> <FONT size=2>1</FONT> Quintus Caecilius Metellus, domita Macedonia Macedonicus dictus, praetor Pseudophilippum, qui idem Andriscus dictus est, vicit. <FONT size=2>2</FONT> Achaeos bis proelio fudit triumphandos Mummio tradidit. <FONT size=2>3</FONT> Invisus plebi ob nimiam severitatem et ideo post duas repulsus consul aegre factus Arbacos in Hispania domuit. <FONT size=2>4</FONT> Apud Contrebiam oppidum cohortes loco pulsas redire et locam recipere iussit. <FONT size=2>5</FONT> Cum omnia proprio et subito consilio ageret, amico cuidam, quid acturus esset, roganti: <FONT size=2>6</FONT> Tunicam, inquit, meam exurerem, si eam consilium meum scire existimarem. Hic quattuor filiorum pater supremo tempore humeris eorum ad sepulcrum latus est; ex quibus tres consulares, unum etiam triumphantem vidit.</p>

<P>
<B>62</B> <FONT size=2>1</FONT> Quintus Caecilius Metellus Numidicus, qui de Iugurtha rege triumphavit, censor Quintium, qui se Tiberii Gracchi filium mentiebatur, in censum non recepit. <FONT size=2>2</FONT> Idem in legem Apuleiam per vim latam iurare noluit, quare in exilium actus Smyrnae exulavit. <FONT size=2>3</FONT> Calidia deinde rogatione revocatus cum ludis forte litteras in theatro accepisset, non prius eas legere dignatus est, quam spectaculum finiretur. Metellae sororis auae virum laudare noluit, quod is olim iudicium contra leges detrectarat.</p>

<P>
<B>63</B> <FONT size=2>1</FONT> Quintus Metellus Pius, Numidici filius, Pius, quia patrem lacrimis et precibus assidue revocavit, praetor bello sociali Q. Popedium Marsorum ducem interfecit. <FONT size=2>2</FONT> Consul in Hispania Herculeios fratres oppressit, Sertorium Hispania expulit. <FONT size=2>3</FONT> Adolescens in petitione praeturae et pontificatus consularibus viris praelatus est.</p>

<P>
<B>64</B> <FONT size=2>1</FONT> Tiberius Gracchus, Africani ex filia nepos, quaestor Mancino in Hispania foedus eius flagitiosum probavit. <FONT size=2>2</FONT> Periculum deditionis eloquentiae gratia effugit. <FONT size=2>3</FONT> Tribunus plebis legem tulit, ne quis plus mille agri iugera haberet. <FONT size=2>4</FONT> Octavio collegae intercedenti novo exemplo magistratum abrogavit. <FONT size=2>5</FONT> Dein tulit, ut de ea pecunia, quae ex Attali hereditate erat, ageretur et populo divideretur. <FONT size=2>6</FONT> Deinde cum prorogare sibi potestatem vellet, adversis auspiciis in publicum processit statimque Capitolium petiit manum ad caput referens, quo salutem suam populo commendabat. <FONT size=2>7</FONT> Hoc nobilitas ita accepit, quasi diadema posceretur; segniterque cessante Mucio consule Scipio Nasica sequi se iussit, qui salvam rempublicam vellent, Gracchum in Capitolium persecutus oppressit. <FONT size=2>8</FONT> Cuius corpus Lucretii aedilis manu in Tiberim missum; unde ille Vispillo dictus. <FONT size=2>9</FONT> Nasica ut invidiae subtraheretur, per speciem legationis in Asiam ablegatus est.</p>

<P>
<B>65</B> <FONT size=2>1</FONT> Gaius Gracchus pestilentem Sardiniam quaestor sortitus non veniente successore sua sponte discessit. <FONT size=2>2</FONT> Asculanae et Fregellanae defectionis invidiam sustinuit. <FONT size=2>3</FONT> Tribunus plebis agrarias et frumentarias leges tulit, colonos etiam Capuam et Tarentum mittendos censuit. <FONT size=2>4</FONT> Triumviros agris dividendis se et Fulvium Flaccum et C. Crassum constituit. <FONT size=2>5</FONT> Minucio Rufo tribuno plebis legibus suis obrogante in Capitolium venit; ubi cum Antyllius praeco Opimii consulis in turba fuisset occisus, in forum descendit et imprudens contionem a tribune plebis avocavit; qua re arcessitus cum in senatum non venisset, armata familia Aventinum occupavit; ubi ab Opimio victus, dum a templo Lunae desilit, talum intorsit et Pomponio amico apud portam Trigeminam, P. Laetorio in ponte sublicio persequentibus resistente in lucum Furinae pervenit. <FONT size=2>6</FONT> Ibi vel sua vel servi Euphori manu interfectus; caput a Septimuleio amico Gracchi ad Opimium relatum auro expensum fertur, propter avaritiam infuso plumbo gravius effectum.</p>

<P>
<B>66</B> <FONT size=2>1</FONT> Marcus Livius Drusus, genere et eloquentia magnus, sed ambitiosus et superbus, aedilis munus magnificentissimum dedit. <FONT size=2>2</FONT> Ubi Remmio collegae quaedam de utilitate reipublicae suggerenti: Quid tibi, inquit, cum republica nostra? <FONT size=2>3</FONT> Quaestor in Asia nullis insignibus uti voluit, ne quid ipso esset insignius. <FONT size=2>4</FONT> Tribunus plebis Latinis civitatem, plebi agros, equitibus curiam, senatui iudicia permisit. <FONT size=2>5</FONT> Nimiae liberalitatis fuit: ipse etiam professus nemini se ad largiendum praeter caelum et caenum reliquisse; ideoque cum pecunia egeret, multa contra dignitatem fecit. <FONT size=2>6</FONT> Magudulsam Mauritaniae principem ob regis simultatem profugum accepta pecunia Boccho prodidit, quem ille elephanto obiecit. <FONT size=2>7</FONT> Adherbalem filium regis Numidarum obsidem domi suae suppressit redemptionem eius occultam a patre sperans. <FONT size=2>8</FONT> Caepionem inimicum actionibus suis resistentem ait se de saxo Tarpeio praecipitaturum. <FONT size=2>9</FONT> Philippo consuli legibus agrariis resistenti ita collum in comitio obtorsit, ut multus sanguis efflueret e naribus; quam ille luxuriam opprobrans muriam de turdis esse dicebat. <FONT size=2>10</FONT> Deinde ex gratia nimia in invidiam venit. Nam plebs acceptis agris gaudebat, expuisi dolebant, equites in senatum lecti laetabantur, sed praeteriti querebantur; senatus permissis iudiciis exaltabat, sed societatem cum equitibus aegre ferebat. <FONT size=2>11</FONT> Unde Livius anxius, ut Latinorum postulata differret, qui promissam civitatem flagitabant, repente in publico concidit sive morbo comitiali seu hausto caprino sanguine, semianimis domum relatus. <FONT size=2>12</FONT> Vota pro illo per Italiam publice suscepta sunt. Et cum Latini consulem in Albano monte interfecturi essent, Philippum admonuit, ut caveret: unde in senatu accusatus, cum domum se reciperet, immisso inter turbam percussore corruit. <FONT size=2>13</FONT> Invidia caedis apud Philippum et Caepionem fuit.</p>

<P>
<B>67</B> <FONT size=2>1</FONT> Gaius Marius septies consul, Arpinas, humili luco natus, primis honoribus per ordinem functus, legatus Metello in Numidia criminando eum consulatum adeptus Iugurtham captum ante currum egit. <FONT size=2>2</FONT> In proximum annum consul ultro factus Cimbros in Gallia apud Aquas Sextias, Teutonas in Italia in campo Raudio vicit deque his triumphavit. <FONT size=2>3</FONT> Usque sextum consulatum per ordinem factus Apuleium tribunum plebis et Glauciam praetorem seditiosos ex senatusconsulto interemit. <FONT size=2>4</FONT> Et cum Sulpicia rogatione provinciam Syllae eriperet, armis ab eo victus Minturnis in palude delituit. <FONT size=2>5</FONT> Inventus et in carcerem coniectus immissum percussorem Gallum vultus auctoritate deterruit acceptaque navicula in Africam traiecit, ubi diu exulavit. <FONT size=2>6</FONT> Mox Cinnana dominatione revocatus ruptis ergastulis exercitum fecit caesisque inimicis iniuriam ultus septimo consulatu, ut quidam ferunt, voluntaria morte decessit.</p>

<P>
<B>68</B> <FONT size=2>1</FONT> Gaius Marius filius viginti septem annorum consulatum invasit, quem honorem tam immaturum mater flevit. <FONT size=2>2</FONT> Hic patri saevitia similis curiam armatus obsedit, inimicos trucidavit, quorum corpora in Tiberim praecipitavit. <FONT size=2>3</FONT> In apparatu belli, quod contra Syllam parabatur, apud Sacriportum vigiliis et labore defessus sub divo requievit et absens victus fugae, non pugnae interfuit. <FONT size=2>4</FONT> Praeneste confugit, ubi per Lucretium Afellam obsessus temptata per cuniculum fuga, cum omnia saepta intelligeret, iugulandum se Pontio Telesino praebuit.</p>

<P>
<B>69</B> <FONT size=2>1</FONT> Lucius Cornelius Cinna flagitiosissimus rempublicam summa crudelitate vastavit. <FONT size=2>2</FONT> Primo consulatu legem de exulibus revocandis ferens ab Octavio collega prohibitus et honore privatus urbe profugit vocatisque ad pilleum servis adversarios vicit, Octavium interfecit, Ianiculum occupavit. <FONT size=2>3</FONT> Iterum et tertio consulem se ipse fecit. <FONT size=2>4</FONT> Quarto consulatu cum bellum contra Syllam pararet, Anconae ob nimiam crudelitatem ab exercitu lapidibus occisus est.</p>

<P>
<B>70</B> <FONT size=2>1</FONT> Flavius Fimbria saevissimus, quippe Cinnae satelles, Valerio Flacco consuli legatus in Asiam profectus, per simultatem dimissus corrupto exercitu ducem interficiendum curavit. <FONT size=2>2</FONT> Ipse correptis imperii insignibus provinciam ingressus Mithridatem Pergamo expulit. <FONT size=2>3</FONT> Ilium, ubi tardius portae patuerant, incendi iussit; ubi Minervae templum inviolatum stetit, quod divina maiestate servatum nemo dubitavit. <FONT size=2>4</FONT> Ibidem Fimbria militiae principes securi percussit; mox a Sylla Pergami obsessus corrupto exercitu desertas semet occidit.</p>

<P>
<B>71</B> <FONT size=2>1</FONT> Viriathus genere Lusitanus, ob paupertatem primo mercennarius, deinde alacritate venator, audacia latro, ad postremum dux, bellum adversum Romanos sumpsit eorumque imperatorem Claudium Unimanum, dein C. Nigidium oppressit. <FONT size=2>2</FONT> Pacem a Popilio maluit integer petere quam victus&#134; et cum alia dedisset et arma retinerentur, bellum renovavit. <FONT size=2>3</FONT> Caepio cum vincere aliter non posset, duos satellites pecunia corrupit, qui Viriathum vino depositum peremerunt. <FONT size=2>4</FONT> Quae victoria, quia empta erat, a senatu non probata.</p>

<P>
<B>72</B> <FONT size=2>1</FONT> Marcus Aemilius Scaurus nobilis, pauper: nam pater eius quamvis patricius ob paupertatem carbonarium negotium exercuit. <FONT size=2>2</FONT> Ipse primo dubitavit, honores peteret an argentariam faceret; sed eloquentiae consultus ex ea gloriam peperit. <FONT size=2>3</FONT> Primo in Hispania corniculum meruit sub Oreste in Sardinia stipendia fecit. <FONT size=2>4</FONT> Aedilis iuri reddendo magis quam muneri edendo studuit. Praetor adversus Iugurtham, tamen eius pecunia victus. <FONT size=2>5</FONT> Consul legem de sumptibus et libertinorum suffragiis tulit. <FONT size=2>6</FONT> P. Decium praetorem transeunte ipso sedentem iussit assurgere eique vestem scidit, sellam concidit; ne quis ad eum in ius iret edixit. <FONT size=2>7</FONT> Consul Liguras Tauriscos domuit atque de his triumphavit. <FONT size=2>8</FONT> Censor viam Aemiliam stravit, pontem Mulvium fecit. <FONT size=2>9</FONT> Tantumque auctoritate potuit, ut Opimium contra Gracchum, Marium contra Glauciam et Saturninum privato consilio armaret. <FONT size=2>10</FONT> Idem filium suum, quia praesidium deseruerat, in conspectum suum vetuit accedere; ille ob hoc dedecus mortem sibi conscivit. <FONT size=2>11</FONT> Scaurus senex cum a Vario tribune plebis argueretur, quasi socios et Latium ad arma coegisset, apud populum ait: Varius Sucronensis Aemilium Scaurum ait socios ad arma coegisse, Scaurus negat: utri potius credendum putatis?</p>

<P>
<B>73</B> <FONT size=2>1</FONT> Lucius Apuleius Saturninus, tribunus plebis seditiosus, ut gratiam Marianorum militum pararet, legem tulit, ut veteranis centena agri iugera in Africa dividerentur; intercedentem Baebium collegam facta per populum lapidatione submovit. <FONT size=2>2</FONT> Glauciae praetori, quod is eo die, quo ipse contionem habebat, ius dicendo partem populi avocasset, sellam concidit, ut magis popularis videretur. <FONT size=2>3</FONT> Quendam libertini ordinis subornavit, qui se Tiberii Gracchi filium fingeret. <FONT size=2>4</FONT> Ad hoc testimonium Sempronia soror Gracchorum producta nec precibus nec minis adduci potuit, ut dedecus familiae agnosceret. <FONT size=2>5</FONT> Saturninus Aulo Nunnio competitore interfecto tribunus plebis refectus Siciliam, Achaiam, Macedoniam novis colonis destinavit; et aurum dolo an scelere Caepionis partum ad emptionem agrorum convertit. <FONT size=2>6</FONT> Aqua et igni interdixit ei, qui in leges suas non iurasset. <FONT size=2>7</FONT> Huic legi multi nobiles obrogantes, cum tonuisset, clamarunt: Iam, inquit, nisi quiescetis, grandinabit. <FONT size=2>8</FONT> Metellus Numidicus exulare quam iurare maluit. <FONT size=2>9</FONT> Saturninus tertio tribunus plebis refectus, ut satellitem suum Glauciam praetorem faceret, Mummium competitorem eius in campo Martio necandum curavit. <FONT size=2>10</FONT> Marius senatusconsulto armatus, quo censeretur, darent operam consules, ne quid respublica detrimenti caperet, Saturninum et Glauciam in Capitolium persecutus obsedit maximoque aestu incisis fistulis in deditionem accepit. Nec deditis fides servata: <FONT size=2>11</FONT> Glauciae fracta cervix, Apuleius cum in curiam fugisset, lapidibus et tegulis desuper interfectus est. <FONT size=2>12</FONT> Caput eius Rabirius quidam senator per convivia in ludibrium circumtulit.</p>

<P>
<B>74</B> <FONT size=2>1</FONT> Lucius Licinius Lucullus nobilis, disertus et dives, munus quaestorium amplissimum dedit. <FONT size=2>2</FONT> Mox per Murenam in Asia classem Mithridatis et Ptolomaeum regem Alexandriae consuli Syllae conciliavit. <FONT size=2>3</FONT> Praetor Africam iustissime rexit. <FONT size=2>4</FONT> Adversus Mithridatem missus collegam suum Cottam Chalcedone obsessum liberavit. Cyzicum obsidione solvit. <FONT size=2>5</FONT> Mithridatis copias ferro et fame afflixit eumque regno suo id est Ponto expulit. <FONT size=2>6</FONT> Quem rursum cum Tigrane rege Armeniae subveniente magna felicitate superavit. <FONT size=2>7</FONT> Nimius in habitu, maxime signorum et tabularum amore flagravit. <FONT size=2>8</FONT> Post cum alienata mente desipere coepisset, tutela eius M. Lucullo fratri permissa est.</p>

<P>
<B>75</B> <FONT size=2>1</FONT> Cornelius Sylla, a fortuna Felix dictus, cum parvulus a nutrice ferretur, mulier obvia: Salve, inquit, puer tibi et reipublicae tuae felix; et stafim quaesita, quae haec dixisset, non potuit inveniri. <FONT size=2>2</FONT> Hic quaestor Marii Iugurtham a Boccho in deditionem accepit. <FONT size=2>3</FONT> Bello Cimbrico et Teutonico legatus bonam operam navavit. Praetor inter cives ius dixit. <FONT size=2>4</FONT> Praetor Ciliciam provinciam habuit. <FONT size=2>5</FONT> Bello sociali Samnites Hirpinosque superavit. <FONT size=2>6</FONT> Ne monumenta Bocchi tollerentur, Mario restitit. <FONT size=2>7</FONT> Consul Asiam sortitus Mithridatem apud Orchomenum et Chaeroniam proelio fudit, Archelaum praefectum eius Athenis vicit, portum Piraeum recepit, Maedos et Dardanos in itinere superavit. <FONT size=2>8</FONT> Mox cum rogatione Sulpicia imperium eius transferretur ad Marium, in Italiam regressus corruptis adversariorum exercitibus Carbonem Italia expulit, Marium apud Sacriportum, Telesinum apud portam Collinam vicit. <FONT size=2>9</FONT> Mario Praeneste interfecto Felicem se edicto appellavit. Proscriptionis tabulas primus proposuit. <FONT size=2>10</FONT> Novem milia dediticiorum in villa publica cecidit. <FONT size=2>11</FONT> Numerum sacerdotum auxit, tribuniciam potestatem minuit. <FONT size=2>12</FONT> Republica ordinata dictataram deposuit; unde sperni coeptus Puteolos concessit et morbo, qui phthiriasis vocatur, interiit.</p>

<P>
<B>76</B> <FONT size=2>1</FONT> Mithridates rex Ponti oriundus a septem Persis, magna vi animi et corporis, ut sexiuges equos regeret quinquaginta gentiam ore loqueretur. <FONT size=2>2</FONT> Bello sociali dissidentibus Romanis Nicomedem Bithynia Ariobarzanen Cappadocia espulit. <FONT size=2>3</FONT> Litteras per totam Asiam misit, ut, quicunque Romanus esset, certa die interficeretur; et factum est. <FONT size=2>4</FONT> Graeciam insulasque omnes excepta Rhodo occupavit. <FONT size=2>5</FONT> Sylla eum proelio vicit, classem eius proditione Archelai intercepit, ipsum apud Dardanum oppidum fudit et oppressit, et potuit capere, nisi adversum Marium festinans qualemcumque pacem componere maluisset. <FONT size=2>6</FONT> Deinde eum acrius resistentem Lucullus fudit. <FONT size=2>7</FONT> Mithridates post a Pompeio nocturno proelio victus in regnum confugit ubi per seditionem popularium a Pharnace filio in turre obsessus venenum sumpsit. <FONT size=2>8</FONT> Quod cum tardius combiberet, quia adversum venena multis antea medicaminibus corpus firmarat, immissum percussorem Gallum Bithocum auctoritate vultus territum revocavit et in caedem suam manum trepidantis adiuvit.</p>

<P>
<B>77</B> <FONT size=2>1</FONT> Cn. Pompeius Magnus, civili bello Syllae partes secutus ita egit, ut ab eo maxime diligeretur. Siciliam sine bello a proscriptis recepit. <FONT size=2>2</FONT> Numidiam Hiarbae ereptam Massinissae restituit. Viginti sex annos natus triumphavit. <FONT size=2>3</FONT> Lepidum acta Syllae rescindere volentem privatus Italia fugavit. <FONT size=2>4</FONT> Praetor in Hispaniam pro consulibus missus Sertorium vicit. <FONT size=2>5</FONT> Mox piratas intra quadragesimum diem subegit. Tigranem ad deditionem, Mithridatem ad venenum compulit. <FONT size=2>6</FONT> Deinde mira felicitate nunc in septemtrionem Albanos, Colchos, Heniochos, Caspios, Iberos, nunc in orientem Parthos, Arabas atque Iudaeos cum magno sui terrore penetravit. <FONT size=2>7</FONT> Primus in Hyrcanum, Rubrum et Arabicum mare usque pervenit. <FONT size=2>8</FONT> Moxque diviso orbis imperio, cum Crassus Syriam, Caesar Galliam, Pompeius urbem obtineret, post caedem Crassi Caesarem dimittere exercitum iussit. <FONT size=2>9</FONT> Cuius infesto adventu urbe pulsus, in Pharsalia victus ad Ptolomaeum Alexandriae regem confugit. Eius imperio ab Achilla et Potino satellitibus occisus est.</p>

<P>
(Huius latus sub oculis uxoris et liberorum a Septimio, Ptolomaei praefecto, mucrone confossum est. Iamque defuncti caput gladio praecisum, quod usque ad ea tempora fuerat ignoratum. Truncus Nilo iactatus a Servio Codro rogo inustus humatusque est inscribente sepulcro: Hic positus est Magnus. Caput ab Achilla, Ptolomaei satellite, Aegyptio velamine involutum cum anulo Caesari pracaentatum est; qui non continens lacrimas illud plurimis et pretiosissimis odoribus cremandum curavit.)</p>

<P>
<B>78</B> <FONT size=2>1</FONT> Gaius Iulius Caesar, veneratione rerum gestarum Divus dictus, contubernalis Thermo in Asiam profectus, cum saepe ad Nicomedem, regem Bithyniae, commearet, impudicitiae infamatus est. <FONT size=2>2</FONT> Mox Dolabellam iudicio oppressit. <FONT size=2>3</FONT> Dum studiorum causa Rhodum petit, a piratis captus et redemptus, eosdem et postea captos punivit. <FONT size=2>4</FONT> Praetor Lusitaniam et post Galliam ab Alpibus usque et Oceanum bis classe transgressus Britanniam subegit. <FONT size=2>5</FONT> Cum ei triumphus a Pompeio negaretur, armis eum urbe pulsum in Pharsalia vicit. <FONT size=2>6</FONT> Capite eius oblato flevit, et honorifice sepeliri fecit; mox a satellitibus Ptolomaei obsessus eorum et regis nece Pompeio parentavit. <FONT size=2>7</FONT> Pharnacem Mithridatis filium fama nominis fugavit. <FONT size=2>8</FONT> Iubam et Scipionem in Africa, Pompeios iuvenes in Hispania apud Mundam oppidum ingenti proelio vicit. <FONT size=2>9</FONT> Deinde ignoscendo amicis odia cum armis deposuit: nam Lentulum tantum et Afranium et Faustum Syllae filium iussit occidi. <FONT size=2>10</FONT> Dictator in perpetuum factus a senatu, in curia Cassio et Bruto caedis auctoribus tribus et viginti vulneribus occisus est; cuius corpore pro rostris posito sol orbem suum celasse dicitur.</p>

<P>
<B>79</B> <FONT size=2>1</FONT> Caesar Octavianus ex Octavia familia in Iuliam translatus in ultionem Iulii Caesaris, a quo heres fuerat institutus, Brutum et Cassium caedis auctores in Macedonia vicit. <FONT size=2>2</FONT> Sextum Pompeium Gnaei Pompei filium bona paterna repetentem in freto Siculo superavit. <FONT size=2>3</FONT> Marcum Antonium consulem Syriam obtinentem amore Cleopatrae devinctum in Actiaco Ambraciae litore debellavit. <FONT size=2>4</FONT> Reliquam orbis partem per legatos domuit. Huic Parthi signa, quae Crasso sustulerant, ultro reddiderunt. <FONT size=2>5</FONT> Indi, Scythae, Sarmatae, Daci, quos non domuerat, dona miserunt. <FONT size=2>6</FONT> Iani gemini portas bis ante se clausas, primo sub Numa, iterum post primum Punicum bellum, sua manu clausit. <FONT size=2>7</FONT> Dictator in perpetuum factus a senatu ob res gestas Divus Augustus est appellatus.</p>

<P>
<B>80</B> <FONT size=2>1</FONT> Cato praetorius Catonis censorii pronepos cum in domo avunculi Drusi educaretur, nec pretio nec minis potuit adduci a Q. Popedio Silone Marsorum principe, ut favere se causae sociorum diceret. <FONT size=2>2</FONT> Quaestor Cyprum missus ad vehendam ex Ptolomaei hereditate pecuniam cum summa eam fide perduxit; praeterea coniuratos puniendos censuit. <FONT size=2>3</FONT> Bello civili Pompei partes secutus est; quo victo exercitum per deserta Africae duxit, ubi Scipioni consulari delatum ad se imperium concessit. <FONT size=2>4</FONT> Victis partibus Uticam concessit, ubi filium hortatus, ut clementiam Caesaris experiretur, ipse lecto Platonis libro, qui de bono mortis est, semet occidit.</p>

<P>
<B>81</B> <FONT size=2>1</FONT> Marcus Tullius Cicero, genere Arpinas, patre equite Romano natus, genus a Tito Tatio rege duxit. <FONT size=2>2</FONT> Adolescens Rosciano iudicio eloquentiam et libertatem suam adversus Sullanos ostendit; ex quo veritus invidiam Athenas studiorum gratia petivit, ubi Antiochum Academicum philosophum studiose audivit. Inde eloquentiae gratia Asiam, post Rhodum petiit, ubi Molonem Graecum rhetorem tum disertissimum magristrum habuit, qui flesse dicitur, quod per hunc Graecia eloquentiae laude privaretur. <FONT size=2>3</FONT> Quaestor Siciliam habuit. Aedilis Gaium Verrem repetundarum damnavit. Praetor Ciliciam latrociniis liberavit. <FONT size=2>4</FONT> Consul coniuratos capite punivit. Mox invidia P. Clodii instinctuque Caesaris et Pompei, quos dominationis suspectos eadem, qua quondam Sullanos, libertate perstrinxerat, sollicitatis Pisone et Gabinio consulibus, qui Macedoniam Asiamque provincias in stipendium opera huius acceperant, in exilium actus; mox ipso referente Pompeio rediit eumque civili bello secutus est. <FONT size=2>5</FONT> Quo victo veniam a Caesare ultro accepit; quo interfecto Augustum fovit, Antonium hostem iudicavit; <FONT size=2>6</FONT> Et cum triumviros se fecissent Caesar, Lepidus Antoniusque, concordia non aliter visa est inter eos iungi posse, nisi Tullius necaretur; qui immissis ab Antonio percussoribus cum forte Formiis quiesceret, imminens exitium corvi auspicio didicit et fugiens occisus est. Caput ad Antonium relatum.</p>

<P>
<B>82</B> <FONT size=2>1</FONT> Marcus Brutus, avunculi Catonis imitator, Athenis philosophiam, Rhodi eloquentiam didicit. <FONT size=2>2</FONT> Cytheridem mimam cum Antonio et Gallo arnavit. <FONT size=2>3</FONT> Quaestor &lt;Caesari&gt; in Galliam proficisci noluit, quod is bonis omnibus displicebat. <FONT size=2>4</FONT> Cum Appio socero in Cilicia fuit, et cum ille repetundarum accusaretur, ipse ne verbo quidem infamatus est. <FONT size=2>5</FONT> Civili bello a Catone ex Cilicia retractus Pompeium secutus est, quo victo veniam a Caesare accepit et proconsul Galliam rexit; tamen cum aliis coniuratis in curia Caesarem occidit. <FONT size=2>6</FONT> Et ob invidiam veteranorum in Macedoniam missus, ab Augusto in campis Philippiis victus Stratoni cervicem praebuit.</p>

<P>
<B>83</B> <FONT size=2>1</FONT> Gaius Cassius Longinus quaestor Crassi in Syria fuit, post cuius caedem collectis reliquiis in Syriam rediit. <FONT size=2>2</FONT> Osacem, praefectum regium, apud Orontem fluvium superavit. <FONT size=2>3</FONT> Dein eo quod coemptis Syriacis mercibus foedissime negotiaretur, Caryota cognominatus est. <FONT size=2>4</FONT> Tribunus plebis Caesarem oppugnavit. <FONT size=2>5</FONT> Bello civili Pompeium secutus classi praefuit. <FONT size=2>6</FONT> A Caesare veniam accepit; tamen adversus eum coniurationis auctor cum Bruto fuit et in caede dubitanti cuidam: Vel per me, inquit, feri; magnoque exercitu comparato in Macedonia Bruto coniunctus in campis Philippiis ab Antonio victus, cum eandem fortunam Bruti putaret, qui Caesarem vicerat, Pindaro liberto iugulum praebuit. Cuius morte audita Antonius exclamasse dicitur: Vici.</p>

<P>
<B>84</B> <FONT size=2>1</FONT> Sextus Pompeius, in Hispania apud Mundam victus, amisso fratre, reliquiis exercitus collectis Siciliam petiit, ubi ruptis ergastulis mare obsedit. <FONT size=2>2</FONT> Interceptis commeatibus Italiam vexavit; et cum mari feliciter uteretur, Neptuni se filium professus est eumque bobus auratis et equo placavit. <FONT size=2>3</FONT> Pace facta epulatus in navi cum Antonio et Caesare non invenuste ait: Hae sunt meae carinae; quia Romae in Carinis domum eius Antonius tenebat. <FONT size=2>4</FONT> Rupto per eundem Antonium foedere Sextus ab Augusto per Agrippam navali proelio victus in Asiam fugit, ubi ab Antonianis militibus occisus est.</p>

<P>
<B>85</B> <FONT size=2>1</FONT> Marcus Antonius, in omnibus expeditionibus Iulio Caesari comes, Lupercalibus diadema ei imponere tentavit, mortuo divinos honores decrevit. <FONT size=2>2</FONT> Augustum perfidiose tractavit, a quo apud Mutinam victus, Perusii fame domitus in Galliam fugit. Ibi Lepidum sibi collegam adiunxit; Brutum exercitu eius corrupto occidit; reparatis viribus in Italiam regressus cum Caesare in gratiam rediit. <FONT size=2>3</FONT> Triumvir factus proscriptionem a Lucio Caesare avunculo suo coepit. <FONT size=2>4</FONT> In Syriam missus bellum Parthis intulit, a quibus victus vix tertiam partem de quindecim legionibus in Aegyptum perduxit; ibi Cleopatrae amore devinctus in Actiaco litore ab Augusto victus est. <FONT size=2>5</FONT> In Alexandriam regressus, cum habitu regio in solio regali sedisset, necem sibi ipse conscivit.</p>

<P>
<B>86</B> <FONT size=2>1</FONT> Cleopatra Ptolomaei regis Aegyptiorum filia, a fratre suo Ptolomaeo eodemque marito, quem fraudare regno voluerat, pulsa ad Caesarem bello civili in Alexandriam venit; ab eo specie sua et concubitu regnum Ptolomaei et necem impetravit. <FONT size=2>2</FONT> Haec tantae libidinis fuit, ut saepe prostiterit, tantae pulchritudinis, ut multi noctem illius morte emerint. <FONT size=2>3</FONT> Postea Antonio iuncta, cum eo victa, cum se illi inferias ferre simularet, in Mausoleo eius admotis aspidibus periit.
</p>

<P class=border></P>

<P>
<TABLE BORDER=0 CELLSPACING=10 CELLPADDING=0 Align=center>
<TR>
<TD><A HREF="index.html">The Latin Library</A>
<TD><a href="classics.html">The Classics Page</A>
</TABLE>
</P>
</BODY></HTML>