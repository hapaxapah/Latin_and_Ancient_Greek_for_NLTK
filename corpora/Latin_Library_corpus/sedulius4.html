<html>
	<head>
		<title>
			Sedulius: Carmen Paschale IV
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>SEDULIUS<br>CARMEN PASCHALE<br>LIBER QUARTUS
</P>

<p class=border></P>


<p>
Iam placidas Iordanis item transgressus harenas,<br>
Iudaeae sectatus iter: sine nomine mixtum<br>
Vulgus, et innumeras relevans a clade catervas<br>
Suscipit infirmos et dat discedere sanos.<br>
Nil igitur summo de se sperantibus umquam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
Difficile est conferre Deo, cui prona facultas<br>
Ardua planare et curva in directa referre;<br>
Et quidquid natura negat se iudice praestat.<br>
Namque foramen acus sicut penetrare camelus<br>
Membrorum pro mole nequit, sic dives opima&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
Fertilitate tumens tenuem non posset adire<br>
Caelestis regni ducentem ad limina callem,<br>
Ni genitor rerum, qui mundum lege cohercet<br>
Et nulla sub lege manet, cui condere velle est<br>
Quem frons nulla videt, sed totum conspicit ipse&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>
'Hoc inpossibile est homini' dixisset, 'at alto<br>
Possibile est ius omne Deo', multisque molestum<br>
Divitibus tandem faceret mitescere censum.<br>
Nam proprias bene tractas opes caeloque recondi<br>
Thensauros vult ille suos, ubi quidquid habetur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>
Non mordax aerugo vorat, non tinea sulcat,<br>
Nec male defossum famulatur furibus aurum,<br>
Ieiunis qui ferre cibum, sitientibus haustum,<br>
Hospitibus tectum, nudis largitur amictum,<br>
Solatur nexos in carcere, per fovet aegros,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25</span><br>
Atque aliis largus, sibi tantum constat egenus.<br>
Nec dubie in caelum substantia pervenit illa,<br>
Quae Christo conlata datur sub paupere forma,<br>
Quae damnis augmenta capit, quae spargitur ut sit,<br>
Quae perit ut maneat, quae vitam mortua praestat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</span><br>
&nbsp;&nbsp;&nbsp;&nbsp;&nbsp;Praeterea geminos Dominus considere caecos<br>
Dum quoddam transiret iter comitante caterva<br>
Conspicit, extinctae poscentes munera formae<br>
Flebilibusque vagas implentes vocibus auras.<br>
Nec cunctata solens pietas inferre salutem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">35</span><br>
Quae sentit flagrare fidem, mox lumina tangens<br>
Evigilare iubet, quae somnus presserat ingens,<br>
Atque diu clausas reserans sub fronte fenestras<br>
Ingrediente die fecit discedere noctem.<br>
&nbsp;&nbsp;&nbsp;&nbsp;&nbsp;Hinc repetita sacri gradiens per moenia templi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">40</span><br>
Lumina caecatis dedit et vestigia claudis.<br>
&nbsp;&nbsp;&nbsp;&nbsp;&nbsp;Talia Daviticam post facta reliquerat urbem<br>
Bethaniae vicina petens, eademque reversus<br>
Clarescente die properabat visere tecta.<br>
Ecce autem mediis adstans sublimis in arvis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">45</span><br>
Frondea ficus erat, cuius in robore nullum<br>
Repperit esuriens lustrato stipite pomum;<br>
Arboreisque comis 'iam nunc ex germine vestro<br>
Nullus', ait, 'fructus reliquum generetur in aevum'.<br>
Confestim viduata suis ficulnea sucis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">50</span><br>
Aruit et siccis permansit mortua ramis<br>
Omnis enim quicumque Deo nil fertile nutrit,<br>
Ceu sterilis truncus lignis aequabitur ustis,<br>
At iustus palmae similis florebit amoenae,<br>
Semper habens frondes et tamquam Libana cedrus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">55</span><br>
Multiplicandus adest et vertice sidera tanget.<br>
&nbsp;&nbsp;&nbsp;&nbsp;&nbsp;Post oblatus ei virtutem sensit erilem<br>
Insanus sermone carens, quem faucibus artis<br>
Angebat vis clausa mali, vitiumque tacendo<br>
Prodiderat, sed cuncta solens infirma levare&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">60</span><br>
Conditor obsessa pepulit de fauce latronem<br>
Et voci patefecit iter nexuque soluto<br>
Muta diu tacitas effudit lingua loquellas.<br>
&nbsp;&nbsp;&nbsp;&nbsp;&nbsp;Post Dominus Pharisaea petens convivia cenae<br>
Orantis dapibus sese inpertivit amici.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">65</span><br>
Tunc mulier, quam fama nocens et plurima vitae<br>
Mordebant delicta suae, clementia supplex<br>
Conruit amplectens vestigia, quaeque profusis<br>
Inrigat incumbens lacrimis, et crine soluto<br>
Nec tergere sacras nec cessat lambere plantas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">70</span><br>
Unguento flagrante fovens, sententia donec<br>
Lata Dei, quem ferre manum non paenitet umquam,<br>
Si nos paeniteat veterem quaesisse ruinam,<br>
'Vade, fides, mulier, tua te salvavit ab omni'<br>
Dixisset', quodcumque mali gessisse videris:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">75</span><br>
Utere pace mea'. magna est medicina fateri<br>
Quod nocet abscondi, quoniam sua vulnera nutrit<br>
Qui tegit et plagam trepidat nudare medenti.<br>
En polluta diu, modicum purgata recessit<br>
Per gemitum propriique lavans in gurgite fletus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">80</span><br>
Munda suis lacrimis redit et detersa capillis.<br>
&nbsp;&nbsp;&nbsp;&nbsp;&nbsp;Iamque Capharneae synagogam intraverat urbis<br>
Rite docens populos. quem cum vidisset iniquus<br>
Humano sub corde latens, clamore protervo<br>
Spiritus infremuit 'quid nobis et tibi?' dicens,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">85</span><br>
'Perdere nos heu Christe, venis? scio denique qui sis,<br>
Et sanctum cognosco Dei' nec plura locutus<br>
Imperio terrente tacet hominemque reliquit<br>
Pulsus et in vacuas fugiens evanuit auras.<br>
&nbsp;&nbsp;&nbsp;&nbsp;&nbsp;Sic etiam variis finem languoribus esse&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">90</span><br>
Fecit et exclusos semper reticere coegit<br>
Daemonas ac talem prohibet se pandere testem.<br>
Olim quippe ferox et nigrae mortis amator<br>
Ille nocens anguis, deiectus culmine caeli<br>
Cum pompis sociisque suis omnique nefandae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">95</span><br>
Agmine militiae, Christum, quem noverat illic,<br>
Conspicit in terris, velamine carnis opertum,<br>
Et gemit esse homini Dominum virtutis amicum.<br>
&nbsp;&nbsp;&nbsp;&nbsp;&nbsp;Dumque Tyri transgressus iter, Sidonia rursus<br>
Arva legens, placidas Dominus calcaret harenas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">100</span><br>
Curavit gemino miserum spiramine clausum,<br>
Qui vocem non ore dabat, non aure trahebat,<br>
Sidereaeque manus ruptis penetralibus omnes<br>
Adtactu patuere fores, laetusque repente<br>
Audirique loquens meruitque audire loquentes.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">105</span><br>
&nbsp;&nbsp;&nbsp;&nbsp;&nbsp;Tu quoque virtutis sensisti munus erilis<br>
Procumbens oculis, cuius in lumine Christus<br>
Expuit et speciem simulatae mortis ademit.<br>
&nbsp;&nbsp;&nbsp;&nbsp;&nbsp;Hinc maiora docens populos caelestia verum<br>
Se reserat sermone Deum turbasque frequentes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">110</span><br>
Quae nimis inruerant, cupiens vitare parumper<br>
Stagna petit parvaque sedens in Simonis alno,<br>
Litore sistentem firmabat ab aequore plebem.<br>
Et dictis iam finis erat; tunc altius actam<br>
In pelagus iubet ire ratem vastoque profundo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">115</span><br>
Retia dimitti piscantia, quae nihil omnem<br>
Claudere per noctem vacuo potuere labore.<br>
Simon paret ovans et aquosis gentibus instans<br>
Linea claustra iacit tantumque inmanis apertos<br>
Implevit captura sinus, ut praeda redundans&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">120</span><br>
Turbaret geminas cumulato pisce carinas:<br>
Nam socia stic puppis erat: sic maxima saepe<br>
Gaudia non ferimus propensaque vota timemus;<br>
Quodque Deo facile est homines optare nec audent.<br>
&nbsp;&nbsp;&nbsp;&nbsp;&nbsp;Talibus insignis virtutibus ibat in urbem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">125</span><br>
Quae sit dicta Naim, populo vallatus ipimo<br>
Et grege discipulum, miserum cum comminus ecce<br>
Conspicit ecferri iuvenem gelidumque cadaver,<br>
Pluribus exsequiis et inani funere passum<br>
Triste ministerium, cuius sors invida matrem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">130</span><br>
Iamdudum viduam gemina viduaverat urna.<br>
Nec remorata diu pietas, inimica doloris,<br>
Auxilium vitale tulit tactoque feretro<br>
'Surge' ait 'o iuvenis'; parensque in tempore dicto<br>
Mortuus adsurgit, residensque loquensque revixit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">135</span><br>
Atque comes genetricis abit: nam funere torpens<br>
Et licet amissae passus discrimina vitae,<br>
Non poterat famulus Domino clamante tacere<br>
Nec vita praesente mori. mox agmine verso<br>
Deponens trepidum recidivo tramite luctum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">140</span><br>
Candida felicem revocavit pompa parentem.<br>
&nbsp;&nbsp;&nbsp;&nbsp;&nbsp;Nec tibi parva salus Domino medicante, Maria,<br>
Multiplici laesum curavit vulnere sensum,<br>
Quam fera septenis rabies invaserat armis,<br>
Daemonico cuneata globo; sed squameus anguis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">145</span><br>
Imperiosa sacri fugiens miracula verbi<br>
Corde tuo depulsus abit volucresque per auras<br>
In chaos infernae lapsus penetrale gehennae<br>
Septem ingens gyros, septena volumina traxit.<br>
&nbsp;&nbsp;&nbsp;&nbsp;&nbsp;Neve redundantem cumulato germine messem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">150</span><br>
Exiguis Dominus sineret languere colonis,<br>
Discipulosque alios, quorum mens conscia recti<br>
Puraque simplicitas numero meritoque refulgens<br>
Aurea libra fuit, velut agnos praecipit inter<br>
Sanguineos properare lupos 'adsumite' dicens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">155</span><br>
'Iura potestatis, nullum metuatis ut hostem;<br>
Vipereasque minas et scorpion atque inimicae<br>
Omnia virtutis sensu calcate fideli:<br>
Nulla meis famulis feritas adversa nocebit.<br>
Nec tantum hoc gaudete, viri, quod spiritus ater&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">160</span><br>
Subiaceat vobis, quantum quod nomina vestra<br>
Scribat in aeterno caelestis littera libro'.<br>
Ius est quippe Dei vitam praeponere factis.<br>
Nam merito cessante bono miracula nil sunt,<br>
Quae faciunt plerumque mali, quibus arbiter orbis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">165</span><br>
'Nescio vos' dicturus erit, 'discedite cuncti<br>
Artifices scelerum, rebus qui semper iniquis<br>
Divinum simulastis opus'. sic tempore Moysi<br>
Carminibus quidam vanae Memphitis in oris<br>
Signa dabant non sponte Dei, sed imagine falsa&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">170</span><br>
Visibus humanis magicas tribuere figuras.<br>
&nbsp;&nbsp;&nbsp;&nbsp;&nbsp;Post Pharisaeorum cuiusdam principis intrat<br>
Clarificare domum, non escam sumere tantum,<br>
Ad quam tunc facili convenerat ille precatu.<br>
Hic homo perspicuo distentus ventre tumebat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">175</span><br>
Plenus aquae gravidamque cutem suspenderat alvus,<br>
Inclusam paritura necem. Iam membra fluebant<br>
Adcrescente sinu, miserosque infusa per artus<br>
Turgida perflatum macies tenuaverat aegrum<br>
Inque uteri spatium totus convenerat hydrops.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">180</span><br>
Non tulit hanc speciem mundi Pater, et sua transit<br>
Sabbata non curans, hominem curare paratus<br>
Quem voluit magis esse suum: nam sabbata propter<br>
Condita sunt hominem, non est homo sabbata propter.<br>
Tunc pius umentem siccata corporis unda&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">185</span><br>
Iussit abire luem: fluvidus mox viscera morbus<br>
Deserit et vacuae resident in pectore fibrae<br>
Carnalemque lacum pestis lymphata reliquit.<br>
&nbsp;&nbsp;&nbsp;&nbsp;&nbsp;Coeperat interea Dominus Galilaea per arva<br>
Transgrediens sancto quoddam pede tangere castrum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">190</span><br>
Hunc procul ut videre decem maculosa gerentes<br>
Leprosi portenta viri, quos corpore foedo<br>
Discolor obscenis turpabat poena figuris,<br>
'Praeceptor, miserere, potes namque omnia, Iesu',<br>
Clamantes dixere simul: tunc flexa potestas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">195</span><br>
Quae numquam pietate vacat, clementior infit:<br>
'Ite, sacerdotum conspectibus ora referte!'<br>
Cumque viam peterent, subito mundata vicissim<br>
Mirantur sua membra viri variumque tuentes<br>
Esse nihil sese pariter speculantur et omnes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">200</span><br>
Explorant proprias alterno lumine formas.<br>
Ex quibus ut grates ageret pro munere tanto,<br>
Vix unus reduci conversus tramite planta<br>
Sternitur ad terram Dominum virtutis adorans<br>
Atque sacerdoti vero sua protulit ora.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">205</span><br>
Denique pontificum princeps summusque sacerdos<br>
Quis, nisi Christus, adest? gemini libaminis auctor<br>
Ordine Melchisedech, cui dantur munera semper<br>
Quae sua sunt, fructus segitis et gaudia vitis.<br>
&nbsp;&nbsp;&nbsp;&nbsp;&nbsp;Cum residens caecus Timei filius illud&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">210</span><br>
Propter iter, Dominum per quod cognoverat ire,<br>
Vociferans crebro lumen clamore petisset<br>
Nec populo prohibente tacens, accedere iussus<br>
Ad Dominum palpante manu, visumque recepit<br>
Et nullo ducente redit. quam fortiter instat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">215</span><br>
Inportuna fides! Quidquid res dura negarit,<br>
Sola frequens votis oratio praestat honestis.<br>
Unanimum panem sic ille petebat amicum,<br>
Qui foribus clausis per opaca silentia noctis<br>
Obnixeque diu confidenterque neganti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">220</span><br>
Vocibus adsiduis precibusque extorsit anhelis.<br>
&nbsp;&nbsp;&nbsp;&nbsp;&nbsp;Praeteriensque viae Dominus loca Samaritanae<br>
Humanam flagrante sitim collegerat aestu,<br>
Fonsque perennis aquae, modicam desiderat undam,<br>
Ut biberet qua corpus erat. tunc accola gentis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">225</span><br>
Stans mulier, parvum puteo quae traxerat haustum,<br>
Cum dare cunctatur periturae munera lymphae,<br>
Agnoscens propriam numeroso coniuge vitam,<br>
Orat inexhausti tribui sibi dona fluenti,<br>
Aeternam positura sitim, qua nemo carere&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">230</span><br>
Dignus erit, Domini nisi mersus gurgite Christi<br>
Percipiat placidas animae, non corporis undas.<br>
&nbsp;&nbsp;&nbsp;&nbsp;&nbsp;Dumque sui media residens testudine templi<br>
Ore tonans patrio directi ad pervia callis<br>
Errantem populum monitis convertit amicis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">235</span><br>
Ecce trahebatur magna stipante caterva<br>
Turpis adulterii mulier lapidanda reatu,<br>
Quam Pharisaea manus placido sub iudice sistens<br>
Cum damnare parat, plus liberat; omnibus illis<br>
Nam simul e turbis proprie sine crimine nullus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">240</span><br>
Accusator erat, saxum qui missile primus<br>
Sumeret obscenae feriens contagia moechae.<br>
Nec poterat quisquam fistucam vellere parvam<br>
Ex oculo alterius, proprio qui lumine grandem<br>
Sciret inesse trabem. profugus sic ille recessit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">245</span><br>
Impetus et clemens donat sententia culpam,<br>
Iam non peccandi sub condicione solutam.<br>
Nam vomitum quicumque suum canis ore relambit,<br>
Nec veterem studet hic veniam nec habere futuram,<br>
Huius damna tenens, huius conpendia perdens.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">250</span><br>
&nbsp;&nbsp;&nbsp;&nbsp;&nbsp;Inde means genitum cernit considere caecum,<br>
Qui male praegnantis dilapsus ventre parentis<br>
In lucem sine luce ruit. tunc sanguinis ille<br>
Conditor humani mundique orientis origo,<br>
Inperfecta diu proprii non passus haberi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">255</span><br>
Membra operis, natale lutum per claustra genarum<br>
Inliniens hominem veteri de semine supplet.<br>
Nec visum tamen ante capit, quam voce iubentis<br>
Accepta Domini Siloam venisset ad undam<br>
Et consanguinei tutus medicamine limi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">260</span><br>
Pura oculos fovisset aqua. mox ergo gemellas<br>
Vultibus effulgent acies tandemque merentur<br>
Ignotum spectare diem. Cognoscite cuncti,<br>
Mystica quid doceant animos miracula nostros:<br>
Caeca sumus proles miserae de fetibus Evae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">265</span><br>
Portantes longo natas errore tenebras,<br>
Sed dignante Deo mortalem sumere formam<br>
Tegminis humani, facta est ex virgine nobis<br>
Terra salutaris, quae fontibus abluta sacris<br>
Clara renascentis reserat spiramina lucis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">270</span><br>
&nbsp;&nbsp;&nbsp;&nbsp;&nbsp;Bethaniaeque solum repetens intrarat: ibique<br>
Lazarus occidua tumulatus sorte iacebat<br>
Iam quarto sine luce die claususque sepulchri<br>
Marmore corruptum tabo exalabat odorem.<br>
Flebant germanae, flebat populatio praesens,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">275</span><br>
Flebat et Omnipotens, sed corpore, non deitate,<br>
Exanimosque artus illa pro parte dolebat,<br>
Qua moriturus erat; lacrimis implevit amicum,<br>
Maiestate Deum. quid credere, Martha, moraris?<br>
Quidve, Maria, gemis? Christum dubitatis, an unum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">280</span><br>
Possit ab infernis hominem revocare cavernis,<br>
Qui dabit innumeras post funera surgere turbas?<br>
Ergo ubi clamantis Domini sonuit tuba dicens:<br>
'Lazare, perge foras!', magno concussa pavore<br>
Tartara dissiliunt, herebi patuere recessus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">285</span><br>
Et tremuit letale chaos, mortisque profundae<br>
Lex perit atque anima proprias repente medullas<br>
Cernitur ante oculos vivens adstare cadaver.<br>
Postque sepulchralem tamquam recreatus honorem<br>
Ipse sibi moriens et postumus extat et heres.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">290</span><br>
&nbsp;&nbsp;&nbsp;&nbsp;&nbsp;Utque caduca vagi contemnens culmina saecli<br>
Monstraret se rite Deum, non curribus altis,<br>
Qui pompae mortalis honor, rapidisque quadrigis<br>
Pulvereum sulcavit iter nec terga frementis<br>
Ardua pressit equi, faleris qui pictus et ostro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">295</span><br>
Ora cruentatum mandentia concutit aurum,<br>
Sed lento potius gestamine vilis aselli<br>
Rectori suffecit honos, levis ungula cuius<br>
Ut tanto sessore decus mirabile portans<br>
Nobilior sub fasce foret, non illius inpar,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">300</span><br>
Qui patulo Christum licet in praesepe iacentem<br>
Agnovit tamen esse Deum. plebs omnis adorans<br>
In solido molles subiecit tramite vestes.<br>
Dicite, gentiles populi, cui gloria regi<br>
Talis in orbe fuit? Cui palmis compta vel umquam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">305</span><br>
Frondibus arboreis laudem caelestibus ymnis<br>
Obvia turba dedit? Domino nisi cum patre Christo,<br>
Qui regit aetherium princeps in principe regnum.<br>
&lt;Cui Sanctus semper conregnat Spiritus aeque.&gt;
</p>

<p class=border></P>

<p>
<table border=0 cellspacing=15 cellpadding=0 align=Center>
<tr>
	<td><a href="christian.html">Christian Latin</A>
	<td><a href="index.html">The Latin Library</A>
	<td><a href="classics.html">The Classics Page</A>
</TABLE>
</p>
</BODY></HTML>