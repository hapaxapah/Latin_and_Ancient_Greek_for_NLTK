<html>
	<head>
		<title>
			Statius: Thebaid III
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>PVBLIVS PAPINIVS STATIVS<br>
THEBAID III
</p>

<p class=border></P>

<p>
At non Aoniae moderator perfidus aulae<br>
nocte sub ancipiti, quamuis umentibus astris<br>
longus ad auroram superet labor, otia somni<br>
accipit; inuigilant animo scelerisque parati<br>
supplicium exercent curae; tum plurima uersat,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
pessimus in dubiis augur, timor. 'ei mihi' clamat,<br>
'unde morae?' (nam prona ratus facilemque tot armis<br>
Tydea, nec numero uirtutem animumque rependit)<br>
'num regio diuersa uiae? num missus ab Argis<br>
subsidio globus? an sceleris data fama per urbes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
finitimas? paucosne, pater Gradiue, manuue<br>
legimus indecores? at enim fortissimus illic<br>
et Chromis et Dorylas et nostris turribus aequi<br>
Thespiadae totos raperent mihi funditus Argos.<br>
nec tamen ille meis, reor, impenetrabilis armis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>
aere gerens solidoque datos adamante lacertos<br>
uenerat; heu segnes, quorum labor haeret in uno,<br>
si conserta manus.' uario sic turbidus aestu<br>
angitur ac sese culpat super omnia, qui non<br>
orantem in mediis legatum coetibus ense&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>
perculerit foedasque palam satiauerit iras.<br>
iam pudet incepti, iam paenitet. ac uelut ille<br>
fluctibus Ioniis Calabrae datus arbiter alno<br>
nec rudis undarum (portus sed linquere amicos<br>
purior Olenii frustra gradus impulit astri),&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25</span><br>
cum fragor hiberni subitus Iouis, omnia mundi<br>
claustra tonant multusque polos inclinat Orion,<br>
ipse quidem malit terras pugnatque reuerti,<br>
fert ingens a puppe Notus, tunc arte relicta<br>
ingemit et caecas sequitur iam nescius undas:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</span><br>
talis Agenoreus ductor caeloque morantem<br>
Luciferum et seros maerentibus increpat ortus.<br>
&nbsp;&nbsp;&nbsp;&nbsp;ecce sub occiduas uersae iam Noctis habenas<br>
astrorumque obitus, ubi primum maxima Tethys<br>
impulit Eoo cunctantem Hyperiona ponto,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">35</span><br>
ima flagellatis, signum lugubre malorum,<br>
ponderibus trepidauit humus, motusque Cithaeron<br>
antiquas dedit ire niues; tunc uisa leuari<br>
culmina septenaeque iugo concurrere portae.<br>
et prope sunt causae: gelido remeabat Eoo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">40</span><br>
iratus fatis et tristis morte negata<br>
Haemonides; necdum ora patent, dubiusque notari<br>
signa dabat magnae longe manifesta ruinae<br>
planctuque et gemitu; lacrimas nam protinus omnes<br>
fuderat. haud aliter saltu deuertitur orbus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">45</span><br>
pastor ab agrestum nocturna strage luporum,<br>
cuius erile pecus siluis inopinus abegit<br>
imber et hibernae uentosa cacumina lunae.<br>
luce patent caedes; domino perferre recentes<br>
ipse timet casus, haustaque informis harena&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">50</span><br>
questibus implet agros, stabulique silentia magni<br>
odit et amissos longo ciet ordine tauros.<br>
&nbsp;&nbsp;&nbsp;&nbsp;illum congestae portarum ad limina matres<br>
ut solum uidere (nefas!), nulla agmina circum<br>
magnanimosque duces, nil ausae quaerere tollunt&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">55</span><br>
clamorem, qualis bello supremus apertis<br>
urbibus, aut pelago iam descendente carina.<br>
ut primum inuisi cupido data copia regis:<br>
'hanc tibi de tanto donat ferus agmine Tydeus<br>
infelicem animam, siue haec sententia diuum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">60</span><br>
seu fortuna fuit, seu, quod pudet ira fateri,<br>
uis inuicta uiri. uix credo et nuntius: omnes<br>
procubuere, omnes. noctis uaga lumina testor<br>
et socium manes et te, mala protinus ales,<br>
qua redeo, non hanc lacrimis meruisse nec astu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">65</span><br>
crudelem ueniam atque inhonorae munera lucis;<br>
sed mihi iussa deum placitoque ignara moueri<br>
Atropos atque olim non haec data ianua leti<br>
eripuere necem. iamque ut mihi prodiga uitae<br>
pectora et extremam nihil horrescentia mortem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">70</span><br>
aspicias: bellum infandum ominibusque negatam<br>
mouisti, funeste, aciem, dum pellere leges<br>
et consanguineo gliscis regnare superbus<br>
exule; te series orbarum excisa domorum<br>
planctibus adsiduis, te diro horrore uolantes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">75</span><br>
quinquaginta animae circum noctesque diesque<br>
adsilient, neque enim ipse moror.' iam mouerat iras<br>
rex ferus, et tristes ignescunt sanguine uultus.<br>
inde ultro Phlegyas et non cunctator iniqui<br>
Labdacus (hos regni ferrum penes) ire manuque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">80</span><br>
proturbare parant. sed iam nudauerat ensem<br>
magnanimus uates, et nunc trucis ora tyranni,<br>
nunc ferrum aspectans: 'numquam tibi sanguinis huius<br>
ius erit aut magno feries imperdita Tydeo<br>
pectora; uado equidem exultans ereptaque fata&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">85</span><br>
insequor et comites feror expectatus ad umbras.<br>
te superis fratrique++' et iam media orsa loquentis<br>
absciderat plenum capulo latus; ille dolori<br>
pugnat et ingentem nisu duplicatus in ictum<br>
corruit, extremisque animae singultibus errans&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">90</span><br>
alternus nunc ore uenit, nunc uulnere sanguis.<br>
excussae procerum mentes, turbataque mussant<br>
concilia; ast illum coniunx fidique parentes<br>
seruantem uultus et toruum in morte peracta,<br>
non longum reducem laetati, in tecta ferebant&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">95</span><br>
sed ducis infandi rabidae non hactenus irae<br>
stare queunt; uetat igne rapi, pacemque sepulcri<br>
impius ignaris nequiquam manibus arcet.<br>
&nbsp;&nbsp;&nbsp;&nbsp;tu tamen egregius fati mentisque nec umquam<br>
(sic dignum est) passure situm, qui comminus ausus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 100</span><br>
uadere contemptum reges, quaque ampla ueniret<br>
libertas, sancire uiam: quo carmine dignam,<br>
quo satis ore tuis famam uirtutibus addam,<br>
augur amate deis? non te caelestia frustra<br>
edocuit lauruque sua dignatus Apollo est,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">105</span><br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;. . .&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">105a</span><br>
et nemorum Dodona parens Cirrhaeaque uirgo<br>
audebit tacito populos suspendere Phoebo.<br>
nunc quoque Tartareo multum diuisus Auerno<br>
Elysias, i, carpe plagas, ubi manibus axis<br>
inuius Ogygiis nec sontis iniqua tyranni&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">110</span><br>
iussa ualent; durant habitus et membra cruentis<br>
inuiolata feris, nudoque sub axe iacentem<br>
et nemus et tristis uolucrum reuerentia seruat.<br>
&nbsp;&nbsp;&nbsp;&nbsp;at nuptae exanimes puerique aegrique parentes<br>
moenibus effusi per plana, per auia, passim&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">115</span><br>
quisque suas auidi ad lacrimas, miserabile, currunt,<br>
certamen, quos densa gradu comitantur euntes<br>
milia solandi studio, pars uisere flagrant<br>
unius acta uiri et tantos in nocte labores:<br>
feruet iter gemitu et plangoribus arua reclamant.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">120</span><br>
ut uero infames scopulos siluamque nefandam<br>
peruentum, ceu nulla prius lamenta nec atri<br>
manassent imbres, sic ore miserrimus uno<br>
exoritur fragor, aspectuque accensa cruento<br>
turba furit: stat sanguineo discissus amictu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">125</span><br>
Luctus atrox caesoque inuitat pectore matres.<br>
scrutantur galeas frigentum inuentaque monstrant<br>
corpora, prociduae super externosque suosque.<br>
hae pressant in tabe comas, hae lumina signant<br>
uulneraque alta rigant lacrimis, pars spicula dextra&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">130</span><br>
nequiquam parcente trahunt, pars molliter aptant<br>
bracchia trunca loco et ceruicibus ora reponunt.<br>
&nbsp;&nbsp;&nbsp;&nbsp;at uaga per dumos uacuique in puluere campi<br>
magna parens iuuenum, gemini nunc funeris, Ide<br>
squalentem sublata comam liuentiaque ora&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">135</span><br>
ungue premens (nec iam infelix miserandaque, uerum<br>
terror inest lacrimis), per et arma et corpora passim<br>
canitiem impexam dira tellure uolutans<br>
quaerit inops natos omnique in corpore plangit.<br>
Thessalis haud aliter bello gauisa recenti,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">140</span><br>
cui gentile nefas hominem renouare canendo,<br>
multifida attollens antiqua lumina cedro<br>
nocte subit campos uersatque in sanguine functum<br>
uulgus et explorat manes, cui plurima busto<br>
imperet ad superos: animarum maesta queruntur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">145</span><br>
concilia, et nigri pater indignatur Auerni.<br>
&nbsp;&nbsp;&nbsp;&nbsp;illi in secessu pariter sub rupe iacebant<br>
felices, quos una dies, manus abstulit una,<br>
peruia uulneribus media trabe pectora nexi.<br>
ut uidit lacrimisque oculi patuere profusis:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">150</span><br>
'hosne ego complexus genetrix, haec oscula, nati,<br>
uestra tuor? sic uos extremo in fine ligauit<br>
ingenium crudele necis? quae uulnera tractem,<br>
quae prius ora premam? uosne illa potentia matris,<br>
uos uteri fortuna mei, qua tangere diuos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">155</span><br>
rebar et Ogygias titulis anteire parentes?<br>
at quanto melius dextraque in sorte iugatae,<br>
quis steriles thalami nulloque ululata dolore<br>
respexit Lucina domum! mihi quippe malorum<br>
causa labor; sed nec bellorum in luce patenti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 160</span><br>
conspicui fatis aeternaque gentibus ausi<br>
quaesistis miserae uulnus memorabile matri,<br>
sed mortem obscuram ~numerosaque funera passi,~<br>
heu quantus furto cruor et sine laude iacetis!<br>
quin ego non dextras miseris complexibus ausim&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">165</span><br>
diuidere et tanti consortia rumpere leti:<br>
ite diu fratres indiscretique supremis<br>
ignibus et caros urna confundite manes!'<br>
&nbsp;&nbsp;&nbsp;&nbsp;nec minus interea digesta strage suorum<br>
hic Cthonium coniunx, hic mater Penthea clamat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">170</span><br>
Astyoche, puerique rudes, tua, Phaedime, proles,<br>
amissum didicere patrem, Marpessaque pactum<br>
Phyllea, sanguineumque lauant Acamanta sorores.<br>
tunc ferro retegunt siluas collisque propinqui<br>
annosum truncant apicem, qui conscius actis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">175</span><br>
noctis et inspexit gemitus; ibi grandior aeuo<br>
ante rogos, dum quisque suo nequit igne reuelli,<br>
concilium infaustum dictis mulcebat Aletes:<br>
'saepe quidem infelix uarioque exercita ludo<br>
fatorum gens nostra fuit, Sidonius ex quo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">180</span><br>
hospes in Aonios iecit sata ferrea sulcos,<br>
unde noui fetus et formidata colonis<br>
arua suis. sed nec ueteris cum regia Cadmi<br>
fulmineum in cinerem monitis Iunonis iniquae<br>
consedit, neque funerea cum laude potitus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">185</span><br>
infelix Athamas trepido de monte ueniret,<br>
semianimem heu laeto referens clamore Learchum,<br>
hic gemitus Thebis, nec tempore clarius illo<br>
Phoenissae sonuere domus, cum lassa furorem<br>
uicit et ad comitum lacrimas expauit Agaue.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">190</span><br>
una dies similis fato specieque malorum<br>
aequa fuit, qua magniloquos luit impia flatus<br>
Tantalis, innumeris cum circumfusa ruinis<br>
corpora tot raperet terra, tot quaereret ignes.<br>
talis erat uulgi status, et sic urbe relicta&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">195</span><br>
primaeuique senesque et longo examine matres<br>
inuidiam planxere deis miseroque tumultu<br>
bina per ingentes stipabant funera portas.<br>
meque ipsum memini (necdum apta doloribus aetas)<br>
flesse tamen gemituque meos aequasse parentes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">200</span><br>
illa tamen superi. nec quod tibi, Delia, castos<br>
prolapsum fontes specula temerare profana<br>
heu dominum insani nihil agnouere Molossi,<br>
deflerim magis, aut uerso quod sanguine fluxit<br>
in subitos regina lacus: sic dura Sororum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">205</span><br>
pensa dabant uisumque Ioui. nunc regis iniqui<br>
ob noxam inmeritos patriae tot culmina ciues<br>
exuimus, nec adhuc calcati foederis Argos<br>
fama subit, et iam bellorum extrema dolemus.<br>
quantus equis quantusque uiris in puluere crasso&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">210</span><br>
sudor! io quanti crudele rubebitis amnes!<br>
uiderit haec bello uiridis manus: ast ego doner<br>
dum licet igne meo terraque insternar auita!'<br>
haec senior, multumque nefas Eteoclis aceruat<br>
crudelem infandumque uocans poenasque daturum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">215</span><br>
unde ea libertas? iuxta illi finis et aetas<br>
tota retro, seraeque decus uelit addere morti.<br>
&nbsp;&nbsp;&nbsp;&nbsp;haec sator astrorum iamdudum e uertice mundi<br>
prospectans primoque imbutas sanguine gentes<br>
Gradiuum acciri propere iubet. ille furentes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">220</span><br>
Bistonas et Geticas populatus caedibus urbes<br>
turbidus aetherias currus urguebat ad arces,<br>
fulmine cristatum galeae iubar armaque in auro<br>
tristia, terrificis monstrorum animata figuris,<br>
incutiens: tonat axe polus clipeique cruenta&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 225</span><br>
lux rubet, et solem longe ferit aemulus orbis.<br>
hunc ubi Sarmaticos etiamnum efflare labores<br>
Iuppiter et tota perfusum pectora belli<br>
tempestate uidet: 'talis mihi, nate, per Argos,<br>
talis abi, sic ense madens, hac nubilus ira.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">230</span><br>
exturbent resides frenos et cuncta perosi<br>
te cupiant, tibi praecipites animasque manusque<br>
deuoueant; rape cunctantes et foedera turba,<br>
cui dedimus; tibi fas ipsos incendere bello<br>
caelicolas pacemque meam. iam semina pugnae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">235</span><br>
ipse dedi: remeat portans inmania Tydeus<br>
ausa, ducis scelus et, turpis primordia belli,<br>
insidias fraudesque, suis quas ultus in armis.<br>
adde fidem. uos, o superi, meus ordine sanguis,<br>
ne pugnare odiis, neu me temptare precando&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">240</span><br>
certetis; sic Fata mihi nigraeque Sororum<br>
iurauere colus: manet haec ab origine mundi<br>
fixa dies bello, populique in proelia nati.<br>
quodni me ueterum poenas sancire malorum<br>
gentibus et diros sinitis punire nepotes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">245</span><br>
(arcem hanc aeternam mentisque sacraria nostrae<br>
testor et Elysios, etiam mihi numina, fontes)<br>
ipse manu Thebas correptaque moenia fundo<br>
excutiam uersasque solo super Inacha tecta<br>
effundam turres aut stagna in caerula uerram&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">250</span><br>
imbre superiecto, licet ipsa in turbine rerum<br>
Iuno suos colles templumque amplexa laboret.'<br>
dixit, et attoniti iussis; mortalia credas<br>
pectora, sic cuncti uocemque animosque tenebant:<br>
non secus ac longa uentorum pace solutum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 255</span><br>
aequor et imbelli recubant ubi litora somno,<br>
siluarumque comas et abacto flamine nubes<br>
mulcet iners aestas; tunc stagna lacusque sonori<br>
detumuere, tacent exusti solibus amnes.<br>
&nbsp;&nbsp;&nbsp;&nbsp;gaudet ouans iussis et adhuc temone calenti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">260</span><br>
feruidus in laeuum torsit Gradiuus habenas.<br>
iamque iter extremum caelique abrupta tenebat,<br>
cum Venus ante ipsos nulla formidine gressum<br>
figit equos; cessere retro iam iamque rigentes<br>
suppliciter posuere iubas. tunc pectora summo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">265</span><br>
adclinata iugo uultumque obliqua madentem<br>
incipit (interea dominae uestigia iuxta<br>
spumantem proni mandunt adamanta iugales):<br>
'bella etiam in Thebas, socer o pulcherrime, bella<br>
ipse paras ferroque tuos abolere nepotes?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">270</span><br>
nec genus Harmoniae nec te conubia caelo<br>
festa nec hae quicquam lacrimae, furibunde, morantur?<br>
criminis haec merces? hoc fama pudorque relictus,<br>
hoc mihi Lemniacae de te meruere catenae?<br>
perge libens; at non eadem Volcania nobis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">275</span><br>
obsequia, et laesi seruit tamen ira mariti!<br>
illum ego perpetuis mihi desudare caminis<br>
si iubeam uigilesque operi transmittere noctes,<br>
gaudeat ornatusque nouos ipsique laboret<br>
arma tibi; tu++sed scopulos et aena precando&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">280</span><br>
flectere corda paro; solum hoc tamen anxia, solum<br>
obtestor, quid me Tyrio sociare marito<br>
progeniem caram infaustisque dabas hymenaeis?<br>
dum fore praeclaros armis et uiuida rebus<br>
pectora uipereo Tyrios de sanguine inactas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">285</span><br>
demissumque Iouis serie genus, a! mea quanto<br>
Sithonia mallem nupsisset uirgo sub Arcto<br>
trans Borean Thracasque tuos! indigna parumne<br>
pertulimus, diuae Veneris quod filia longum<br>
reptat et Illyricas deiectat uirus in herbas?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 290</span><br>
nunc gentem inmeritam++' lacrimas non pertulit ultra<br>
Bellipotens; hastam laeua transumit et alto<br>
(haud mora) desiluit curru clipeoque receptam<br>
laedit in amplexu dictisque ita mulcet amicis:<br>
'o mihi bellorum requies et sacra uoluptas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">295</span><br>
unaque pax animo; soli cui tanta potestas<br>
diuorumque hominumque meis occurrere telis<br>
impune et media quamuis in caede frementes<br>
hos adsistere equos, hunc ensem auellere dextrae:<br>
nec mihi Sidonii genialia foedera Cadmi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">300</span><br>
nec tua cara fides (ne falsa incessere gaude!)<br>
exciderunt: prius in patrui deus infera mergar<br>
stagna et pallentes agar exarmatus ad umbras.<br>
sed nunc fatorum monitus mentemque supremi<br>
iussus obire patris (neque enim Vulcania tali&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">305</span><br>
imperio manus apta legi), quo pectore contra<br>
ire Iouem dictasque parem contemnere leges,<br>
cui modo (pro uires!) terras caelumque fretumque<br>
attremere oranti tantosque ex ordine uidi<br>
delituisse deos? sed ne mihi corde supremos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">310</span><br>
concipe, cara, metus: quando haec mutare potestas<br>
nulla datur, cum iam Tyriis sub moenibus ambae<br>
bellabunt gentes, adero et socia arma iuuabo.<br>
tunc me sanguineo late deferuere campo<br>
res super Argolicas haud sic deiecta uidebis;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">315</span><br>
hoc mihi ius, nec fata uetant.' sic orsus aperto<br>
flagrantes inmisit equos. non ocius alti<br>
in terras cadit ira Iouis, si quando niualem<br>
Othryn et Arctoae gelidum caput institit Ossae<br>
armauitque in nube manum: uolat ignea moles&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">320</span><br>
saeua dei mandata ferens, caelumque trisulca<br>
territat omne coma iamdudum aut ditibus agris<br>
signa dare aut ponto miseros inuoluere nautas.<br>
&nbsp;&nbsp;&nbsp;&nbsp;iamque remensus iter fesso Danaeia Tydeus<br>
arua gradu uiridisque legit deuexa Prosymnae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">325</span><br>
terribilis uisu: stant fulti puluere crines,<br>
squalidus ex umeris cadit alta in uulnera sudor,<br>
insomnesque oculos rubor excitat, oraque retro<br>
sorbet anhela sitis; mens altum spirat honorem<br>
conscia factorum. sic nota in pascua taurus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">330</span><br>
bellator redit, aduerso cui colla suoque<br>
sanguine proscissisque natant palearibus armi;<br>
tunc quoque lassa tumet uirtus multumque superbit<br>
pectore despecto; uacua iacet hostis harena<br>
turpe gemens crudosque uetat sentire dolores.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">335</span><br>
talis erat; medias etiam non destitit urbes,<br>
quidquid et Asopon ueteresque interiacet Argos,<br>
inflammare odiis, multumque et ubique retexens<br>
legatum sese Graia de gente petendis<br>
isse super regnis profugi Polynicis, at inde&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">340</span><br>
uim, noctem, scelus, arma, dolos, ea foedera passum<br>
regis Echionii, fratri sua iura negari.<br>
prona fides populis; deus omnia credere suadet<br>
Armipotens, geminatque acceptos Fama pauores.<br>
&nbsp;&nbsp;&nbsp;&nbsp;utque introgressus portas (et forte uerendos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">345</span><br>
concilio pater ipse duces cogebat Adrastus)<br>
improuisus adest, iam illinc a postibus aulae<br>
uociferans: 'arma, arma uiri, tuque optime Lernae<br>
ductor, magnanimum si quis tibi sanguis auorum,<br>
arma para! nusquam pietas, non gentibus aequum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">350</span><br>
fas aut cura Iouis; melius legatus adissem<br>
Sauromatas rabidos seruatoremque cruentum<br>
Bebrycii nemoris. nec iussa incuso pigetue<br>
officii: iuuat isse, iuuat, Thebasque nocentes<br>
explorasse manu; bello me, credite, bello,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 355</span><br>
ceu turrem ualidam aut artam compagibus urbem,<br>
delecti insidiis instructique omnibus armis<br>
nocte doloque uiri nudum ignarumque locorum<br>
nequiquam clausere; iacent in sanguine mixti<br>
ante urbem uacuam. nunc o nunc tempus in hostes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">360</span><br>
dum trepidi exanguesque metu, dum funera portant,<br>
nunc, socer, haec dum non manus excidit; ipse ego fessus<br>
quinquaginta illis heroum inmanibus umbris<br>
uulneraque ista ferens putri insiccata cruore<br>
protinus ire peto!' trepidi de sedibus astant&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">365</span><br>
Inachidae, cunctisque prior Cadmeius heros<br>
accurrit uultum deiectus et 'o ego diuis<br>
inuisus uitaeque nocens haec uulnera cerno<br>
integer? hosne mihi reditus, germane, parabas?<br>
in me haec tela dabas! pro uitae foeda cupido!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">370</span><br>
infelix, facinus fratri tam grande negaui.<br>
et nunc uestra quidem maneant in pace quieta<br>
moenia, nec uobis tanti sim causa tumultus<br>
hospes adhuc. scio (nec me adeo res dextra leuauit)<br>
quam durum natis, thalamo quam triste reuelli,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">375</span><br>
quam patria; non me ullius domus anxia culpet<br>
respectentue truces obliquo limine matres.<br>
ibo libens certusque mori, licet optima coniunx<br>
auditusque iterum reuocet socer; hunc ego Thebis,<br>
hunc, germane, tibi iugulum et tibi, maxime Tydeu,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">380</span><br>
debeo.' sic uariis pertemptat pectora dictis<br>
obliquatque preces. commotae questibus irae<br>
et mixtus lacrimis caluit dolor; omnibus ultro<br>
non iuuenum modo, sed gelidis et inertibus aeuo<br>
pectoribus mens una subit, uiduare penates,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">385</span><br>
finitimas adhibere manus, iamque ire. sed altus<br>
consiliis pater imperiique haud flectere molem<br>
inscius: 'ista quidem superis curaeque medenda<br>
linquite, quaeso, meae: nec te germanus inulto<br>
sceptra geret, neque nos auidi promittere bellum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">390</span><br>
at nunc egregium tantoque in sanguine ouantem<br>
excipite Oeniden, animosaque pectora laxet<br>
sera quies: nobis dolor haud rationis egebit.'<br>
&nbsp;&nbsp;&nbsp;&nbsp;turbati extemplo comites et pallida coniunx<br>
Tydea circum omnes fessum bellique uiaeque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">395</span><br>
stipantur. laetus mediis in sedibus aulae<br>
constitit, ingentique exceptus terga columna,<br>
uulnera dum lymphis Epidaurius eluit Idmon<br>
(nunc uelox ferro, nunc ille tepentibus herbis<br>
mitior), ipse alta seductus mente renarrat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">400</span><br>
principia irarum, quaeque orsus uterque uicissim,<br>
quis locus insidiis, tacito quae tempora bello,<br>
qui contra quantique duces, ubi maximus illi<br>
sudor, et indicio seruatum Maeona tristi<br>
exponit. cui fida manus proceresque socerque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">405</span><br>
astupet oranti, Tyriusque incenditur exul.<br>
&nbsp;&nbsp;&nbsp;&nbsp;soluerat Hesperii deuexo margine ponti<br>
flagrantes Sol pronus equos rutilamque lauabat<br>
Oceani sub fonte comam, cui turba profundi<br>
Nereos et rapidis accurrunt passibus Horae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">410</span><br>
frenaque et auratae textum sublime coronae<br>
deripiunt, laxant calidis umentia loris<br>
pectora; pars meritos uertunt ad molle iugales<br>
gramen et erecto currum temone supinant.<br>
Nox subiit curasque hominum motusque ferarum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">415</span><br>
composuit nigroque polos inuoluit amictu,<br>
illa quidem cunctis, sed non tibi mitis, Adraste,<br>
Labdacioque duci: nam Tydea largus habebat<br>
perfusum magna uirtutis imagine somnus.<br>
et iam noctiuagas inter deus armifer umbras&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">420</span><br>
desuper Arcadiae fines Nemeaeaque rura<br>
Taenariumque cacumen Apollineasque Therapnas<br>
armorum tonitru ferit et trepidantia corda<br>
implet amore sui. comunt Furor Iraque cristas,<br>
frena ministrat equis Pauor armiger. at uigil omni&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">425</span><br>
Fama sono uanos rerum succincta tumultus<br>
anteuolat currum flatuque impulsa gementum<br>
alipedum trepidas denso cum murmure plumas<br>
excutit: urguet enim stimulis auriga cruentis<br>
facta, infecta loqui, curruque infestus ab alto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">430</span><br>
terga comasque deae Scythica pater increpat hasta.<br>
qualis ubi Aeolio dimissos carcere Ventos<br>
dux prae se Neptunus agit magnoque uolentes<br>
incitat Aegaeo; tristis comitatus eunti<br>
circum lora fremunt Nimbique Hiemesque profundae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">435</span><br>
Nubilaque et uulso terrarum sordida fundo<br>
Tempestas: dubiae motis radicibus obstant<br>
Cyclades, ipsa tua Mycono Gyaroque reuelli,<br>
Dele, times magnique fidem testaris alumni.<br>
&nbsp;&nbsp;&nbsp;&nbsp;septima iam nitidum terris Aurora deisque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">440</span><br>
purpureo uehit ore diem, Perseius heros<br>
cum primum arcana senior sese extulit aula,<br>
multa super bello generisque tumentibus amens<br>
incertusque animi, daret armis iura nouosque<br>
gentibus incuteret stimulos, an frena teneret&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">445</span><br>
irarum et motos capulis adstringeret enses.<br>
hinc pacis tranquilla mouent, atque inde pudori<br>
foeda quies, flectique noua dulcedine pugnae<br>
difficiles populi; dubio sententia tandem<br>
sera placet, uatum mentes ac prouida ueri&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">450</span><br>
sacra mouere deum. sollers tibi cura futuri,<br>
Amphiarae, datur, iuxtaque Amythaone cretus<br>
iam senior (sed mente uiret Phoeboque) Melampus<br>
adsociat passus: dubium cui pronus Apollo<br>
oraque Cirrhaea satiarit largius unda.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">455</span><br>
principio fibris pecudumque in sanguine diuos<br>
explorant; iam tum pauidis maculosa bidentum<br>
corda negant diraque nefas minitantia uena.<br>
ire tamen uacuoque sedet petere omina caelo.<br>
&nbsp;&nbsp;&nbsp;&nbsp;mons erat audaci seductus in aethera dorso&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">460</span><br>
(nomine Lernaei memorant Aphesanta coloni)<br>
gentibus Argolicis olim sacer; inde ferebant<br>
nubila suspenso celerem temerasse uolatu<br>
Persea, cum raptos pueri perterrita mater<br>
prospexit de rupe gradus ac paene secuta est.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">465</span><br>
hoc gemini uates sanctam canentis oliuae<br>
fronde comam et niueis ornati tempora uittis<br>
euadunt pariter, madidos ubi lucidus agros<br>
ortus et algentes laxauit sole pruinas.<br>
ac prior Oeclides solitum prece numen amicat:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">470</span><br>
'Iuppiter omnipotens (nam te pernicibus alis<br>
addere consilium uolucresque implere futuri<br>
ominaque et causas caelo deferre latentes<br>
accipimus), non Cirrha deum promiserit antro<br>
certius, aut frondes lucis quas fama Molossis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">475</span><br>
Chaonias sonuisse tibi, licet aridus Hammon<br>
inuideat Lyciaeque parent contendere sortes<br>
Niliacumque pecus patrioque aequalis honori<br>
Branchus et undosae qui rusticus accola Pisae<br>
Pana Lycaonia nocturnum exaudit in umbra:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">480</span><br>
ditior ille animi, cui tu, Dictaee, secundas<br>
impuleris manifestus aues. mirum unde, sed olim<br>
hic honor alitibus, superae seu conditor aulae<br>
sic dedit effusum chaos in noua semina texens,<br>
seu quia mutatae nostraque ab origine uersis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">485</span><br>
corporibus subiere notos, seu purior axis<br>
amotumque nefas et rarum insistere terris<br>
uera docent: tibi, summe sator terraeque deumque,<br>
scire licet: nos Argolicae primordia pugnae<br>
uenturumque sinas caelo praenosse laborem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">490</span><br>
si datur et duris sedet haec sententia Parcis<br>
soluere Echionias Lernaea cuspide portas,<br>
signa feras laeuusque tones; tunc omnis in astris<br>
consonet arcana uolucris bona murmura lingua.<br>
si prohibes, hic necte moras dextrisque profundum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">495</span><br>
alitibus praetexe diem.' sic fatus et alto<br>
membra locat scopulo; tunc plura ignotaque iungit<br>
numina et inmensi fruitur caligine mundi.<br>
&nbsp;&nbsp;&nbsp;&nbsp;postquam rite diu partiti sidera, cunctas<br>
perlegere animis oculisque sequacibus auras,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">500</span><br>
tunc Amythaonius longo post tempore uates:<br>
'nonne sub excelso spirantis limite caeli,<br>
Amphiarae, uides, cursus ut nulla serenos<br>
ales agat liquidoque polum complexa meatu<br>
pendeat aut fugiens placabile clanxerit omen?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">505</span><br>
non comes obscurus tripodum, non fulminis ardens<br>
uector adest, flauaeque sonans auis unca Mineruae<br>
non uenit auguriis melior; quin uultur et altis<br>
desuper accipitres exultauere rapinis.<br>
monstra uolant: dirae stridunt in nube uolucres,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">510</span><br>
nocturnaeque gemunt striges et feralia bubo<br>
damna canens. quae prima deum portenta sequamur?<br>
hisne dari, Thymbraee, polum? simul ora recuruo<br>
ungue secant rabidae planctumque imitantibus alis<br>
exagitant zephyros et plumea pectora caedunt.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">515</span><br>
ille sub haec: 'equidem uarii, pater, omina Phoebi<br>
saepe tuli: iam tum, prima cum pube uirentem<br>
semideos inter pinus me Thessala reges<br>
duceret, hic casus terraeque marisque canentem<br>
obstipuere duces, nec me uentura locuto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">520</span><br>
saepius in dubiis auditus Iasoni Mopsus.<br>
sed similes non ante metus aut astra notaui<br>
prodigiosa magis; quamquam maiora parantur.<br>
huc aduerte animum: clara regione profundi<br>
aetheros innumeri statuerunt agmina cycni.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">525</span><br>
siue hos Strymonia Boreas eiecit ab Arcto,<br>
seu fecunda refert placidi clementia Nili.<br>
fixerunt cursus: has rere in imagine Thebas:<br>
nam sese inmoti gyro atque in pace silentes<br>
ceu muris ualloque tenent. sed fortior ecce&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">530</span><br>
aduentat per inane cohors; septem ordine fuluo<br>
armigeras summi Iouis exultante caterua<br>
intuor: Inachii sint hi tibi, concipe, reges.<br>
inuasere globum niuei gregis uncaque pandunt<br>
caedibus ora nouis et strictis unguibus instant.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">535</span><br>
cernis inexperto rorantes sanguine uentos,<br>
et plumis stillare diem? quae saeua repente<br>
uictores agitat leto Iouis ira sinistri?<br>
hic excelsa petens subita face solus inarsit<br>
summisitque animos, illum uestigia adortum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">540</span><br>
maiorum uolucrum tenerae deponitis alae.<br>
hic hosti implicitus pariter ruit, hunc fuga retro<br>
uoluit agens sociae linquentem fata cateruae.<br>
hic nimbo glomeratus obit, hic praepete uiua<br>
pascitur inmoriens; spargit caua nubila sanguis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">545</span><br>
quid furtim inlacrimas? illum, uenerande Melampu,<br>
qui cadit, agnosco.' trepidos sic mole futuri<br>
cunctaque iam rerum certa sub imagine passos<br>
terror habet uates; piget inrupisse uolantum<br>
concilia et caelo mentem insertasse uetanti,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">550</span><br>
auditique odere deos. unde iste per orbem<br>
primus uenturi miseris animantibus aeger<br>
creuit amor? diuumne feras hoc munus, an ipsi,<br>
gens auida et parto non umquam stare quieti,<br>
eruimus quae prima dies, ubi terminus aeui,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">555</span><br>
quid bonus ille deum genitor, quid ferrea Clotho<br>
cogitet? hinc fibrae et uolucrum per nubila sermo<br>
astrorumque uices numerataque semita lunae<br>
Thessalicumque nefas. at non prior aureus ille<br>
sanguis auum scopulisque satae uel robore gentes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">560</span><br>
mentibus his usae; siluas amor unus humumque<br>
edomuisse manu; quid crastina uolueret aetas<br>
scire nefas homini. nos, prauum et flebile uulgus,<br>
scrutati penitus superos: hinc pallor et irae,<br>
hinc scelus insidiaeque et nulla modestia uoti.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">565</span><br>
&nbsp;&nbsp;&nbsp;&nbsp;ergo manu uittas damnataque uertice serta<br>
deripit abiectaque inhonorus fronde sacerdos<br>
inuiso de monte redit; iam bella tubaeque<br>
comminus, absentesque fremunt sub pectore Thebae.<br>
ille nec aspectum uulgi, nec fida tyranni&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">570</span><br>
conloquia aut coetus procerum perferre, sed atra<br>
sede tegi, et superum clausus negat acta fateri<br>
(te pudor et curae retinent per rura, Melampu):<br>
bissenos premit ora dies populumque ducesque<br>
extrahit incertis. et iam suprema Tonantis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">575</span><br>
iussa fremunt agrosque uiris annosaque uastant<br>
oppida; bellipotens prae se deus agmina passim<br>
mille rapit; liquere domos dilectaque laeti<br>
conubia et primo plorantes limine natos:<br>
tantus in attonitos cecidit deus. arma paternis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">580</span><br>
postibus et fixos superum ad penetralia currus<br>
uellere amor; tunc fessa putri robigine pila<br>
haerentesque situ gladios in saeua recurant<br>
uulnera et attrito cogunt iuuenescere saxo.<br>
hi teretes galeas magnorumque aerea suta&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">585</span><br>
thoracum et tunicas Chalybum squalore crepantes<br>
pectoribus temptare, alii Gortynia lentant<br>
cornua; iam falces auidis et aratra caminis<br>
rastraque et incurui saeuum rubuere ligones.<br>
caedere nec ualidas sanctis e stirpibus hastas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">590</span><br>
nec pudor emerito clipeum uestisse iuuenco.<br>
inrupere Argos maestique ad limina regis<br>
bella animis, bella ore fremunt; it clamor ad auras,<br>
quantus Tyrrheni gemitus salis, aut ubi temptat<br>
Enceladus mutare latus; super igneus antris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">595</span><br>
mons tonat: exundant apices, fluctusque Pelorus<br>
contrahit, et sperat tellus abrupta reuerti.<br>
&nbsp;&nbsp;&nbsp;&nbsp;atque hic ingenti Capaneus Mauortis amore<br>
excitus et longam pridem indignantia pacem<br>
corda tumens (huic ampla quidem de sanguine prisco&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">600</span><br>
nobilitas; sed enim ipse manu praegressus auorum<br>
facta, diu tuto superum contemptor et aequi<br>
impatiens largusque animae, modo suaserit ira),<br>
unus ut e siluis Pholoes habitator opacae<br>
inter et Aetnaeos aequus consurgere fratres,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">605</span><br>
ante fores, ubi turba ducum uulgique frementis,<br>
Amphiarae, tuas 'quae tanta ignauia' clamat,<br>
'Inachidae uosque o socio de sanguine Achiui?<br>
unius (heu pudeat!) plebeia ad limina ciuis<br>
tot ferro accinctae gentes animisque paratae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">610</span><br>
pendemus? non si ipse cauo sub uertice Cirrhae<br>
(quisquis is est, timidis famaeque ita uisus) Ao<br>
mugiat insano penitus seclusus in antro,<br>
expectare queam dum pallida uirgo tremendas<br>
nuntiet ambages. uirtus mihi numen et ensis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">615</span><br>
quem teneo! iamque hic timida cum fraude sacerdos<br>
exeat, aut hodie, uolucrum quae tanta potestas,<br>
experiar.' laetum fremit adsensuque furentem<br>
implet Achaea manus. tandem prorumpere adactus<br>
Oeclides: 'alio curarum agitante tumultu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">620</span><br>
non equidem effreno iuuenis clamore profani<br>
dictorumque metu, licet hic insana minetur,<br>
elicior tenebris; alio mihi debita fato<br>
summa dies, uetitumque dari mortalibus armis.<br>
sed me uester amor nimiusque arcana profari&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">625</span><br>
Phoebus agit; uobis uentura atque omne quod ultra est<br>
pandere maestus eo; nam te, uesane, moneri<br>
ante nefas, unique tacet tibi noster Apollo.<br>
quo, miseri, fatis superisque obstantibus arma,<br>
quo rapitis? quae uos Furiarum uerbera caecos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">630</span><br>
exagitant? adeone animarum taedet? et Argos<br>
exosi? nil dulce domi? nulla omina curae?<br>
quid me Persei secreta ad culmina montis<br>
ire gradu trepido superumque inrumpere coetus<br>
egistis? potui pariter nescire quis armis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">635</span><br>
casus, ubi atra dies, quae fati exordia cunctis,<br>
quae mihi. consulti testor penetralia mundi<br>
et uolucrum adfatus et te, Thymbraee, uocanti<br>
non alias tam saeue mihi, quae signa futuri<br>
pertulerim: uidi ingentis portenta ruinae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">640</span><br>
uidi hominum diuumque metus hilaremque Megaeram<br>
et Lachesin putri uacuantem saecula penso.<br>
proicite arma manu: deus ecce furentibus obstat,<br>
ecce deus! miseri, quid pulchrum sanguine uicto<br>
Aoniam et diri saturare noualia Cadmi?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">645</span><br>
sed quid uana cano, quid fixos arceo casus?<br>
ibimus.' hic presso gemuit semel ore sacerdos.<br>
illum iterum Capaneus: 'tuus o furor auguret uni<br>
ista tibi, ut serues uacuos inglorius annos<br>
et tua non umquam Tyrrhenus tempora circum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">650</span><br>
clangor eat. quid uota uirum meliora moraris?<br>
scilicet ut uanis auibus natoque domoque<br>
et thalamis potiare iacens, sileamus inulti<br>
Tydeos egregii perfossum pectus et arma<br>
foederis abrupti? quodsi bella effera Graios&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">655</span><br>
ferre uetas, i Sidonios legatus ad hostes:<br>
haec pacem tibi serta dabunt. tua prorsus inani<br>
uerba polo causas abstrusa atque omina rerum<br>
eliciunt? miseret superum, si carmina curae<br>
humanaeque preces. quid inertia pectora terres?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">660</span><br>
primus in orbe deos fecit timor! et tibi tuto<br>
nunc eat iste furor; sed prima ad classica cum iam<br>
hostilem Ismenon galeis Dircenque bibemus,<br>
ne mihi tunc, moneo, lituos atque arma uolenti<br>
obuius ire pares uenisque aut alite uisa&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">665</span><br>
bellorum proferre diem: procul haec tibi mollis<br>
infula terrificique aberit dementia Phoebi:<br>
illic augur ego et mecum quicumque parati<br>
insanire manu.' rursus fragor intonat ingens<br>
hortantum et uasto subter uolat astra tumultu.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">670</span><br>
ut rapidus torrens, animos cui uerna ministrant<br>
flamina et exuti concreto frigore montes,<br>
cum uagus in campos frustra prohibentibus exit<br>
obicibus, resonant permixto turbine tecta,<br>
arua, armenta, uiri, donec stetit improbus alto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">675</span><br>
colle minor magnoque inuenit in aggere ripas:<br>
haec alterna ducum nox interfusa diremit.<br>
&nbsp;&nbsp;&nbsp;&nbsp;at gemitus Argia uiri non amplius aequo<br>
corde ferens sociumque animo miserata dolorem,<br>
sicut erat, laceris pridem turpata capillis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">680</span><br>
et fletu signata genas, ad celsa uerendi<br>
ibat tecta patris paruumque sub ubere caro<br>
Thessandrum portabat auo iam nocte suprema<br>
ante nouos ortus, ubi sola superstite Plaustro<br>
Arctos ad Oceanum fugientibus inuidet astris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">685</span><br>
utque fores iniit magnoque adfusa parenti est:<br>
'cur tua cum lacrimis maesto sine coniuge supplex<br>
limina nocte petam, cessem licet ipsa profari,<br>
scis genitor. sed iura deum genialia testor<br>
teque, pater, non ille iubet sed peruigil angor.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 690</span><br>
ex quo primus Hymen mouitque infausta sinistram<br>
Iuno facem, semper lacrimis gemituque propinquo<br>
exturbata quies. non si mihi tigridis horror<br>
aequoreaeque super rigeant praecordia cautes,<br>
ferre queam; tu solus opem, tu summa medendi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">695</span><br>
iura tenes; da bella, pater, generique iacentis<br>
aspice res humiles, atque hanc, pater, aspice prolem<br>
exulis; huic olim generis pudor. o ubi prima<br>
hospitia et iunctae testato numine dextrae?<br>
hic certe est quem fata dabant, quem dixit Apollo;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">700</span><br>
non egomet tacitos Veneris furata calores<br>
culpatamue facem: tua iussa uerenda tuosque<br>
dilexi monitus. nunc qua feritate dolentis<br>
despiciam questus? nescis, pater optime, nescis<br>
quantus amor castae misero nupsisse marito.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">705</span><br>
et nunc maesta quidem graue et inlaetabile munus,<br>
ut timeam doleamque, rego; sed cum oscula rumpet<br>
maesta dies, cum rauca dabunt abeuntibus armis<br>
signa tubae saeuoque genas fulgebitis auro,<br>
ei mihi, care parens, iterum fortasse rogabo!'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">710</span><br>
&nbsp;&nbsp;&nbsp;&nbsp;illius umenti carpens pater oscula uultu:<br>
'non equidem has umquam culparim, nata, querelas;<br>
pone metus, laudanda rogas nec digna negari.<br>
sed mihi multa dei (nec tu sperare quod urgues<br>
desine), multa metus regnique uolubile pondus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">715</span><br>
subiciunt animo. ueniet qui debitus istis,<br>
nata, modus neque te incassum fleuisse quereris.<br>
tu solare uirum, neu sint dispendia iustae<br>
dura morae: magnos cunctamur, nata, paratus.<br>
proficitur bello.' dicentem talia nascens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">720</span><br>
lux mouet ingentesque iubent adsurgere curae.
</p>
<div class="footer">
	<p>
		<a href="/statius.html">Statius</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY>
</HTML>