<html>
	<head>
		<title>
			Statius: Thebaid XI
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>PVBLIVS PAPINIVS STATIVS<br>
THEBAID XI
</p>

<p class=border></P>

<p>
Postquam magnanimus furias uirtutis iniquae<br>
 consumpsit Capaneus expirauitque receptum<br>
 fulmen, et ad terras longe comitata cadentem<br>
 signauit muros ultricis semita flammae,<br>
 componit dextra uictor concussa plagarum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
 Iuppiter et uultu caelumque diemque reducit.<br>
 gratantur superi, Phlegrae ceu fessus anhelet<br>
 proelia et Encelado fumantem impresserit Aetnen.<br>
 ille iacet lacerae complexus fragmina turris,<br>
 toruus adhuc uisu memorandaque facta relinquens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
 gentibus atque ipsi non inlaudata Tonanti.<br>
 quantus Apollineae temerator matris Auerno<br>
 tenditur; ipsae horrent, si quando pectore ab alto<br>
 emergunt uolucres inmensaque membra iacentis<br>
 spectant, dum miserae crescunt in pabula fibrae:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>
 sic grauat iniectus terras hostiliaque urit<br>
 arua et anhelantem caelesti sulphure campum.<br>
 respirant Thebae, templisque iacentia surgunt<br>
 agmina; iam finis uotis finisque supremis<br>
 planctibus, et natos ausae deponere matres.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>
&nbsp;&nbsp;&nbsp;&nbsp;at uaga pallentes campo fuga uoluit Achiuos.<br>
 nec iam hostes turmae aut ferrum mortale timetur:<br>
 omnibus ante oculos irae Iouis, omnibus ardent<br>
 arma metu galeaeque tonant, uisusque pauentes<br>
 ipse sequi et profugis opponere Iuppiter ignes.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 25</span><br>
 instat Agenoreus miles caelique tumultu<br>
 utitur: indomitos ut cum Massyla per arua<br>
 armenti reges magno leo fregit hiatu<br>
 et contentus abit; rauci tunc comminus ursi,<br>
 tunc auidi uenere lupi, rabieque remissa&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</span><br>
 lambunt degeneres alienae uulnera praedae.<br>
 hinc premit Eurymedon, cui rusticus horror in armis,<br>
 rustica tela manu, patriumque agitare tumultus<br>
 (Pan illi genitor); tener hinc conatibus annos<br>
 egreditur iuuenemque patrem puer aequat Alatreus:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">35</span><br>
 felices ambo, sed fortunatior ille,<br>
 quem genuisse iuuat; nec iam dinoscere promptum<br>
 quae magis arma sonent, quo plus eat hasta lacerto.<br>
&nbsp;&nbsp;&nbsp;&nbsp;artatur denso fugientum examine uallum.<br>
 quas uoluis, Gradiue, uices! modo moenia Cadmi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">40</span><br>
 scandebant, sua nunc defendunt tecta Pelasgi.<br>
 ceu redeunt nubes, ceu circumflantibus Austris<br>
 alternus procumbit ager, ceu gurgite cano<br>
 nunc retegit bibulas, nunc induit aestus harenas.<br>
 expirat late pubes Tirynthia, alumni&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">45</span><br>
 exuuias imitata dei; trux maeret ab astris<br>
 Amphitryoniades Nemeaea in sanguine terga<br>
 et similes ramos similesque uidere pharetras.<br>
 stabat in Argolicae ferrato culmine turris<br>
 egregius lituo dextri Mauortis Enyeus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">50</span><br>
 hortator; sed tunc miseris dabat utile signum<br>
 suadebatque fugam et tutos in castra receptus,<br>
 cum subitum obliquo descendit ab aere uulnus,<br>
 urguentisque sonum laeua manus aure retenta est,<br>
 sicut erat; fugit in uacuas iam spiritus auras,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">55</span><br>
 iam gelida ora tacent, carmen tuba sola peregit.<br>
&nbsp;&nbsp;&nbsp;&nbsp;iamque potens scelerum geminaeque exercita gentis<br>
 sanguine Tisiphone fraterna claudere quaerit<br>
 bella tuba: nec se tanta in certamina fidit<br>
 sufficere, inferna comitem ni sede Megaeram&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">60</span><br>
 et consanguineos in proelia suscitet angues.<br>
 ergo procul uacua concedit ualle solumque<br>
 ense fodit Stygio terraeque inmurmurat absens<br>
 nomen et (Elysiis signum indubitabile regnis)<br>
 crinalem attollit longo stridore cerasten:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">65</span><br>
 caeruleae dux ille comae, quo protinus omnis<br>
 horruit audito tellus pontusque polusque,<br>
 et pater Aetnaeos iterum respexit ad ignes.<br>
 accipit illa sonum; stabat tunc forte parenti<br>
 proxima, dum coetu Capaneus laudatur ab omni&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">70</span><br>
 Ditis et insignem Stygiis fouet amnibus umbram.<br>
 protinus abrupta terrarum mole sub astris<br>
 constitit, exultant manes, quantumque profundae<br>
 rarescunt tenebrae, tantum de luce recessit.<br>
 excipit atra soror dextraeque innexa profatur:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">75</span><br>
 'hac, germana, tenus Stygii metuenda parentis<br>
 imperia et iussos potui tolerare furores<br>
 sola super terras hostilique obuia mundo,<br>
 dum uos Elysium et faciles compescitis umbras.<br>
 nec pretium deforme morae cassique labores:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">80</span><br>
 hoc quodcumque madent campi, quod sanguine fumant<br>
 stagna, quod innumero Lethaea examine gaudet<br>
 ripa, meae uires laeta insignia. sed quid<br>
 haec ego? Mars habeat, uulgataque iactet Enyo.<br>
 uidistis (Stygiis certe manifestus in umbris)&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 85</span><br>
 sanguine foedatum rictus atroque madentem<br>
 ora ducem tabo: miserum insatiabilis edit<br>
 me tradente caput. modo nempe horrendus ab astris<br>
 descendit uos usque fragor: me sacra premebat<br>
 tempestas, ego mixta uiri furialibus armis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">90</span><br>
 bella deum et magnas ridebam fulminis iras.<br>
 sed iam (effabor enim) longo sudore fatiscunt<br>
 corda, soror, tardaeque manus; hebet infera caelo<br>
 taxus et insuetos angues nimia astra soporant.<br>
 tu, cui totus adhuc furor exultantque recentes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">95</span><br>
 Cocyti de fonte comae, da iungere uires.<br>
 non solitas acies nec Martia bella paramus,<br>
 sed fratrum (licet alma Fides Pietasque repugnent,<br>
 uincentur), fratrum stringendi comminus enses.<br>
 grande opus! ipsae odiis, ipsae discordibus armis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">100</span><br>
 aptemur. quid lenta uenis? agedum elige cuius<br>
 signa feras. ambo faciles nostrique; sed anceps<br>
 uulgus et adfatus matris blandamque precatu<br>
 Antigonen timeo, paulum ne nostra retardent<br>
 consilia. ipse etiam, qui nos lassare precando&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">105</span><br>
 suetus et ultrices oculorum exposcere Diras,<br>
 iam pater est: coetu fertur iam solus ab omni<br>
 flere sibi. atque adeo moror ipsa inrumpere Thebas<br>
 adsuetumque larem. tibi pareat impius exul,<br>
 Argolicumque impelle nefas; neu mitis Adrastus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">110</span><br>
 praeualeat plebesque, caue, Lernaea moretur.<br>
 uade, et in alternas inimica reuertere pugnas.'<br>
&nbsp;&nbsp;&nbsp;&nbsp;talia partitae diuersum abiere sorores:<br>
 ut Notus et Boreas gemino de cardine mundi,<br>
 hic niue Rhipaea, Libycis hic pastus harenis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">115</span><br>
 bella cient: clamant amnes, freta, nubila, siluae,<br>
 iamque patent strages; plangunt sua damna coloni<br>
 et tamen oppressos miserantur in aequore nautas.<br>
 illas ut summo uidit pater altus Olympo<br>
 incestare diem trepidumque Hyperionis orbem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">120</span><br>
 suffundi maculis, toruo sic incohat ore:<br>
 'uidimus armiferos, quo fas erat usque, furores,<br>
 caelicolae, licitasque acies, etsi impia bella<br>
 unus init aususque mea procumbere dextra.<br>
 nunc par infandum miserisque incognita terris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">125</span><br>
 pugna subest: auferte oculos! absentibus ausint<br>
 ista deis lateantque Iouem; sat funera mensae<br>
 Tantaleae et sontes uidisse Lycaonis aras<br>
 et festina polo ducentes astra Mycenas.<br>
 nunc etiam turbanda dies: mala nubila, tellus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">130</span><br>
 accipe, secedantque poli: stat parcere mundo<br>
 caelitibusque meis; saltem ne uirginis almae<br>
 sidera, Ledaei uideant neu talia fratres.'<br>
 sic pater omnipotens, uisusque nocentibus aruis<br>
 abstulit, et dulci terrae caruere sereno.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">135</span><br>
&nbsp;&nbsp;&nbsp;&nbsp;iamque per Argolicas Erebo sata uirgo cohortes<br>
 uestigat Polynicis iter portisque sub ipsis<br>
 inuenit, incertum leto tot iniqua fugane<br>
 exeat, et dubios turbabant omina sensus.<br>
 uiderat, obscura uallum dum nocte pererrat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">140</span><br>
 aeger consilii curisque nouissima uoluens,<br>
 coniugis Argiae laceram cum lampade maesta<br>
 effigiem (sunt monstra deum: sic ire parabat,<br>
 has latura uiro taedas erat!): ergo roganti,<br>
 quae uia quisue dolor, cur maesta insignia, tantum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">145</span><br>
 fleuerat atque manu tacitos auerterat ignes.<br>
 scit mentem uidisse nefas; etenim unde Mycenis<br>
 adforet et uallum coniunx inopina subiret?<br>
 sed fati monitus uicinaque funera sentit,<br>
 ac sentire timet. cum uero Acherontis aperti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">150</span><br>
 Dira ter admoto tetigit thoraca flagello,<br>
 ardet inops animi, nec tam considere regno<br>
 quam scelus et caedem et perfossi in sanguine fratris<br>
 expirare cupit, subitusque adfatur Adrastum:<br>
 'sera quidem, extremus socium gentisque superstes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">155</span><br>
 Argolicae, consulta, pater, iam rebus in artis<br>
 adgredior; tunc tempus erat, cum sanguis Achiuum<br>
 integer, ire ultro propriamque capessere pugnam,<br>
 non plebis Danaae florem regumque uerendas<br>
 obiectare animas, ut lamentabile tantis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">160</span><br>
 urbibus induerem capiti decus. ast ea quando<br>
 praeteriit uirtus, nunc saltem exoluere fas sit<br>
 quae merui. scis namque, socer, licet alta recondas<br>
 uulnera et adflictum generi uereare pudorem:<br>
 ille ego sum qui te pacem et pia iura regentem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">165</span><br>
 (infelix utinamque aliis datus urbibus hospes!)<br>
 extorrem patria regnoque++sed exige tandem<br>
 supplicium: fratrem suprema in bella (quid horres?<br>
 decretum est fixumque) uoco; desiste morari,<br>
 nec poteris. non si atra parens miseraeque sorores&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">170</span><br>
 in media arma cadant, non si ipse ad bella ruenti<br>
 obstet et extinctos galeae pater ingerat orbes,<br>
 deficiam. anne bibam superest quodcumque cruoris<br>
 Inachii et uestris etiamnum mortibus utar?<br>
 uidi ego me propter ruptos telluris hiatus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">175</span><br>
 nec subii; uidi exanimum fecique nocentem<br>
 Tydea; me Tegee regem indefensa reposcit,<br>
 orbaque Parrhasiis ululat mihi mater in antris.<br>
 ipse nec Ismeni ripas, dum stagna cruentat<br>
 Hippomedon, Tyrias potui nec scandere turres,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">180</span><br>
 dum tonat, et tecum, Capaneu, miscere furores.<br>
 quis tantus pro luce timor? sed digna rependam.<br>
 conueniant ubi quaeque nurus matresque Pelasgae<br>
 longaeuique patres, quorum tot gaudia carpsi<br>
 orbauique domos: fratri concurro, quid ultra est?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">185</span><br>
 spectent et uotis uictorem Eteoclea poscant.<br>
 iamque uale, coniunx, dulcesque ualete Mycenae!<br>
 at tu, care socer, (nec enim omnis culpa malorum<br>
 me penes, et superi mecum Parcaeque nocentes)<br>
 sis lenis cineri, meque haec post proelia raptum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">190</span><br>
 alitibus fratrique tegas urnamque reportes,<br>
 hoc tantum, et natae melius conubia iungas.'<br>
&nbsp;&nbsp;&nbsp;&nbsp;ibant in lacrimas, ueluti cum uere reuerso<br>
 Bistoniae tepuere niues, summittitur ingens<br>
 Haemus et angustos Rhodope descendit in amnes.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">195</span><br>
 coeperat et leni senior mulcere furentem<br>
 adloquio: scidit orsa nouo terrore cruenta<br>
 Eumenis, alipedemque citum fataliaque arma<br>
 protinus, Inachii uultus expressa Pherecli,<br>
 obtulit ac fidas exclusit casside uoces.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">200</span><br>
 ac super haec: 'abrumpe moras, celeremus! et illum<br>
 aduentare ferunt portis.' sic omnia uicit,<br>
 correptumque iniecit equo; uolat aequore aperto<br>
 pallidus instantemque deae circumspicit umbram.<br>
&nbsp;&nbsp;&nbsp;&nbsp;sacra Ioui merito Tyrius pro fulmine ductor&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">205</span><br>
 nequiquam Danaos ratus exarmasse ferebat.<br>
 nec pater aetherius diuumque has ullus ad aras,<br>
 sed mala Tisiphone trepidis inserta ministris<br>
 astat et inferno praeuertit uota Tonanti.<br>
 'summe deum, tibi namque meae primordia Thebae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 210</span><br>
 (liueat infandum licet Argos et aspera Iuno)<br>
 debent, Sidonios ex quo per litora raptor<br>
 turbasti thiasos, dignatus uirgine nostra<br>
 terga premi et placidas falsum mugire per undas.<br>
 nec te uana fides iterum Cadmeia adeptum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">215</span><br>
 conubia et Tyrios nimium inrupisse penates:<br>
 tandem, inquam, soceros dilectaque moenia gratus<br>
 respicis adsertorque tonas; ceu regia caeli<br>
 attemptata tui, sic te pro turribus altis<br>
 uidimus urguentem nubes, laetique benignum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">220</span><br>
 fulmen et auditos proauis agnouimus ignes.<br>
 accipe nunc pecudes et magni turis aceruos<br>
 uotiuumque marem; dignas sed pendere grates<br>
 haud mortale opus est; certent tibi reddere Bacchus<br>
 noster et Alcides, illis haec moenia seruas.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">225</span><br>
 dixerat: ast illi niger ignis in ora genasque<br>
 prosiluit raptumque comis diadema cremauit.<br>
 tunc ferus ante ictum spumis delubra cruentat<br>
 taurus et obstantum mediis e coetibus exit<br>
 turbidus insanoque ferens altaria cornu.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">230</span><br>
 diffugiunt famuli, et regem solatur haruspex.<br>
 ipse instaurari sacrum male fortis agique<br>
 imperat, et magnos ficto premit ore timores.<br>
 qualis ubi implicitum Tirynthius ossibus ignem<br>
 sensit et Oetaeas membris accedere uestes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">235</span><br>
 uota incepta tamen libataque tura ferebat<br>
 durus adhuc patiensque mali; mox grande coactus<br>
 ingemuit, uictorque furit per uiscera Nessus.<br>
&nbsp;&nbsp;&nbsp;&nbsp;nuntius exanimi suspensus pectora cursu<br>
 Aepytus ad regem portae statione relicta&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">240</span><br>
 tendit et haec trepido uix intellectus anhelat:<br>
 'rumpe pios cultus intempestiuaque, rector,<br>
 sacra deum: frater muris circum omnibus instat<br>
 portarumque moras frenis adsultat et hastis,<br>
 nomine te crebro, te solum in proelia poscens.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 245</span><br>
 flent maesti retro comites, et uterque loquenti<br>
 aggemit et pulsis exercitus obstrepit armis.<br>
 ille uocat. nunc tempus erat, sator optime diuum!<br>
 quid meruit Capaneus?' turbatus inhorruit altis<br>
 rex odiis, mediaque tamen gauisus in ira est.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">250</span><br>
 sic ubi regnator post exulis otia tauri<br>
 mugitum hostilem summa tulit aure iuuencus<br>
 agnouitque minas, magna stat feruidus ira<br>
 ante gregem spumisque animos ardentibus efflat,<br>
 nunc pede toruus humum, nunc cornibus aera findens;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">255</span><br>
 horret ager, trepidaeque expectant proelia ualles.<br>
&nbsp;&nbsp;&nbsp;&nbsp;nec desunt regni comites: 'sine moenia pulset<br>
 inritus.' 'ille autem fractis huc audeat usque<br>
 uiribus?' 'hic miseris furor est instare periclo,<br>
 nec librare metus et tuta odisse.' 'resiste&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">260</span><br>
 hic fretus solio, nos propulsabimus hostem,<br>
 nos bellare iube.' sic proxima turba, sed ardens<br>
 ecce aderat luctu dicturusque omnia belli<br>
 libertate Creon: urit fera corda Menoeceus;<br>
 nulla patri requies, illum quaeritque tenetque;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">265</span><br>
 illum sanguineos proflantem pectore riuos<br>
 aspicit et saeua semper de turre cadentem.<br>
 ut dubium et pugnas cunctantem Eteoclea uidit,<br>
 'ibis' ait 'neque te ulterius fratremque ducemque,<br>
 pessime, funeribus patriae lacrimisque potentem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">270</span><br>
 Eumenidum bellique reum, patiemur inulti.<br>
 sat tua non aequis luimus periuria diuis.<br>
 urbem armis opibusque grauem et modo ciuibus artam,<br>
 ceu caelo deiecta lues inimicaue tellus,<br>
 hausisti, uacuamque tamen sublimis obumbras?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">275</span><br>
 deest seruitio plebes: hos ignis egentes<br>
 fert humus, hos pelago patrius iam detulit amnis;<br>
 hi quaerunt artus, illi anxia uulnera curant.<br>
 redde agedum miseris fratres natosque patresque,<br>
 redde aruis domibusque uiros! ubi maximus Hypseus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">280</span><br>
 finitimusque Dryas? ubi Phocidos arma sonorae<br>
 Euboicique duces? illos tamen aequa duelli<br>
 fors tulit ad manes: at tu (pudet), hostia regni,<br>
 hostia, nate, iaces, ceu mutus et e grege sanguis<br>
 (ei mihi) primitiis ararum et rite nefasto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">285</span><br>
 libatus iussusque mori: et cunctabitur ultra<br>
 iste nec, aduerso nunc saltem Marte uocatus,<br>
 stabit? an in pugnas alium iubet ire profanus<br>
 Tiresias iterumque meos oracula nectit<br>
 in gemitus? quid enim misero super unicus Haemon?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">290</span><br>
 ille iube subeat, tuque hinc spectator ab alta<br>
 turre sede! quid saeua fremis famulamque cohortem<br>
 respectas? hi te ire uolunt, hi pendere poenas;<br>
 ipsa etiam genetrix ipsaeque odere sorores.<br>
 in te ardens frater ferrum mortemque minatur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 295</span><br>
 saeuaque portarum conuellit claustra, nec audis?'<br>
&nbsp;&nbsp;&nbsp;&nbsp;sic pater infrendens, miseraque exaestuat ira.<br>
 ille sub haec, 'non fallis' ait 'nec te incluta nati<br>
 fata mouent. canere illa patrem et iactare decebat,<br>
 sed spes sub lacrimis, spes atque occulta cupido&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">300</span><br>
 his latet: insano praetendis funera uoto,<br>
 meque premis frustra uacuae ceu proximus aulae.<br>
 non ita Sidoniam Fortuna reliquerit urbem,<br>
 in te ut sceptra cadant, tanto indignissime nato.<br>
 nec mihi difficilis praesens uindicta++sed arma,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">305</span><br>
 arma prius, famuli! coeant in proelia fratres.<br>
 uult gemitus lenire Creon. lucrare furorem:<br>
 uictori mihi cuncta lues.' sic iurgia paulum<br>
 distulit atque ensem, quem iam dabat ira, repressit.<br>
 ictus ut incerto pastoris uulnere serpens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">310</span><br>
 erigitur gyro longumque e corpore toto<br>
 uirus in ore legit; paulum si deuius hostis<br>
 torsit iter, cecidere minae tumefactaque frustra<br>
 colla sedent, irasque sui bibit ipse ueneni.<br>
&nbsp;&nbsp;&nbsp;&nbsp;at genetrix, primam funestae sortis ut amens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">315</span><br>
 expauit famam (nec tarde credidit), ibat<br>
 scissa comam uultusque et pectore nuda cruento,<br>
 non sexus decorisue memor: Pentheia qualis<br>
 mater ad insani scandebat culmina montis,<br>
 promissum saeuo caput adlatura Lyaeo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">320</span><br>
 non comites, non ferre piae uestigia natae<br>
 aequa ualent: tantum miserae dolor ultimus addit<br>
 robur, et exangues crudescunt luctibus anni.<br>
 iamque decus galeae, iam spicula saeua ligabat<br>
 ductor et ad lituos hilarem intrepidumque tubarum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">325</span><br>
 prospiciebat equum, subito cum apparuit ingens<br>
 mater, et ipse metu famulumque expalluit omnis<br>
 coetus, et oblatam retro dedit armiger hastam.<br>
 'quis furor? unde iterum regni integrata resurgit<br>
 Eumenis? ipsi etiam post omnia, comminus ipsi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">330</span><br>
 stabitis? usque adeo geminas duxisse cohortes<br>
 et facinus mandasse parum est? quo deinde redibit<br>
 uictor? in hosne sinus? o diri coniugis olim<br>
 felices tenebrae! datis, improba lumina, poenas:<br>
 haec spectanda dies. quo, saeue, minantia flectis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">335</span><br>
 ora? quid alternus uultus pallorque ruborque<br>
 mutat, et obnixi frangunt mala murmura dentes?<br>
 me miseram! uinces? prius haec tamen arma necesse est<br>
 experiare domi: stabo ipso in limine portae<br>
 auspicium infelix scelerumque inmanis imago.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">340</span><br>
 haec tibi canities, haec sunt calcanda, nefande,<br>
 ubera, perque uterum sonipes hic matris agendus.<br>
 parce: quid oppositam capulo parmaque repellis?<br>
 non ego te contra Stygiis feralia sanxi<br>
 uota deis, caeco nec Erinyas ore rogaui.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">345</span><br>
 exaudi miseram: genetrix te, saeue, precatur,<br>
 non pater; adde moram sceleri et metire quod audes.<br>
 sed pulsat muros germanus et impia contra<br>
 bella ciet? non mater enim, non obstat eunti<br>
 ulla soror: te cuncta rogant, hic plangimus omnes;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">350</span><br>
 ast ibi uix unus pugnas dissuadet Adrastus,<br>
 aut fortasse iubet. tu limina auita deosque<br>
 linquis et a nostris in fratrem amplexibus exis?'<br>
&nbsp;&nbsp;&nbsp;&nbsp;at parte ex alia tacitos obstante tumultu<br>
 Antigone furata gradus (nec casta retardat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">355</span><br>
 uirginitas) uolat Ogygii fastigia muri<br>
 exuperare furens; senior comes haeret eunti<br>
 Actor, et hic summas non duraturus ad arces.<br>
 utque procul uisis paulum dubitauit in armis,<br>
 agnouitque (nefas!) iaculis et uoce superba&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">360</span><br>
 tecta incessentem, magno prius omnia planctu<br>
 implet et ex muris ceu descensura profatur:<br>
 'comprime tela manu paulumque hanc respice turrem,<br>
 frater, et horrentes refer in mea lumina cristas!<br>
 agnoscisne hostes? sic annua pacta fidemque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">365</span><br>
 poscimus? hi questus, haec est bona causa modesti<br>
 exulis? Argolicos per te, germane, penates<br>
 (nam Tyriis iam nullus honos), per si quid in illa<br>
 dulce domo, summitte animos: en utraque gentis<br>
 turba rogant ambaeque acies; rogat illa suorum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">370</span><br>
 Antigone deuota malis suspectaque regi,<br>
 et tantum tua, dire, soror. saltem ora trucesque<br>
 solue genas; liceat uultus fortasse supremum<br>
 noscere dilectos et ad haec lamenta uidere<br>
 anne fleas. illum gemitu iam supplice mater&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">375</span><br>
 frangit et exertum dimittere dicitur ensem:<br>
 tu mihi fortis adhuc, mihi, quae tua nocte dieque<br>
 exilia erroresque fleo iam iamque tumentem<br>
 placaui tibi saepe patrem? quid crimine soluis<br>
 germanum? nempe ille fidem et stata foedera rupit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">380</span><br>
 ille nocens saeuusque suis; tamen ecce uocatus<br>
 non uenit.' his paulum furor elanguescere dictis<br>
 coeperat, obstreperet quamquam atque obstaret Erinys;<br>
 iam summissa manus, lente iam flectit habenas,<br>
 iam tacet; erumpunt gemitus, lacrimasque fatetur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">385</span><br>
 cassis; hebent irae, pariterque et abire nocentem<br>
 et uenisse pudet: subito cum matre repulsa<br>
 Eumenis eiecit fractis Eteoclea portis<br>
 clamantem: 'uenio, solumque quod ante uocasti<br>
 inuideo; ne incesse moras, grauis arma tenebat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">390</span><br>
 mater; io patria, o regum incertissima tellus,<br>
 nunc certe uictoris eris!' nec mitior ille,<br>
 'tandem,' inquit, 'scis, saeue, fidem et descendis in aequum?<br>
 o mihi nunc primum longo post tempore frater,<br>
 congredere: hae leges, haec foedera sola supersunt.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">395</span><br>
 sic hostile tuens fratrem; namque uritur alto<br>
 corde quod innumeri comites, quod regia cassis<br>
 instratusque ostro sonipes, quod fulua metallo<br>
 parma micet, quamquam haud armis inhonorus et ipse<br>
 nec palla uulgare nitens: opus ipsa nouarat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">400</span><br>
 Maeoniis Argia modis ac pollice docto<br>
 stamina purpureae sociauerat aurea telae.<br>
&nbsp;&nbsp;&nbsp;&nbsp;iamque in puluereum Furiis hortantibus aequor<br>
 prosiliunt, sua quemque comes stimulatque monetque.<br>
 frena tenent ipsae phalerasque et lucida comunt&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">405</span><br>
 arma manu mixtisque iubas serpentibus augent.<br>
 stat consanguineum campo scelus, unius ingens<br>
 bellum uteri, coeuntque pares sub casside uultus.<br>
 signa pauent, siluere tubae, stupefactaque Martis<br>
 cornua; ter nigris auidus regnator ab oris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">410</span><br>
 intonuit terque ima soli concussit, et ipsi<br>
 armorum fugere dei: nusquam incluta Virtus,<br>
 restinxit Bellona faces, longeque pauentes<br>
 Mars rapuit currus, et Gorgone cruda uirago<br>
 abstitit, inque uicem Stygiae rubuere sorores.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">415</span><br>
 prominet excelsis uulgus miserabile tectis,<br>
 cuncta madent lacrimis et ab omni plangitur arce.<br>
 hinc questi uixisse senes, hinc pectore nudo<br>
 stant matres paruosque uetant attendere natos.<br>
 ipse quoque Ogygios monstra ad gentilia manes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">420</span><br>
 Tartareus rector porta iubet ire reclusa.<br>
 montibus insidunt patriis tristique corona<br>
 infecere diem et uinci sua crimina gaudent.<br>
&nbsp;&nbsp;&nbsp;&nbsp;illos ut stimulis ire in discrimen apertis<br>
 audit et sceleri nullum iam obstare pudorem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">425</span><br>
 aduolat et medias inmittit Adrastus habenas,<br>
 ipse quidem et regnis multum et uenerabilis aeuo.<br>
 sed quid apud tales, quis nec sua pignora curae,<br>
 exter honos? tamen ille rogat: 'spectabimus ergo hoc,<br>
 Inachidae Tyriique, nefas? ubi iura deique?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">430</span><br>
 bella ubi? ne perstate animis. te deprecor, hostis<br>
 (quamquam, haec ira sinat, nec tu mihi sanguine longe),<br>
 te, gener, et iubeo; sceptri si tanta cupido est,<br>
 exuo regales habitus, i, Lernan et Argos<br>
 solus habe!' non uerba magis suadentia frangunt&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">435</span><br>
 accensos sumptisque semel conatibus obstant,<br>
 quam Scytha curuatis erectus fluctibus umquam<br>
 Pontus Cyaneos uetuit concurrere montes.<br>
 ut periisse preces geminoque ad proelia fusos<br>
 puluere cornipedes explorarique furentum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">440</span><br>
 in digitis ammenta uidet, fugit omnia linquens,<br>
 castra, uiros, generum, Thebas, ac fata monentem<br>
 conuersumque iugo propellit Ariona: qualis<br>
 demissus curru laeuae post praemia sortis<br>
 umbrarum custos mundique nouissimus heres&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">445</span><br>
 palluit, amisso ueniens in Tartara caelo.<br>
&nbsp;&nbsp;&nbsp;&nbsp;non tamen indulsit pugnae cunctataque primo<br>
 substitit in scelere et paulum Fortuna morata est.<br>
 bis cassae periere uiae, bis comminus actos<br>
 auertit bonus error equos, puraeque nefandi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">450</span><br>
 sanguinis obliquis ceciderunt ictibus hastae.<br>
 tendunt frena manu, saeuis calcaribus urguent<br>
 inmeritos; mouet et geminas uenerabile diuum<br>
 prodigium turmas, alternaque murmura uoluunt<br>
 mussantes: iterare acies, procurrere saepe&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">455</span><br>
 impetus et totum miseris opponere bellum.<br>
&nbsp;&nbsp;&nbsp;&nbsp;iamdudum terris coetuque offensa deorum<br>
 auersa caeli Pietas in parte sedebat,<br>
 non habitu quo nota prius, non ore sereno,<br>
 sed uittis exuta comam, fraternaque bella,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">460</span><br>
 ceu soror infelix pugnantum aut anxia mater,<br>
 deflebat, saeuumque Iouem Parcasque nocentes<br>
 uociferans, seseque polis et luce relicta<br>
 descensuram Erebo et Stygios iam malle penates.<br>
 'quid me' ait 'ut saeuis animantum ac saepe deorum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">465</span><br>
 obstaturam animis, princeps Natura, creabas?<br>
 nil iam ego per populos, nusquam reuerentia nostri.<br>
 o furor, o homines diraeque Prometheos artes!<br>
 quam bene post Pyrrham tellus pontusque uacabant!<br>
 en mortale genus!' dixit, speculataque tempus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">470</span><br>
 auxilio, 'temptemus' ait 'licet inrita coner,'<br>
 desiluitque polo; niueus sub nubibus atris<br>
 quamquam maesta deae sequitur uestigia limes.<br>
 uix steterat campo, subita mansuescere pace<br>
 agmina sentirique nefas; tunc ora madescunt&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">475</span><br>
 pectoraque, et tacitus subrepsit fratribus horror.<br>
 arma etiam simulata gerens cultusque uiriles,<br>
 nunc his, nunc illis, 'agite, ite, obsistite,' clamat,<br>
 'quis nati fratresque domi, quis pignora tanta<br>
 hic quoque! nonne palam est ultro miserescere diuos?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">480</span><br>
 tela cadunt, cunctantur equi, Fors ipsa repugnat.'<br>
&nbsp;&nbsp;&nbsp;&nbsp;nonnihil impulerat dubios, ni torua notasset<br>
 Tisiphone fraudes caelestique ocior igne<br>
 adforet increpitans: 'quid belli obuerteris ausis,<br>
 numen iners pacique datum? cede, improba: noster&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">485</span><br>
 hic campus nosterque dies; nunc sera nocentes<br>
 defendis Thebas. ubi tunc, cum bella cieret<br>
 Bacchus et armatas furiarent orgia matres?<br>
 aut ubi segnis eras, dum Martius impia serpens<br>
 stagna bibit, dum Cadmus arat, dum uicta cadit Sphinx,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">490</span><br>
 dum rogat Oedipoden genitor, dum lampade nostra<br>
 in thalamos Iocasta uenit?' sic urguet, et ultro<br>
 uitantem aspectus etiam pudibundaque longe<br>
 ora reducentem premit astridentibus hydris<br>
 intentatque faces; deiectam in lumina pallam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 495</span><br>
 diua trahit magnoque fugit questura Tonanti.<br>
&nbsp;&nbsp;&nbsp;&nbsp;tunc uero accensae stimulis maioribus irae:<br>
 arma placent, uersaeque uolunt spectare cohortes.<br>
 instaurant crudele nefas; rex impius aptat<br>
 tela et funestae casum prior occupat hastae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">500</span><br>
 illa uiam medium clipei conata per orbem<br>
 non perfert ictus atque alto uincitur auro.<br>
 tunc exul subit et clare funesta precatur:<br>
 'di, quos effosso non inritus ore rogauit<br>
 Oedipodes flammare nefas, non improba posco&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">505</span><br>
 uota: piabo manus et eodem pectora ferro<br>
 rescindam, dum me moriens hic sceptra tenentem<br>
 linquat et hunc secum portet minor umbra dolorem.'<br>
 hasta subit uelox equitis femur inter equique<br>
 ilia, letum utrique uolens; sed plaga sedentis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">510</span><br>
 laxato uitata genu, tamen inrita uoti<br>
 cuspis in obliquis inuenit uulnera costis.<br>
 it praeceps sonipes strictae contemptor habenae<br>
 aruaque sanguineo scribit rutilantia gyro.<br>
 exultat fratris credens hunc ille cruorem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">515</span><br>
 (credit et ipse metu), totis iamque exul habenis<br>
 indulget, caecusque auidos inlidit in aegrum<br>
 cornipedem cursus. miscentur frena manusque<br>
 telaque, et ad terram turbatis gressibus ambo<br>
 praecipitant. ut nocte rates, quas nubilus Auster&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">520</span><br>
 implicuit, frangunt tonsas mutantque rudentes,<br>
 luctataeque diu tenebris hiemique sibique,<br>
 sicut erant, imo pariter sedere profundo:<br>
 haec pugnae facies. coeunt sine more, sine arte,<br>
 tantum animis iraque, atque ignescentia cernunt&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">525</span><br>
 per galeas odia et uultus rimantur acerbo<br>
 lumine: nil adeo mediae telluris, et enses<br>
 impliciti innexaeque manus, alternaque saeui<br>
 murmura ceu lituos rapiunt aut signa tubarum.<br>
 fulmineos ueluti praeceps cum comminus egit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">530</span><br>
 ira sues strictisque erexit tergora saetis:<br>
 igne tremunt oculi, lunataque dentibus uncis<br>
 ora sonant; spectat pugnas de rupe propinqua<br>
 uenator pallens canibusque silentia suadet:<br>
 sic auidi incurrunt; necdum letalia miscent&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">535</span><br>
 uulnera, sed coeptus sanguis, facinusque peractum est.<br>
 nec iam opus est Furiis; tantum mirantur et astant<br>
 laudantes, hominumque dolent plus posse furores.<br>
 fratris uterque furens cupit adfectatque cruorem<br>
 et nescit manare suum; tandem inruit exul,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">540</span><br>
 hortatusque manum, cui fortior ira nefasque<br>
 iustius, alte ensem germani in corpore pressit,<br>
 qua male iam plumis imus tegit inguina thorax.<br>
 ille dolens nondum, sed ferri frigore primo<br>
 territus, in clipeum turbatos colligit artus;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">545</span><br>
 mox intellecto magis ac magis aeger anhelat<br>
 uulnere. nec parcit cedenti atque increpat hostis:<br>
 'quo retrahis, germane, gradus? hoc languida somno,<br>
 hoc regnis effeta quies, hoc longa sub umbra<br>
 imperia! exilio rebusque exercita egenis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">550</span><br>
 membra uides; disce arma pati nec fidere laetis.'<br>
&nbsp;&nbsp;&nbsp;&nbsp;sic pugnant miseri; restabat lassa nefando<br>
 uita duci summusque cruor, poterantque parumper<br>
 stare gradus; sed sponte ruit fraudemque supremam<br>
 in media iam morte parat. clamore Cithaeron&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">555</span><br>
 erigitur, fraterque ratus uicisse leuauit<br>
 ad caelum palmas: 'bene habet! non inrita uoui,<br>
 cerno graues oculos atque ora natantia leto.<br>
 huc aliquis propere sceptrum atque insigne comarum,<br>
 dum uidet.' haec dicens gressus admouit et arma,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 560</span><br>
 ceu templis decus et patriae laturus ouanti,<br>
 arma etiam spoliare cupit; nondum ille peractis<br>
 manibus ultrices animam seruabat in iras.<br>
 utque superstantem pronumque in pectora sensit,<br>
 erigit occulte ferrum uitaeque labantis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">565</span><br>
 reliquias tenues odio suppleuit, et ensem<br>
 iam laetus fati fraterno in corde reliquit.<br>
 ille autem: 'uiuisne an adhuc manet ira superstes,<br>
 perfide, nec sedes umquam meriture quietas?<br>
 huc mecum ad manes! illic quoque pacta reposcam,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">570</span><br>
 si modo Agenorei stat Cnosia iudicis urna,<br>
 qua reges punire datur.' nec plura locutus<br>
 concidit et totis fratrem grauis obruit armis.<br>
&nbsp;&nbsp;&nbsp;&nbsp;ite truces animae funestaque Tartara leto<br>
 polluite et cunctas Erebi consumite poenas!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">575</span><br>
 uosque malis hominum, Stygiae, iam parcite, diuae:<br>
 omnibus in terris scelus hoc omnique sub aeuo<br>
 uiderit una dies, monstrumque infame futuris<br>
 excidat, et soli memorent haec proelia reges.<br>
&nbsp;&nbsp;&nbsp;&nbsp;at genitor sceleris comperto fine profundis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">580</span><br>
 erupit tenebris saeuoque in limine profert<br>
 mortem imperfectam: ueteri stat sordida tabo<br>
 utraque canities, et durus sanguine crinis<br>
 obnubit furiale caput; procul ora genaeque<br>
 intus et effossae squalent uestigia lucis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">585</span><br>
 uirgo autem impositae sustentat pondera laeuae,<br>
 dextra sedet baculo. qualis si puppe relicta<br>
 exosus manes pigri sulcator Auerni<br>
 exeat ad superos solemque et pallida turbet<br>
 astra, nec ipse diu fortis patiensque superni&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">590</span><br>
 aeris; interea longum cessante magistro<br>
 crescat opus, totisque expectent saecula ripis:<br>
 talis init campum, comitique extrema gementi,<br>
 'duc' ait 'ad natos patremque recentibus, oro,<br>
 inice funeribus!' cunctatur nescia uirgo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">595</span><br>
 quid paret; impediunt iter implicitosque morantur<br>
 arma, uiri, currus, altaque in strage seniles<br>
 deficiunt gressus et dux miseranda laborat.<br>
 ut quaesita diu monstrauit corpora clamor<br>
 uirginis, insternit totos frigentibus artus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">600</span><br>
 nec uox ulla seni: iacet inmugitque cruentis<br>
 uulneribus, nec uerba diu temptata sequuntur.<br>
 dum tractat galeas atque ora latentia quaerit,<br>
 tandem muta diu genitor suspiria soluit:<br>
 'tarda meam, Pietas, longo post tempore mentem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">605</span><br>
 percutis? estne sub hoc hominis clementia corde?<br>
 uincis io miserum, uincis, Natura, parentem!<br>
 en habeo gemitus lacrimaeque per arida serpunt<br>
 uulnera et in molles sequitur manus impia planctus.<br>
 accipite infandae iusta exequialia mortis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">610</span><br>
 crudeles nimiumque mei! nec noscere natos<br>
 adloquiumque aptare licet; dic, uirgo, precanti,<br>
 quem teneo? quo nunc uestras ego saeuus honore<br>
 prosequar inferias? o si fodienda redirent<br>
 lumina et in uultus saeuire ex more potestas!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">615</span><br>
 heu dolor, heu iusto magis exaudita parentis<br>
 uota malaeque preces! quisnam fuit ille deorum,<br>
 qui stetit orantem iuxta praereptaque uerba<br>
 dictauit Fatis? Furor illa et mouit Erinys<br>
 et pater et genetrix et regna oculique cadentes;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">620</span><br>
 nil ego: per Ditem iuro dulcesque tenebras<br>
 inmeritamque ducem, subeam sic Tartara digna<br>
 morte, nec irata fugiat me Laius umbra.<br>
 ei mihi, quos nexus fratrum, quae uulnera tracto!<br>
 soluite, quaeso, manus infestaque uincula tandem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">625</span><br>
 diuidite, et medium nunc saltem admittite patrem.'<br>
 talia dequestus paulatim insumpserat iras<br>
 mortis, et occulte telum, ni nata uetaret,<br>
 quaerebat; sed cauta manu subtraxerat enses<br>
 Antigone. furit inde senex: 'ubi noxia tela?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">630</span><br>
 heu Furiae! num totum abiit in corpora ferrum?'<br>
 dicentem comes aegra leuat mutumque dolorem<br>
 ipsa premit, saeuum gaudens planxisse parentem.<br>
&nbsp;&nbsp;&nbsp;&nbsp;olim autem inceptae clamore exterrita pugnae<br>
 regina extulerat notum penetralibus ensem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">635</span><br>
 ensem sceptriferi spolium lacrimabile Lai.<br>
 multaque cum superis et diro questa cubili<br>
 et nati furiis et primi coniugis umbris,<br>
 luctata est dextra, et prono uix pectore ferrum<br>
 intrauit tandem: uenas perrumpit aniles&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">640</span><br>
 uulnus et infelix lustratur sanguine lectus.<br>
 illius exili stridentem in pectore plagam<br>
 Ismene conlapsa super lacrimisque comisque<br>
 siccabat plangens: qualis Marathonide silua<br>
 flebilis Erigone caesi prope funera patris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">645</span><br>
 questibus absumptis tristem iam soluere nodum<br>
 coeperat et fortes ramos moritura legebat.<br>
&nbsp;&nbsp;&nbsp;&nbsp;et iam laeta ducum spes elusisse duorum<br>
 res Amphionias alio sceptrumque maligna<br>
 transtulerat Fortuna manu, Cadmique tenebat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">650</span><br>
 iura Creon. miser heu bellorum terminus! illi<br>
 pugnarant fratres. hunc et Mauortia clamant<br>
 semina, et impensus patriae paulo ante Menoeceus<br>
 conciliat populis. scandit fatale tyrannis<br>
 flebilis Aoniae solium: pro blanda potestas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">655</span><br>
 et sceptri malesuadus amor! numquamne priorum<br>
 haerebunt documenta nouis? iuuat ecce nefasto<br>
 stare loco regimenque manu tractare cruentum.<br>
 quid, melior Fortuna, potes! iam flectere patrem<br>
 incipit atque datis abolere Menoecea regnis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">660</span><br>
 primum adeo saeuis imbutus moribus aulae<br>
 (indicium specimenque sui) iubet igne supremo<br>
 arceri Danaos, nudoque sub axe relinqui<br>
 infelix bellum et tristes sine sedibus umbras.<br>
 mox reducem Ogygiae congressus limine portae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">665</span><br>
 Oedipodem extimuit paulum, seseque minorem<br>
 confessus tacite, promptamque coercuit iram;<br>
 sed redit in regem caecumque audentius hostem<br>
 increpitans, 'procul,' inquit, 'abi, uictoribus omen<br>
 inuisum, et Furias auerte ac moenia lustra&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">670</span><br>
 discessu Thebana tuo. spes longa peracta est:<br>
 uade, iacent nati. quae iam tibi uota supersunt?'<br>
&nbsp;&nbsp;&nbsp;&nbsp;horruit instinctu rabido, steteruntque trementes<br>
 ceu uisu praesente genae, seniumque recessit.<br>
 tunc natam baculumque manu dimisit, et irae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">675</span><br>
 innixus tumido uocem de pectore rumpit:<br>
 'iamne uacat saeuire, Creon? modo perfida regna<br>
 fortunaeque locum nostrae, miserande, subisti,<br>
 et tibi iam fas est regum calcare ruinas?<br>
 iam tumulis uictos, socios iam moenibus arces?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">680</span><br>
 macte, potes digne Thebarum sceptra tueri:<br>
 haec tua prima dies. sed cur noua contrahis amens<br>
 iura? quid anguste tantos metiris honores?<br>
 exilium intendis. timida inclementia regum<br>
 ista! feros auidus quin protinus imbuis enses?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">685</span><br>
 crede, licet: ueniat cupidus parere satelles<br>
 intrepidusque secet non euitantia colla.<br>
 incipe! an expectas ut pronus supplice dextra<br>
 sternar et inmitis domini uestigia quaeram?<br>
 finge autem temptare, sines? mihine ulla minaris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">690</span><br>
 supplicia, aut ullos reris superesse timores?<br>
 linquere tecta iubes? caelum terramque reliqui<br>
 sponte, atque ultricem crudelis in ora retorsi<br>
 non ullo cogente manum: quid tale iubere,<br>
 rex inimice, potes? fugio excedoque nefandis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">695</span><br>
 sedibus; an refert quo funera longa measque<br>
 transportem tenebras? ne non gens cuncta precanti<br>
 concedat, patriae quantum miser incubo terrae!<br>
 sed dulces Thebae. nimirum hic clarior ortus,<br>
 et meliora meos permulcent sidera uultus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">700</span><br>
 hic genetrix natique. habeas Thebana regasque<br>
 moenia, quo Cadmus, quo Laius omine rexit<br>
 quoque ego; sic thalamos, sic pignora fida capessas;<br>
 nec tibi sit uirtus fortunam euadere dextra,<br>
 sed lucem deprensus ames. satis omina sanxi,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 705</span><br>
 duc age, nata, procul. quid te autem luctibus addo?<br>
 da, rex magne, ducem.' timuit miseranda relinqui<br>
 Antigone mutatque preces: 'felicia per te<br>
 regna, uerende Creon, sanctasque Menoeceos umbras:<br>
 da ueniam adflicto dictisque ignosce superbis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">710</span><br>
 hunc morem fandi longae fecere querelae;<br>
 nec soli ferus iste tibi: sic fata deosque<br>
 adloquitur, durus luctu, facilisque nec ipsi<br>
 saepe mihi; pridem indomito sub pectore uiuit<br>
 libertas misera et saeuae spes aspera mortis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">715</span><br>
 et nunc ecce tuas inritat callidus iras<br>
 suppliciumque cupit; sed tu maioribus, oro,<br>
 imperii potiare bonis, altusque iacentes<br>
 praetereas, et magna ducum uereare priorum<br>
 funera. et hic quondam solio sublimis et armis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">720</span><br>
 saeptus opem miseris et iura, potentibus aequus<br>
 supplicibusque, dabat, cui nunc ex agmine tanto<br>
 una comes, necdum exul erat. felicibus hicne<br>
 obstat? in hunc odiis et regni uiribus exis,<br>
 hunc abigis tectis? an ne prope limina clarum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">725</span><br>
 ingemat et uotis intempestiuus oberret?<br>
 pone metum, procul usque tua summotus ab aula<br>
 flebit; ego erectum subigam et seruire docebo,<br>
 coetibus abducam solaque in sede recondam:<br>
 exul erit. nam quae migranti externa patebunt&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">730</span><br>
 moenia? uis Argos eat hostilesque Mycenas<br>
 squalidus inreptet, uictique ad limen Adrasti<br>
 Aonias referat clades, tenuemque precetur<br>
 rex Thebanus opem? miserae quid crimina gentis<br>
 pandere, quid casus iuuat ostentare pudendos?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 735</span><br>
 conde, precor, quodcumque sumus, nec longa precamur<br>
 dona, Creon: miserere senis, maestosque parentis<br>
 hic, precor, hic manes indulge ponere: certe<br>
 Thebanos sepelire licet.' sic orat humique<br>
 uoluitur; abducit genitor saeuumque minatur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">740</span><br>
 indignans ueniam. qualis leo rupe sub alta,<br>
 quem uiridem quondam siluae montesque tremebant,<br>
 iam piger et longo iacet exarmatus ab aeuo,<br>
 magna tamen facies et non adeunda senectus;<br>
 et si demissas ueniat mugitus ad aures,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">745</span><br>
 erigitur meminitque sui, uiresque solutas<br>
 ingemit et campis alios regnare leones.<br>
&nbsp;&nbsp;&nbsp;&nbsp;flectitur adfatu, sed non tamen omnia rector<br>
 supplicis indulget lacrimis partemque recidit<br>
 muneris. 'haud,' inquit, 'patriis prohibebere longe&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">750</span><br>
 finibus, occursu dum non pia templa domosque<br>
 commacules. habeant te lustra tuusque Cithaeron;<br>
 atque haec ecce tuis tellus habitabilis umbris,<br>
 qua bellum geminaeque iacent in sanguine gentes.'<br>
 sic ait, et ficto comitum uulgique gementis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">755</span><br>
 adsensu limen tumidus regale petebat.<br>
&nbsp;&nbsp;&nbsp;&nbsp;interea pulsi uallum exitiale Pelasgi<br>
 destituunt furto; nulli sua signa suusque<br>
 ductor: eunt taciti passim et pro funere pulchro<br>
 dedecorem amplexi uitam reditusque pudendos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">760</span><br>
 nox fauet et grata profugos amplectitur umbra.
</p>
<div class="footer">
	<p>
		<a href="/statius.html">Statius</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY>
</HTML>