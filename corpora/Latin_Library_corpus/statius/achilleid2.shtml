<html>
	<head>
		<title>
			Statius: Achilleid II
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>PVBLIVS PAPINIVS STATIVS<br>
ACHILLEID II
</p>

<p class=border></P>

<p>
Exuit implicitum tenebris umentibus orbem<br>
Oceano prolata dies, genitorque coruscae<br>
lucis adhuc hebetem vicina nocte levabat<br>
et nondum excusso rorantem lampada ponto.<br>
et iam punicea nudatum pectora palla&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
insignemque ipsis, quae prima invaserat, armis<br>
Aeaciden--quippe aura vocat cognataque suadent<br>
aequora--prospectant cuncti iuvenemque ducemque<br>
nil ausi meminisse pavent; sic omnia visu<br>
mutatus rediit, ceu numquam Scyria passus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
litora Peliacoque rates escendat ab antro.<br>
tunc ex more deis--ita namque monebat Ulixes--<br>
aequoribusque austrisque litat fluctuque sub ipso<br>
caeruleum regem tauro veneratur avumque<br>
Nerea: vittata genetrix placata iuvenca.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>
hic spumante salo iaciens tumida exta profatur:<br>
'Paruimus, genetrix, quamquam haut toleranda iuberes,<br>
paruimus nimium: bella ad Troiana ratesque<br>
Argolicas quaesitus eo.' sic orsus et alno<br>
insiluit penitusque Noto stridente propinquis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>
abripitur terris: et iam ardua ducere nubes<br>
incipit et longo Scyros discedere ponto.<br>
&nbsp;&nbsp;&nbsp;&nbsp;&nbsp;Turre procul summa lacrimis comitata sororum<br>
commissumque tenens et habentem nomina Pyrrhum<br>
pendebat coniunx oculisque in carbasa fixis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25</span><br>
ibat et ipsa freto, et puppem iam sola videbat.<br>
ille quoque obliquos dilecta ad moenia vultus<br>
declinat viduamque domum gemitusque relictae<br>
cogitat: occultus sub corde renascitur ardor<br>
datque locum virtus. sentit Laertius heros&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</span><br>
maerentem et placidis adgressus flectere dictis:<br>
'Tene' inquit, 'magnae vastator debite Troiae,<br>
quem Danaae classes, quem divum oracula poscunt,<br>
erectumque manet reserato in limine Bellum,<br>
callida femineo genetrix violavit amictu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">35</span><br>
commisitque illis tam grandia furta latebris<br>
speravitque fidem? nimis o suspensa nimisque<br>
mater! an haec tacita virtus torperet in umbra,<br>
quae vix audito litui clangore refugit<br>
et Thetin et comites et quos suppresserat ignes?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">40</span><br>
nec nostrum est, quod in arma venis sequerisque precantis;<br>
venisses--' dixit; quem talibus occupat heros<br>
Aeacius: 'Longum resides exponere causas<br>
maternumque nefas; hoc excusabitur ense<br>
Scyros et indecores, fatorum crimina, cultus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">45</span><br>
tu potius, dum lene fretum Zephyroque fruuntur<br>
carbasa, quae Danais tanti primordia belli,<br>
ede: libet iustas hinc sumere protinus iras.'<br>
&nbsp;&nbsp;&nbsp;&nbsp;&nbsp;Hic Ithacus paulum repetito longius orsu:<br>
'Fertur in Hectorea, si talia credimus, Ida&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">50</span><br>
electus formae certamina solvere pastor<br>
sollicitas tenuisse deas, nec torva Minervae<br>
ora nec aetherii sociam rectoris amico<br>
lumine, sed solam nimium vidisse Dionen.<br>
atque adeo lis illa tuis exorta sub antris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">55</span><br>
concilio superum, dum Pelea dulce maritat<br>
Pelion, et nostris iam tunc promitteris armis.<br>
ira quatit victas; petit exitialia iudex<br>
praemia; raptori faciles monstrantur Amyclae.<br>
ille Phrygas lucos, matris penetralia caedit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">60</span><br>
turrigerae veritasque solo procumbere pinus<br>
praecipitat terrasque freto delatus Achaeas<br>
hospitis Atridae--pudet heu miseretque potentis<br>
Europae!--spoliat thalamos, Helenaque superbus<br>
navigat et captos ad Pergama devehit Argos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">65</span><br>
inde dato passim varias rumore per urbes,<br>
undique inexciti sibi quisque et sponte coimus<br>
ultores: quis enim inlicitis genialia rumpi<br>
pacta dolis facilique trahi conubia raptu<br>
ceu pecus armentumve aut vilis messis acervos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">70</span><br>
perferat? haec etiam fortes iactura moveret.<br>
non tulit insidias divum imperiosus Agenor<br>
mugitusque sacros et magno numine vectam<br>
quaesiit Europen aspernatusque Tonantem est<br>
ut generum; raptam Scythico de litore prolem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">75</span><br>
non tulit Aeetes ferroque et classe secutus<br>
semideos reges et ituram in sidera puppim:<br>
nos Phryga semivirum portus et litora circum<br>
Argolica incesta volitantem puppe feremus?<br>
usque adeo nusquam arma et equi, fretaque invia Grais?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">80</span><br>
quid si nunc aliquis patriis rapturus ab oris<br>
Deidamian eat viduaque e sede revellat<br>
attonitam et magni clamantem nomen Achillis?'<br>
illius ad capulum rediit manus ac simul ingens<br>
inpulit ora rubor; tacuit contentus Ulixes.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">85</span><br>
&nbsp;&nbsp;&nbsp;&nbsp;&nbsp;Excipit Oenides: 'Quin, o dignissima caeli<br>
progenies, ritusque tuos elementaque primae<br>
indolis et, valida mox accedente iuventa,<br>
quae solitus laudum tibi semina pandere Chiron<br>
virtutisque aditus, quas membra augere per artes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">90</span><br>
quas animum, sociis multumque faventibus edis?<br>
sit pretium longas penitus quaesisse per undas<br>
Scyron et his primum me arma ostendisse lacertis.'<br>
&nbsp;&nbsp;&nbsp;&nbsp;&nbsp;Quem pigeat sua facta loqui? tamen ille modeste<br>
incohat, ambiguus paulum propiorque coacto:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">95</span><br>
'Dicor et in teneris et adhuc reptantibus annis,<br>
Thessalus ut rigido senior me monte recepit,<br>
non ullos ex more cibos hausisse nec almis<br>
uberibus satiasse famem, sed spissa leonum<br>
viscera semianimisque lupae traxisse medullas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">100</span><br>
haec mihi prima Ceres, haec laeti munera Bacchi,<br>
sic dabat ille pater. mox ire per invia secum<br>
lustra gradu maiore trahens visisque docebat<br>
adridere feris nec fracta ruentibus undis<br>
saxa nec ad vastae trepidare silentia silvae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">105</span><br>
iam tunc arma manu, iam tunc cervice pharetrae,<br>
et ferri properatus amor durataque multo<br>
sole geluque cutis; tenero nec fluxa cubili<br>
membra, sed ingenti saxum commune magistro.<br>
vix mihi bissenos annorum torserat orbes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">110</span><br>
vita rudis, volucris cum iam praevertere cervos<br>
et Lapithas cogebat equos praemissaque cursu<br>
tela sequi; saepe ipse gradu me praepete Chiron,<br>
dum velox aetas, campis admissus agebat<br>
omnibus, exhaustumque vago per gramina passu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">115</span><br>
laudabat gaudens atque in sua terga levabat.<br>
saepe etiam primo fluvii torpore iubebar<br>
ire supra glaciemque levi non frangere planta.<br>
hoc puerile decus. quid nunc tibi proelia dicam<br>
silvarum et saevo vacuos iam murmure saltus?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">120</span><br>
numquam ille inbelles Ossaea per avia dammas<br>
sectari aut timidas passus me cuspide lyncas<br>
sternere, sed tristes turbare cubilibus ursos<br>
fulmineosque sues, et sicubi maxima tigris<br>
aut seducta iugis fetae spelunca leaenae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">125</span><br>
ipse sedens vasto facta exspectabat in antro,<br>
si sparsus nigro remearem sanguine; nec me<br>
ante nisi inspectis admisit ad oscula telis.<br>
iamque et ad ensiferos vicina pube tumultus<br>
aptabar, nec me ulla feri Mavortis imago&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">130</span><br>
praeteriit. didici, quo Paeones arma rotatu,<br>
quo Macetae sua gaesa citent, quo turbine contum<br>
Sauromates falcemque Getes arcumque Gelonus<br>
tenderet et flexae Balearicus actor habenae<br>
quo suspensa trahens libraret vulnera tortu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">135</span><br>
inclusumque suo distingueret aera gyro.<br>
vix memorem cunctos, etsi bene gessimus, actus.<br>
nunc docet ingentes saltu me iungere fossas,<br>
nunc caput aerii scandentem prendere montis,<br>
quo fugitur per plana gradu, simulacraque pugnae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">140</span><br>
excipere inmissos curvato umbone molares<br>
ardentesque intrare casas peditemque volantis<br>
sistere quadriiugos. memini, rapidissimus ibat<br>
imbribus adsiduis pastus nivibusque solutis<br>
Sperchios vivasque trabes et saxa ferebat,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">145</span><br>
cum me ille immissum, qua saevior impetus undae,<br>
stare iubet contra tumidosque repellere fluctus,<br>
quos vix ipse gradu totiens obstante tulisset.<br>
stabam equidem, sed me referebat concitus amnis<br>
et latae caligo fugae; ferus ille minari&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">150</span><br>
desuper incumbens verbisque urgere pudorem.<br>
nec nisi iussus abi: sic me sublimis agebat<br>
gloria, nec duri tanto sub teste labores.<br>
nam procul Oebalios in nubila condere discos<br>
et liquidam nodare palen et spargere caestus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">155</span><br>
ludus erat requiesque mihi; nec maior in istis<br>
sudor, Apollineo quam fila sonantia plectro<br>
cum quaterem priscosque virum mirarer honores.<br>
quin etiam sucos atque auxiliantia morbis<br>
gramina, quo nimius staret medicamine sanguis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">160</span><br>
quid faciat somnos, quid hiantia vulnera claudat,<br>
quae ferro cohibenda lues, quae cederet herbis,<br>
edocuit monitusque sacrae sub pectore fixit<br>
iustitiae, qua Peliacis dare iura verenda<br>
gentibus atque suos solitus pacare biformes.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">165</span><br>
hactenus annorum, comites, elementa meorum<br>
et memini et meminisse iuvat: scit cetera mater.'
</p>
<div class="footer">
	<p>
		<a href="/statius.html">Statius</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY>
</HTML>