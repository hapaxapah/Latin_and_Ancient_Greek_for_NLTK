<html>
	<head>
		<title>
			Statius: Thebaid VI
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>PVBLIVS PAPINIVS STATIVS<br>
THEBAID VI
</p>

<p class=border></P>

<p>
Nuntia multiuago Danaas perlabitur urbes<br>
Fama gradu, sancire nouo sollemnia busto<br>
Inachidas ludumque super, quo Martia bellis<br>
praesudare paret seseque accendere uirtus.<br>
Graium ex more decus: primus Pisaea per arua&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
hunc pius Alcides Pelopi certauit honorem<br>
puluereumque fera crinem detersit oliua;<br>
proxima uipereo celebratur libera nexu<br>
Phocis, Apollineae bellum puerile pharetrae;<br>
mox circum tristes seruata Palaemonis aras&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
nigra superstitio, quotiens animosa resumit<br>
Leucothea gemitus et amica ad litora festa<br>
tempestate uenit: planctu conclamat uterque<br>
Isthmos, Echioniae responsant flebile Thebae.<br>
et nunc eximii regum, quibus Argos alumnis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>
conexum caelo, quorumque ingentia tellus<br>
Aonis et Tyriae suspirant nomina matres,<br>
concurrunt nudasque mouent in proelia uires.<br>
ceu primum ausurae trans alta ignota biremes,<br>
seu Tyrrhenam hiemem, seu stagna Aegaea lacessant,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>
tranquillo prius arma lacu clauumque leuesque<br>
explorant remos atque ipsa pericula discunt;<br>
at cum experta cohors, tunc pontum inrumpere fretae<br>
longius ereptasque oculis non quaerere terras.<br>
&nbsp;&nbsp;&nbsp;&nbsp;clara laboriferos caelo Tithonia currus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25</span><br>
extulerat uigilesque deae pallentis habenas<br>
et Nox et cornu fugiebat Somnus inani;<br>
iam plangore uiae, gemitu iam regia mugit<br>
flebilis, acceptos longe nemora auia frangunt<br>
multiplicantque sonos. sedet ipse exutus honoro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</span><br>
uittarum nexu genitor squalentiaque ora<br>
sparsus et incultam ferali puluere barbam.<br>
asperior contra planctusque egressa uiriles<br>
exemplo famulas premit hortaturque uolentes<br>
orba parens, lacerasque super procumbere nati&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">35</span><br>
reliquias ardet totiensque auulsa refertur.<br>
arcet et ipse pater. mox ut maerentia dignis<br>
uultibus Inachii penetrarunt limina reges,<br>
ceu noua tunc clades et primo saucius infans<br>
uulnere letalisue inrumperet atria serpens,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">40</span><br>
sic alium ex alio quamquam lassata fragorem<br>
pectora congeminant, integratoque resultant<br>
accensae clamore fores: sensere Pelasgi<br>
inuidiam et lacrimis excusant crimen obortis.<br>
&nbsp;&nbsp;&nbsp;&nbsp;ipse, datum quotiens intercisoque tumultu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">45</span><br>
conticuit stupefacta domus, solatur Adrastus<br>
adloquiis genitorem ultro, nunc fata recensens<br>
resque hominum duras et inexorabile pensum,<br>
nunc aliam prolem mansuraque numine dextro<br>
pignora. nondum orsis modus, et lamenta redibant.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">50</span><br>
ille quoque adfatus non mollius audit amicos<br>
quam trucis Ionii rabies clamantia ponto<br>
uota uirum aut tenues curant uaga fulmina nimbos.<br>
&nbsp;&nbsp;&nbsp;&nbsp;tristibus interea ramis teneraque cupresso<br>
damnatus flammae torus et puerile feretrum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">55</span><br>
texitur: ima uirent agresti stramina cultu;<br>
proxima gramineis operosior area sertis,<br>
et picturatus morituris floribus agger;<br>
tertius adsurgens Arabum strue tollitur ordo<br>
Eoas complexus opes incanaque glebis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">60</span><br>
tura et ab antiquo durantia cinnama Belo.<br>
summa crepant auro, Tyrioque attollitur ostro<br>
molle supercilium, teretes hoc undique gemmae<br>
inradiant, medio Linus intertextus acantho<br>
letiferique canes: opus admirabile semper&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">65</span><br>
oderat atque oculos flectebat ab omine mater.<br>
arma etiam et ueterum exuuias circumdat auorum<br>
gloria mixta malis adflictaeque ambitus aulae,<br>
ceu grande exequiis onus atque inmensa ferantur<br>
membra rogo, sed cassa tamen sterilisque dolentes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">70</span><br>
fama iuuat, paruique augescunt funere manes.<br>
inde ingens lacrimis honor et miseranda uoluptas,<br>
muneraque in cineres annis grauiora feruntur;<br>
namque illi et pharetras breuioraque tela dicarat<br>
festinus uoti pater insontesque sagittas;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">75</span><br>
iam tunc et nota stabuli de gente probatos<br>
in nomen pascebat equos cinctusque sonantes<br>
armaque maiores expectatura lacertos.<br>
[spes auidi quas, non in nomen credula, uestes<br>
urguebat studio cultusque insignia regni&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">80</span><br>
purpureos sceptrumque minus, cuncta ignibus atris<br>
damnat atrox suaque ipse parens gestamina ferri,<br>
si damnis rabidum queat exaturare dolorem.]<br>
&nbsp;&nbsp;&nbsp;&nbsp;parte alia gnari monitis exercitus instat<br>
auguris aeriam truncis nemorumque ruina,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">85</span><br>
montis opus, cumulare pyram, quae crimina caesi<br>
anguis et infausti cremet atra piacula belli.<br>
[his labor accisam Nemeen umbrosaque tempe<br>
praecipitare solo lucosque ostendere Phoebo.]<br>
sternitur extemplo ueteres incaedua ferro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">90</span><br>
silua comas, largae qua non opulentior umbrae<br>
Argolicos inter saltusque educta Lycaeos<br>
extulerat super astra caput: stat sacra senectae<br>
numine, nec solos hominum transgressa ueterno<br>
fertur auos, Nymphas etiam mutasse superstes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">95</span><br>
Faunorumque greges. aderat miserabile luco<br>
excidium: fugere ferae, nidosque tepentes<br>
absiliunt (metus urguet) aues; cadit ardua fagus<br>
Chaoniumque nemus brumaeque inlaesa cupressus,<br>
procumbunt piceae, flammis alimenta supremis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">100</span><br>
ornique iliceaeque trabes metuendaque suco<br>
taxus et infandos belli potura cruores<br>
fraxinus atque situ non expugnabile robur.<br>
hinc audax abies et odoro uulnere pinus<br>
scinditur, adclinant intonsa cacumina terrae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">105</span><br>
alnus amica fretis nec inhospita uitibus ulmus.<br>
dat gemitum tellus: non sic euersa feruntur<br>
Ismara cum fracto Boreas caput extulit antro,<br>
non grassante Noto citius nocturna peregit<br>
flamma nemus. linquunt flentes dilecta locorum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">110</span><br>
otia cana Pales Siluanusque arbiter umbrae<br>
semideumque pecus, migrantibus aggemit illis<br>
silua, nec amplexae dimittunt robora Nymphae.<br>
ut cum possessas auidis uictoribus arces<br>
dux raptare dedit, uix signa audita, nec urbem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">115</span><br>
inuenias; ducunt sternuntque abiguntque feruntque<br>
inmodici, minor ille fragor quo bella gerebant.<br>
&nbsp;&nbsp;&nbsp;&nbsp;iamque pari cumulo geminas, hanc tristibus umbris<br>
ast illam superis, aequus labor auxerat aras,<br>
cum signum luctus cornu graue mugit adunco&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">120</span><br>
tibia, cui teneros suetum producere manes<br>
lege Phrygum maesta. Pelopem monstrasse ferebant<br>
exequiale sacrum carmenque minoribus umbris<br>
utile, quo geminis Niobe consumpta pharetris<br>
squalida bissenas Sipylon deduxerat urnas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">125</span><br>
&nbsp;&nbsp;&nbsp;&nbsp;portant inferias arsuraque fercula primi<br>
Graiorum, titulisque pios testantur honores<br>
gentis quisque suae; longo post tempore surgit<br>
colla super iuuenum (numero dux legerat omni)<br>
ipse fero clamore torus. cinxere Lycurgum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">130</span><br>
Lernaei proceres, genetricem mollior ambit<br>
turba; nec Hypsipyle raro subit agmine: uallant<br>
Inachidae memores, sustentant liuida nati<br>
bracchia et inuentae concedunt plangere matri.<br>
&nbsp;&nbsp;&nbsp;&nbsp;illic infaustos ut primum egressa penates&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">135</span><br>
Eurydice, nudo uocem de pectore rumpit<br>
planctuque et longis praefata ululatibus infit:<br>
'non hoc Argolidum coetu circumdata matrum<br>
speraui te, nate, sequi, nec talia demens<br>
fingebam uotis annorum elementa tuorum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">140</span><br>
nil saeuum reputans: etenim his in finibus aeui<br>
unde ego bella tibi Thebasque ignara timerem?<br>
cui superum nostro committere sanguine pugnas<br>
dulce? quis hoc armis uouit scelus? at tua nondum,<br>
Cadme, domus, nullus Tyrio grege plangitur infans.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">145</span><br>
primitias egomet lacrimarum et caedis acerbae,<br>
ante tubas ferrumque, tuli, dum deside cura<br>
credo sinus fidos altricis et ubera mando.<br>
quidni ego? narrabat seruatum fraude parentem<br>
insontesque manus. en quam ferale putemus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">150</span><br>
abiurasse sacrum et Lemni gentilibus unam<br>
inmunem furiis! haec illa (et creditis ausae?)<br>
haec pietate potens solis abiecit in aruis++<br>
non regem dominumque++alienos impia partus,<br>
hoc tantum, siluaque infamis tramite liquit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">155</span><br>
quem non anguis atrox (quid enim hac opus, ei mihi, leti<br>
mole fuit?) tantum caeli uiolentior aura<br>
impulsaeque Noto frondes cassusque ualeret<br>
exanimare timor. nec uos incessere luctu<br>
orba habeo, fixum matri inmotumque manebat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">160</span><br>
hac altrice nefas; ~atquin et blandus ad illam<br>
nate magis solam nosse atque audire uocantem<br>
ignarusque mei~ nulla ex te gaudia matri.<br>
illa tuos questus lacrimososque impia risus<br>
audiit et uocis decerpsit murmura primae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">165</span><br>
illa tibi genetrix semper dum uita manebat,<br>
nunc ego. sed miserae mihi nec punire potestas<br>
sic meritam! quid dona, duces, quid inania fertis<br>
iusta rogis? illam (nil poscunt amplius umbrae),<br>
illam, oro, cineri simul excisaeque parenti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">170</span><br>
reddite, quaeso, duces, per ego haec primordia belli<br>
cui peperi; sic aequa gemant mihi funera matres<br>
Ogygiae.' sternit crines iteratque precando:<br>
'reddite, nec uero crudelem auidamque uocate<br>
sanguinis: occumbam pariter, dum uulnere iusto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">175</span><br>
exaturata oculos unum impellamur in ignem.'<br>
talia uociferans alia de parte gementem<br>
Hypsipylen (neque enim illa comas nec pectora seruat)<br>
agnouit longe et socium indignata dolorem:<br>
'hoc saltem, o proceres, tuque o, cui pignora nostri&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">180</span><br>
proturbata tori: prohibete, auferte supremis<br>
inuisam exequiis. quid se funesta parenti<br>
miscet et in nostris spectatur et ipsa ruinis?'<br>
[cui luget complexa suos?' dixitque repente<br>
concidit abruptisque obmutuit ore querelis.]&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">185</span><br>
sic ait abruptisque inmutuit ore querelis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">185b</span><br>
non secus ac primo fraudatum lacte iuuencum,<br>
cui trepidae uires et solus ab ubere sanguis,<br>
seu fera seu duras auexit pastor ad aras;<br>
nunc uallem spoliata parens, nunc flumina questu,<br>
nunc armenta mouet uacuosque interrogat agros;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">190</span><br>
tunc piget ire domum, maestoque nouissima campo<br>
exit et oppositas impasta auertitur herbas.<br>
&nbsp;&nbsp;&nbsp;&nbsp;at genitor sceptrique decus cultusque Tonantis<br>
inicit ipse rogis, tergoque et pectore fusam<br>
caesariem ferro minuit sectisque iacentis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">195</span><br>
obnubit tenuia ora comis, ac talia fletu<br>
uerba pio miscens: 'alio tibi, perfide, pacto,<br>
Iuppiter, hunc crinem uoti reus ante dicaram,<br>
si pariter uirides nati libare dedisses<br>
ad tua templa genas; sed non ratus ore sacerdos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">200</span><br>
damnataeque preces; ferat haec, quae dignior, umbra.'<br>
iam face subiecta primis in frondibus ignis<br>
exclamat; labor insanos arcere parentes.<br>
stant iussi Danaum atque obtentis eminus armis<br>
prospectu uisus interclusere nefasto.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">205</span><br>
ditantur flammae; non umquam opulentior illic<br>
ante cinis: crepitant gemmae, atque inmane liquescit<br>
argentum, et pictis exsudat uestibus aurum;<br>
nec non Assyriis pinguescunt robora sucis,<br>
pallentique croco strident ardentia mella,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">210</span><br>
spumantesque mero paterae uerguntur et atri<br>
sanguinis et rapto gratissima cymbia lactis.<br>
tunc septem numero turmas (centenus ubique<br>
surgit eques) uersis ducunt insignibus ipsi<br>
Graiugenae reges, lustrantque ex more sinistro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">215</span><br>
orbe rogum et stantes inclinant puluere flammas.<br>
ter curuos egere sinus, inlisaque telis<br>
tela sonant, quater horrendum pepulere fragorem<br>
arma, quater mollem famularum bracchia planctum.<br>
&nbsp;&nbsp;&nbsp;&nbsp;semianimas alter pecudes spirantiaque ignis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">220</span><br>
accipit armenta; hic luctus abolere nouique<br>
funeris auspicium uates, quamquam omina sentit<br>
uera, iubet: dextri gyro et uibrantibus hastis<br>
hac redeunt, raptumque suis libamen ab armis<br>
quisque iacit, seu frena libet seu cingula flammis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">225</span><br>
mergere seu iaculum summae seu cassidis umbram.<br>
[multa gemunt extra raucis concentibus agri,<br>
et lituis aures circum pulsantur acutis.<br>
terretur clamore nemus: sic Martia uellunt<br>
signa tubae, nondum ira calet, nec sanguine ferrum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 230</span><br>
inrubuit, primus bellorum comitur illo<br>
uultus, honoris opus. stat adhuc incertus in alta<br>
nube quibus sese Mauors indulgeat armis.]<br>
&nbsp;&nbsp;&nbsp;&nbsp;finis erat, lassusque putres iam Mulciber ibat<br>
in cineres; instant flammis multoque soporant&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">235</span><br>
imbre rogum, posito donec cum sole labores<br>
exhausti; seris uix cessit cura tenebris.<br>
&nbsp;&nbsp;&nbsp;&nbsp;roscida iam nouies caelo dimiserat astra<br>
Lucifer et totidem Lunae praeuenerat ignes<br>
mutato nocturnus equo (nec conscia fallit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">240</span><br>
sidera et alterno deprenditur unus in ortu):<br>
mirum opus accelerasse manus! stat saxea moles,<br>
templum ingens cineri, rerumque effictus in illa<br>
ordo docet casus: fessis hic flumina monstrat<br>
Hypsipyle Danais, hic reptat flebilis infans,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">245</span><br>
hic iacet, extremum tumuli circum asperat orbem<br>
squameus; expectes morientis ab ore cruenta<br>
sibila, marmorea sic uoluitur anguis in hasta.<br>
&nbsp;&nbsp;&nbsp;&nbsp;iamque auidum pugnas uisendi uulgus inermes<br>
(fama uocat cunctos) aruis ac moenibus adsunt&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">250</span><br>
exciti; illi etiam quis belli incognitus horror,<br>
quos effeta domi, quos prima reliquerat aetas,<br>
conueniunt: non aut Ephyraeo in litore tanta<br>
umquam aut Oenomai fremuerunt agmina circo.<br>
&nbsp;&nbsp;&nbsp;&nbsp;collibus incuruis uiridique obsessa corona&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">255</span><br>
uallis in amplexu nemorum sedet; hispida circum<br>
stant iuga, et obiectus geminis umbonibus agger<br>
campum exire uetat, longo quem tramite planum<br>
gramineae frontes sinuataque caespite uiuo<br>
mollia non subitis augent fastigia cliuis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">260</span><br>
illic conferti, iam sole rubentibus aruis,<br>
bellatrix sedere cohors; ibi corpore mixto<br>
metiri numerum uultusque habitusque suorum<br>
dulce uiris, tantique iuuat fiducia belli.<br>
centum ibi nigrantes, armenti robora, tauros&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">265</span><br>
lenta mole trahunt; idem numerusque colorque<br>
matribus et nondum lunatis fronte iuuencis.<br>
&nbsp;&nbsp;&nbsp;&nbsp;exin magnanimum series antiqua parentum<br>
inuehitur, miris in uultum animata figuris.<br>
primus anhelantem duro Tirynthius angens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">270</span><br>
pectoris attritu sua frangit in ossa leonem.<br>
haud illum impauidi quamuis et in aere suumque<br>
Inachidae uidere decus. pater ordine iuncto<br>
laeuus harundineae recubans super aggere ripae<br>
cernitur emissaeque indulgens Inachus urnae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">275</span><br>
Io post tergum, iam prona dolorque parentis,<br>
spectat inocciduis stellatum uisibus Argum.<br>
ast illam melior Phariis erexerat aruis<br>
Iuppiter atque hospes iam tunc Aurora colebat.<br>
Tantalus inde parens, non qui fallentibus undis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">280</span><br>
inminet aut refugae sterilem rapit aera siluae,<br>
sed pius et magni uehitur conuiua Tonantis.<br>
parte alia uictor curru Neptunia tendit<br>
lora Pelops, prensatque rotas auriga natantes<br>
Myrtilos et uolucri iam iamque relinquitur axe.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">285</span><br>
et grauis Acrisius speciesque horrenda Coroebi<br>
et Danae culpata sinus et in amne reperto<br>
tristis Amymone, paruoque Alcmena superbit<br>
Hercule tergemina crinem circumdata luna.<br>
iungunt discordes inimica in foedera dextras&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">290</span><br>
Belidae fratres, sed uultu mitior astat<br>
Aegyptus; Danai manifestum agnoscere ficto<br>
ore notas pacisque malae noctisque futurae.<br>
mille dehinc species. tandem satiata uoluptas<br>
praestantesque uiros uocat ad sua praemia uirtus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">295</span><br>
&nbsp;&nbsp;&nbsp;&nbsp;primus sudor equis. dic incluta, Phoebe, regentum<br>
nomina, dic ipsos; neque enim generosior umquam<br>
alipedum conlata acies, ceu praepete cursu<br>
confligant densae uolucres aut litore in uno<br>
Aeolus insanis statuat certamina uentis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">300</span><br>
&nbsp;&nbsp;&nbsp;&nbsp;ducitur ante omnes rutilae manifestus Arion<br>
igne iubae. Neptunus equo, si certa priorum<br>
fama, pater; primus teneri laesisse lupatis<br>
ora et litoreo domitasse in puluere fertur,<br>
uerberibus parcens; etenim insatiatus eundi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">305</span><br>
ardor et hiberno par inconstantia ponto.<br>
saepe per Ionium Libycumque natantibus ire<br>
interiunctus equis omnesque adsuerat in oras<br>
caeruleum deferre patrem; stupuere relicta<br>
Nubila, certantesque Eurique Notique sequuntur.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">310</span><br>
nec minor in terris bella Eurysthea gerentem<br>
Amphitryoniaden alto per gramina sulco<br>
duxerat, illi etiam ferus indocilisque teneri.<br>
mox diuum dono regis dignatus Adrasti<br>
imperia et multum mediis mansueuerat annis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">315</span><br>
tunc rector genero Polynici indulget agendum<br>
multa monens, ubi feruor equo, qua suetus ab arte<br>
mulceri, ne saeua manus, ne liber habenis<br>
impetus. 'urgue alios,' inquit, 'stimulisque minisque;<br>
ille ibit, minus ipse uoles.' sic ignea lora&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">320</span><br>
cum daret et rapido Sol natum imponeret axi,<br>
gaudentem lacrimans astra insidiosa docebat<br>
nolentesque teri zonas mediamque polorum<br>
temperiem: pius ille quidem et formidine cauta,<br>
sed iuuenem durae prohibebant discere Parcae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">325</span><br>
Oebalios sublimis agit, spes proxima palmae,<br>
Amphiaraus equos; tua furto lapsa propago,<br>
Cyllare, dum Scythici diuersus ad ostia Ponti<br>
Castor Amyclaeas remo permutat habenas.<br>
ipse habitu niueus, niuei dant colla iugales,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">330</span><br>
concolor est albis et cassis et infula cristis.<br>
quin et Thessalicis felix Admetus ab oris<br>
uix steriles compescit equas, Centaurica dicunt<br>
semina: credo, adeo sexum indignantur, et omnis<br>
in uires adducta Venus; noctemque diemque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">335</span><br>
adsimulant maculis internigrantibus albae:<br>
tantus uterque color, credi nec degener illo<br>
de grege, Castaliae stupuit qui sibila cannae<br>
laetus et audito contempsit Apolline pasci.<br>
ecce et Iasonidae iuuenes, noua gloria matris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">340</span><br>
Hypsipyles, subiere iugo, quo uectus uterque,<br>
nomen auo gentile Thoas atque omine dictus<br>
Euneos Argoo. geminis eadem omnia: uultus,<br>
currus, equi, uestes, par et concordia uoti,<br>
uincere uel solo cupiunt a fratre relinqui.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">345</span><br>
it Chromis Hippodamusque, alter satus Hercule magno,<br>
alter ab Oenomao: dubites uter effera presset<br>
frena magis. Getici pecus hic Diomedis, at ille<br>
Pisaei iuga patris habet, crudelibus ambo<br>
exuuiis diroque imbuti sanguine currus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">350</span><br>
&nbsp;&nbsp;&nbsp;&nbsp;metarum instar erat hinc nudo robore quercus,<br>
olim omnes exuta comas, hinc saxeus umbo,<br>
arbiter agricolis; finem iacet inter utrumque<br>
quale quater iaculo spatium, ter harundine, uincas.<br>
&nbsp;&nbsp;&nbsp;&nbsp;interea cantu Musarum nobile mulcens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">355</span><br>
concilium citharaeque manus insertus Apollo<br>
Parnasi summo spectabat ab aethere terras.<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;. . .&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">357a</span><br>
orsa deum, nam saepe Iouem Phlegramque suique<br>
anguis opus fratrumque pius cantarat honores.<br>
tunc aperit quis fulmen agat, quis sidera ducat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">360</span><br>
spiritus, unde animi fluuiis, quae pabula uentis,<br>
quo fonte inmensum uiuat mare, quae uia solis<br>
praecipitet noctem, quae porrigat, imane tellus<br>
an media et rursus mundo succincta latenti.<br>
finis erat, differt auidas audire sorores,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">365</span><br>
dumque chelyn lauro tectumque inlustre coronae<br>
subligat et picto discingit pectora limbo,<br>
haud procul Herculeam Nemeen clamore reductus<br>
aspicit atque illic ingens certaminis instar<br>
quadriiugi. noscit cunctos, et forte propinquo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">370</span><br>
constiterant Admetus et Amphiaraus in aruo.<br>
tunc secum: 'quisnam iste duos, fidissima Phoebi<br>
nomina, commisit deus in discrimina reges?<br>
ambo pii carique ambo; nequeam ipse priorem<br>
dicere. Peliacis hic cum famularer in aruis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">375</span><br>
(sic Iouis imperia et nigrae uoluere Sorores),<br>
tura dabat famulo nec me sentire minorem<br>
ausus; at hic tripodum comes et pius artis alumnus<br>
aetheriae. potior meritis tamen ille, sed huius<br>
extrema iam fila colu; datur ordo senectae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">380</span><br>
Admeto serumque mori; tibi nulla supersunt<br>
gaudia, nam Thebae iuxta et tenebrosa uorago.<br>
scis miser, et nostrae pridem cecinere uolucres.'<br>
dixit, et os fletu paene inuiolabile tinctus<br>
extemplo Nemeen radiante per aera saltu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">385</span><br>
ocior et patrio uenit igne suisque sagittis.<br>
ipse olim in terris, caelo uestigia durant,<br>
claraque per zephyros etiamnum semita lucet.<br>
&nbsp;&nbsp;&nbsp;&nbsp;et iam sortitus Prothous uersarat aena<br>
casside, iamque locus cuique est et liminis ordo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">390</span><br>
terrarum decora ampla uiri, decora aequa iugales,<br>
diuum utrumque genus, stant uno margine clausi,<br>
spesque audaxque una metus et fiducia pallens.<br>
nil fixum cordi: pugnant exire pauentque,<br>
concurrit summos animosum frigus in artus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">395</span><br>
qui dominis, idem ardor equis; face lumina surgunt,<br>
ora sonant morsu, spumisque et sanguine ferrum<br>
uritur, impulsi nequeunt obsistere postes<br>
claustraque, compressae transfumat anhelitus irae.<br>
stare adeo miserum est, pereunt uestigia mille&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">400</span><br>
ante fugam, absentemque ferit grauis ungula campum. <br>
par  circumstant fidi, nexusque et torta iubarum<br>
expediunt firmantque animos et plurima monstrant.<br>
insonuit contra Tyrrhenum murmur, et omnes<br>
exiluere loco. quae tantum carbasa ponto,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">405</span><br>
quae bello sic tela uolant, quae nubila caelo?<br>
amnibus hibernis minor est, minor impetus igni,<br>
tardius astra cadunt, glomerantur tardius imbres,<br>
tardius e summo decurrunt flumina monte.<br>
emissos uidere atque agnouere Pelasgi,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">410</span><br>
et iam rapti oculis, iam caeco puluere mixti<br>
una in nube latent, uultusque umbrante tumultu<br>
uix inter sese clamore et nomine noscunt.<br>
euoluere globum, et spatio quo quisque ualebat<br>
diducti. delet sulcos iterata priores&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">415</span><br>
orbita, nunc auidi prono iuga pectore tangunt,<br>
nunc pugnante genu et pressis duplicantur habenis.<br>
colla toris crinita tument, stantesque repectit<br>
aura iubas, bibit albentes humus arida nimbos.<br>
fit sonus inmanisque pedum tenuisque rotarum:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">420</span><br>
nulla manu requies, densis insibilat aer<br>
uerberibus; gelida non crebrior exilit Arcto<br>
grando, nec Oleniis manant tot cornibus imbres.<br>
&nbsp;&nbsp;&nbsp;&nbsp;senserat adductis alium praesagus Arion<br>
stare ducem loris, dirumque expauerat insons&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">425</span><br>
Oedipodioniden; iam illinc a limine discors<br>
iratusque oneri solito truculentior ardet.<br>
Inachidae credunt accensum laudibus; ille<br>
aurigam fugit, aurigae furiale minatur<br>
efferus, et campo dominum circumspicit omni.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">430</span><br>
ante tamen cunctos sequitur longeque secundus<br>
Amphiaraus agit, quem Thessalus aequat eundo<br>
Admetus; iuxta gemini, nunc Euneos ante<br>
et nunc ante Thoas, cedunt uincuntque, nec umquam<br>
ambitiosa pios conlidit gloria fratres.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">435</span><br>
postremum discrimen erant Chromis asper et asper<br>
Hippodamus, non arte rudes, sed mole tenentur<br>
cornipedum; prior Hippodamus fert ora sequentum,<br>
fert gemitus multaque umeros incenditur aura.<br>
sperauit flexae circum compendia metae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">440</span><br>
interius ductis Phoebeius augur habenis<br>
anticipasse uiam; nec non et Thessalus heros<br>
spe propiore calet, dum non cohibente magistro<br>
spargitur in gyros dexterque exerrat Arion.<br>
iam prior Oeclides et iam non tertius ibat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">445</span><br>
Admetus, laxo cum denique ab orbe reductus<br>
aequoreus sonipes premit euaditque parumper<br>
gauisos; subit astra fragor, caelumque tremescit,<br>
omniaque excusso patuere sedilia uulgo.<br>
sed nec lora regit nec uerbera pallidus audet&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">450</span><br>
Labdacides: lassa ueluti ratione magister<br>
in fluctus, in saxa ruit nec iam amplius astra<br>
respicit et uictam proiecit casibus artem.<br>
&nbsp;&nbsp;&nbsp;&nbsp;rursus praecipites in recta ac deuia campi<br>
obliquant tenduntque uias, iterum axibus axes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 455</span><br>
inflicti, radiisque rotae; pax nulla fidesque.<br>
bella geri ferro leuius, bella horrida, credas;<br>
is furor in laudes. trepidant mortemque minantur,<br>
multaque transuersis praestringitur ungula campis.<br>
nec iam sufficiunt stimuli, non uerbera; uoce&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">460</span><br>
nominibusque cient Pholoen Admetus et Irin<br>
funalemque Thoen, rapidum Danaeius augur<br>
Ascheton increpitans meritumque uocabula Cycnum.<br>
audit et Herculeum Strymon Chromin, Euneon audit<br>
igneus Aetion; tardumque Cydona lacessit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">465</span><br>
Hippodamus, uariumque Thoas rogat ire Podarcen.<br>
solus Echionides errante silentia curru<br>
maesta tenet trepidaque timet se uoce fateri.<br>
&nbsp;&nbsp;&nbsp;&nbsp;uixdum coeptus equis labor, et iam puluere quarto<br>
campum ineunt, iamque et tepidis sudoribus artus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">470</span><br>
effeti, et crassum rapit eiectatque uaporem<br>
cornipedum flammata sitis, nec iam integer illis<br>
impetus, et longi suspendunt ilia flatus.<br>
hic anceps Fortuna diu decernere primum<br>
ausa uenit. ruit, Haemonium dum feruidus instat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">475</span><br>
Admetum superare, Thoas, nec praetulit ullam<br>
frater opem. uelit ille quidem, sed Martius ante<br>
obstitit Hippodamus mediasque inmisit habenas.<br>
mox Chromis Hippodamum metae interioris ad orbem<br>
uiribus Herculeis et toto robore patris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">480</span><br>
axe tenet prenso; luctantur abire iugales<br>
nequiquam frenosque et colla rigentia tendunt.<br>
ut Siculas si quando rates tenet aestus et ingens<br>
auster agit, medio stant uela tumentia ponto.<br>
tunc ipsum fracto curru deturbat, et isset&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">485</span><br>
ante Chromis; sed Thraces equi ut uidere iacentem<br>
Hippodamum, redit illa fames, iam iamque trementem<br>
partiti furiis, ni frena ipsosque frementes<br>
oblitus palmae retro Tirynthius heros<br>
torsisset uictusque et conlaudatus abisset.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">490</span><br>
&nbsp;&nbsp;&nbsp;&nbsp;at tibi promissos iamdudum Phoebus honores,<br>
Amphiarae, cupit. tandem ratus apta fauori<br>
tempora puluerei uenit in spatia horrida circi,<br>
cum iam in fine uiae, et summum uictoria nutat;<br>
anguicomam monstri effigiem, saeuissima uisu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">495</span><br>
ora, mouet siue ille Erebo seu finxit in astus<br>
temporis, innumera certe formidine cultum<br>
tollit in astra nefas. non illud ianitor atrae<br>
impauidus Lethes, non ipsae horrore sine alto<br>
Eumenides uidisse queant, turbasset euntes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">500</span><br>
Solis equos Martisque iugum. nam flauus Arion<br>
ut uidit, saliere iubae, atque erectus in armos<br>
stat sociumque iugi comitesque utrimque laboris<br>
secum alte suspendit equos. ruit ilicet exul<br>
Aonius nexusque diu per terga uolutus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">505</span><br>
exuit: abripitur longe moderamine liber<br>
currus; at hunc putri praeter tellure iacentem<br>
Taenarii currus et Thessalus axis et heros<br>
Lemnius obliqua, quantum uitare dabatur,<br>
transabiere fuga. tandem caligine mersum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">510</span><br>
erigit accursu comitum caput aegraque tollit<br>
membra solo, et socero redit haud speratus Adrasto.<br>
&nbsp;&nbsp;&nbsp;&nbsp;quis mortis, Thebane, locus, nisi dura negasset<br>
Tisiphone, quantum poteras dimittere bellum!<br>
te Thebe fraterque palam, te plangeret Argos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">515</span><br>
te Nemea, tibi Lerna comas Larisaque supplex<br>
poneret, Archemori maior colerere sepulcro.<br>
&nbsp;&nbsp;&nbsp;&nbsp;tum uero Oeclides, quamquam iam certa sequenti<br>
praemia, cum uacuus domino praeiret Arion,<br>
ardet adhuc cupiens uel inanem uincere currum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">520</span><br>
dat uires refouetque deus; uolat ocior Euro,<br>
ceu modo carceribus dimissus in arua solutis,<br>
uerberibusque iubas et terga lacessit habenis<br>
Ascheton increpitansque leuem Cycnumque niualem.<br>
nunc, saltem dum nemo prior, rapit igneus orbes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">525</span><br>
axis, et effusae longe sparguntur harenae.<br>
dat gemitum tellus et iam tum saeua minatur.<br>
forsitan et uicto prior isset Arione Cycnus,<br>
sed uetat aequoreus uinci pater: hinc uice iusta<br>
gloria mansit equo, cessit uictoria uati.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">530</span><br>
&nbsp;&nbsp;&nbsp;&nbsp;huic pretium palmae gemini cratera ferebant<br>
Herculeum iuuenes: illum Tirynthius olim<br>
ferre manu sola spumantemque ore supino<br>
uertere, seu monstri uictor seu Marte, solebat.<br>
Centauros habet arte truces aurumque figuris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">535</span><br>
terribile: hic mixta Lapitharum caede rotantur<br>
saxa, faces (aliique iterum crateres); ubique<br>
ingentes morientum irae; tenet ipse furentem<br>
Hylaeum et torta molitur robora barba.<br>
at tibi Maeonio fertur circumflua limbo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">540</span><br>
pro meritis, Admete, chlamys repetitaque multo<br>
murice: Phrixei natat hic contemptor ephebus<br>
aequoris et picta tralucet caerulus unda;<br>
in latus ire manu mutaturusque uidetur<br>
bracchia, nec siccum speres in stamine crinem;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">545</span><br>
contra autem frustra sedet anxia turre suprema<br>
Sestias in speculis, moritur prope conscius ignis.<br>
has Adrastus opes dono uictoribus ire<br>
imperat; at generum famula solatur Achaea.<br>
&nbsp;&nbsp;&nbsp;&nbsp;sollicitat tunc ampla uiros ad praemia cursu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">550</span><br>
praeceleres: agile studium et tenuissima uirtus,<br>
pacis opus, cum sacra uocant, nec inutile bellis<br>
subsidium, si dextra neget. prior omnibus Idas,<br>
nuper Olympiacis umbratus tempora ramis,<br>
prosilit; excipiunt plausu Pisaea iuuentus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">555</span><br>
Eleaeque manus. sequitur Sicyonius Alcon,<br>
et bis in Isthmiaca uictor clamatus harena<br>
Phaedimus, alipedumque fugam praegressus equorum<br>
ante Dymas, sed tunc aeuo tardante secutus.<br>
multi et, quos uarii tacet ignorantia uulgi,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">560</span><br>
hinc atque hinc subiere. sed Arcada Parthenopaeum<br>
appellant densique cient uaga murmura circi.<br>
nota parens cursu; quis Maenaliae Atalantes<br>
nesciat egregium decus et uestigia cunctis<br>
indeprensa procis? onerat celeberrima natum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">565</span><br>
mater, et ipse procul fama iam notus inermes<br>
narratur ceruas pedes inter aperta Lycaei<br>
tollere et emissum cursu deprendere telum.<br>
tandem expectatus uolucri super agmina saltu<br>
emicat et torto chlamydem diffibulat auro.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">570</span><br>
effulsere artus, membrorumque omnis aperta est<br>
laetitia, insignes umeri, nec pectora nudis<br>
deteriora genis, latuitque in corpore uultus.<br>
ipse tamen formae laudem aspernatur et arcet<br>
mirantes; tunc Palladios non inscius haustus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">575</span><br>
incubuit pinguique cutem fuscatur oliuo.<br>
hoc Idas, hoc more Dymas aliique nitescunt.<br>
sic ubi tranquillo perlucent sidera ponto<br>
uibraturque fretis caeli stellantis imago,<br>
omnia clara nitent, sed clarior omnia supra&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">580</span><br>
Hesperus exercet radios, quantusque per altum<br>
aethera, caeruleis tantus monstratur in undis.<br>
proximus et forma nec multum segnior Idas<br>
cursibus atque aeuo iuxta prior; attamen illi<br>
iam tenuem pingues florem induxere palaestrae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">585</span><br>
deserpitque genis nec se lanugo fatetur<br>
intonsae sub nube comae. tunc rite citatos<br>
explorant acuuntque gradus, uariasque per artes<br>
instimulant docto languentia membra tumultu:<br>
poplite nunc sidunt flexo, nunc lubrica forti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">590</span><br>
pectora conlidunt plausu, nunc ignea tollunt<br>
crura breuemque fugam necopino fine reponunt.<br>
&nbsp;&nbsp;&nbsp;&nbsp;ut ruit atque aequum summisit regula limen,<br>
corripuere leues spatium, campoque refulsit<br>
nuda cohors: uolucres isdem modo tardius aruis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">595</span><br>
isse uidentur equi; credas e plebe Cydonum<br>
Parthorumque fuga totidem exiluisse sagittas.<br>
non aliter, celeres Hyrcana per auia cerui<br>
cum procul impasti fremitum accepere leonis<br>
siue putant, rapit attonitos fuga caeca metusque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">600</span><br>
congregat, et longum dant cornua mixta fragorem.<br>
effugit hic oculos rapida puer ocior aura<br>
Maenalius, quem deinde gradu premit horridus Idas<br>
inspiratque umero, flatuque et pectoris umbra<br>
terga premit. post ambiguo discrimine tendunt&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">605</span><br>
Phaedimus atque Dymas, illis celer inminet Alcon.<br>
flauus ab intonso pendebat uertice crinis<br>
Arcados; hoc primis Triuiae pascebat ab annis<br>
munus et, Ogygio uictor cum Marte redisset,<br>
nequiquam patriis audax promiserat aris.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">610</span><br>
tunc liber nexu lateque in terga solutus<br>
occursu Zephyri retro fugit et simul ipsum<br>
impedit infestoque uolans obtenditur Idae.<br>
inde dolum iuuenis fraudique accommoda sensit<br>
tempora; iam finem iuxta, dum limina uictor&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">615</span><br>
Parthenopaeus init, correpto crine reductum<br>
occupat, et longe primus ferit ostia portae.<br>
&nbsp;&nbsp;&nbsp;&nbsp;Arcades arma fremunt, armis defendere regem,<br>
ni raptum decus et meriti reddantur honores,<br>
contendunt totoque parant descendere circo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">620</span><br>
sunt et quis Idae placeat dolus. ipse regesta<br>
Parthenopaeus humo uultumque oculosque madentes<br>
obruit, accessit lacrimarum gratia formae.<br>
pectora nunc maerens, nunc ora indigna cruento<br>
ungue secat meritamque comam, furit undique clamor&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">625</span><br>
dissonus, ambiguumque senis cunctatur Adrasti<br>
consilium. tandem ipse refert: 'compescite litem,<br>
o pueri! uirtus iterum temptanda; sed ite<br>
limite non uno, latus hoc conceditur Idae,<br>
tu diuersa tene; fraus cursibus omnis abesto.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">630</span><br>
&nbsp;&nbsp;&nbsp;&nbsp;audierant, dictoque manent. mox numina supplex<br>
adfatu tacito iuuenis Tegeaeus adorat:<br>
'diua potens nemorum (tibi enim hic, tibi crinis honori<br>
debitus, eque tuo uenit haec iniuria uoto),<br>
si bene quid genetrix, si quid uenatibus ipse&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">635</span><br>
promerui, ne, quaeso, sinas hoc omine Thebas<br>
ire nec Arcadiae tantum meruisse pudorem.'<br>
auditum manifesta fides: uix campus euntem<br>
sentit, et exilis plantis interuenit aer,<br>
raraque non fracto uestigia puluere pendent.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">640</span><br>
inrumpit clamore fores, clamore recurrit<br>
ante ducem prensaque fouet suspiria palma.<br>
finiti cursus, operumque insignia praesto.<br>
Arcas equum dono, clipeum gerit improbus Idas,<br>
cetera plebs Lyciis uadit contenta pharetris.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">645</span><br>
&nbsp;&nbsp;&nbsp;&nbsp;tunc uocat, emisso si quis decernere disco<br>
impiger et uires uelit ostentare superbas.<br>
it iussus Pterelas et aenae lubrica massae<br>
pondera uix toto curuatus corpore iuxta<br>
deicit; inspectant taciti expenduntque laborem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">650</span><br>
Inachidae. mox turba ruunt, duo gentis Achaeae,<br>
tres Ephyreiadae, Pisa satus unus, Acarnan<br>
septimus; et plures agitabat gloria, ni se<br>
arduus Hippomedon cauea stimulante tulisset<br>
in medios, lateque ferens sub pectore dextro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">655</span><br>
orbem alium: 'hunc potius, iuuenes, qui moenia saxis<br>
frangere, qui Tyrias deiectum uaditis arces,<br>
hunc rapite: ast illud cui non iaculabile dextrae<br>
pondus?' et arreptum nullo conamine iecit<br>
in latus. absistunt procul attonitique fatentur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">660</span><br>
cedere; uix unus Phlegyas acerque Menestheus<br>
(hos etiam pudor et magni tenuere parentes)<br>
promisere manum; concessit cetera pubes<br>
sponte et adorato rediit ingloria disco.<br>
qualis Bistoniis clipeus Mauortis in aruis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">665</span><br>
luce mala Pangaea ferit solemque refulgens<br>
territat incussaque dei graue mugit ab hasta.<br>
&nbsp;&nbsp;&nbsp;&nbsp;Pisaeus Phlegyas opus incohat et simul omnes<br>
abstulit in se oculos: ea uiso corpore uirtus<br>
promissa. ac primum terra discumque manumque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">670</span><br>
asperat, excusso mox circum puluere uersat,<br>
quod latus in digitos, mediae quod certius ulnae<br>
conueniat, non artis egens: hic semper amori<br>
ludus erat, patriae non tantum ubi laudis obiret<br>
sacra, sed alternis Alpheon utrumque solebat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">675</span><br>
metari ripis et, qua latissima distant,<br>
non umquam merso transmittere flumina disco.<br>
ergo operum fidens non protinus horrida campi<br>
iugera, sed caelo dextram metitur, humique<br>
pressus utroque genu collecto sanguine discum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">680</span><br>
ipse super sese rotat atque in nubila condit.<br>
ille citus sublime petit similisque cadenti<br>
crescit in aduersum, tandemque exhaustus ab alto<br>
tardior ad terram redit atque inmergitur aruis.<br>
sic cadit, attonitis quotiens auellitur astris,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">685</span><br>
Solis opaca soror; procul auxiliantia gentes<br>
aera crepant frustraque timent, at Thessala uictrix<br>
ridet anhelantes audito carmine bigas.<br>
conlaudant Danai ~sed non tibi molle tuenti,<br>
Hippomedon~ maiorque manus speratur in aequo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">690</span><br>
&nbsp;&nbsp;&nbsp;&nbsp;atque illi extemplo, cui spes infringere dulce<br>
inmodicas, Fortuna uenit. quid numina contra<br>
tendere fas homini? spatium iam inmane parabat,<br>
iam ceruix conuersa, et iam latus omne redibat:<br>
excidit ante pedes elapsum pondus et ictus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 695</span><br>
destituit frustraque manum demisit inanem.<br>
ingemuere omnes, rarisque ea uisa uoluptas.<br>
inde ad conatus timida subit arte Menestheus<br>
cautior, et multum te, Maia crete, rogato<br>
molis praeualidae castigat puluere lapsus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">700</span><br>
illa manu magna et multum felicior exit,<br>
nec partem exiguam circi transuecta quieuit.<br>
fit sonus, et fixa signatur terra sagitta.<br>
tertius Hippomedon ualida ad certamina tardos<br>
molitur gressus; namque illum corde sub alto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">705</span><br>
et casus Phlegyae monet et fortuna Menesthei.<br>
erigit adsuetum dextrae gestamen, et alte<br>
sustentans rigidumque latus fortesque lacertos<br>
consulit ac uasto contorquet turbine, et ipse<br>
prosequitur. fugit horrendo per inania saltu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">710</span><br>
iamque procul meminit dextrae seruatque tenorem<br>
discus, nec dubia iunctaue Menesthea uictum<br>
transabiit meta: longe super aemula signa<br>
consedit uiridesque umeros et opaca theatri<br>
culmina ceu latae tremefecit mole ruinae:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">715</span><br>
quale uaporifera saxum Polyphemus ab Aetna<br>
lucis egente manu tamen in uestigia puppis<br>
auditae iuxtaque inimicum exegit Vlixen.<br>
[sic et Aloidae, cum iam calcaret Olympum<br>
desuper Ossa rigens, ipsum glaciale ferebant&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">720</span><br>
Pelion et trepido sperabant iungere caelo.]<br>
&nbsp;&nbsp;&nbsp;&nbsp;tum genitus Talao uictori tigrin inanem<br>
ire iubet, fuluo quae circumfusa nitebat<br>
margine et extremos auro mansueuerat ungues.<br>
Cnosiacos arcus habet et uaga tela Menestheus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 725</span><br>
'at tibi' ait 'Phlegya, casu frustrate sinistro,<br>
hunc, quondam nostri decus auxiliumque Pelasgi,<br>
ferre damus, neque enim Hippomedon inuiderit, ensem.<br>
nunc opus est animis: infestos tollite caestus<br>
comminus; haec bellis et ferro proxima uirtus.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">730</span><br>
&nbsp;&nbsp;&nbsp;&nbsp;constitit inmanis cerni inmanisque timeri<br>
Argolicus Capaneus, ac dum nigrantia plumbo<br>
tegmina cruda boum non mollior ipse lacertis<br>
induitur, 'date tot iuuenum de milibus unum<br>
huc' ait 'atque utinam potius de stirpe ueniret&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">735</span><br>
aemulus Aonia, quem fas demittere leto,<br>
nec mea crudelis ciuili sanguine uirtus.'<br>
obstipuere animi, fecitque silentia terror.<br>
tandem insperatus nuda de plebe Laconum<br>
prosilit Alcidamas: mirantur Dorica regum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">740</span><br>
agmina, sed socii fretum Polluce magistro<br>
norant et sacras inter creuisse palaestras.<br>
ipse deus posuitque manus et bracchia finxit<br>
(materiae suadebat amor); tunc saepe locauit<br>
comminus, et simili stantem miratus in ira&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">745</span><br>
sustulit exultans nudumque ad pectora pressit.<br>
illum indignatur Capaneus ridetque uocantem,<br>
ut miserans, poscitque alium; tandemque coactus<br>
restitit, et stimulis iam languida colla tumescunt.<br>
fulmineas alte suspensi corpora plantis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">750</span><br>
erexere manus; tuto procul ora recessu<br>
armorum in speculis, aditusque ad uulnera clausi.<br>
hic, quantum Stygiis Tityos consurgat ab aruis,<br>
si toruae patiantur aues, tanta undique pandit<br>
membrorum spatia et tantis ferus ossibus extat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">755</span><br>
hic paulo ante puer, sed enim maturius aeuo<br>
robur, et ingentes spondet tener impetus annos,<br>
quem uinci haud quisquam saeuo neque sanguine tingi<br>
malit, et erecto timeat spectacula uoto.<br>
&nbsp;&nbsp;&nbsp;&nbsp;ut sese permensi oculis et uterque priorem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">760</span><br>
sperauere locum, non protinus ira nec ictus:<br>
alternus paulum timor et permixta furori<br>
consilia, inclinant tantum contraria iactu<br>
bracchia et explorant caestus hebetantque terendo.<br>
doctior hic differt animum metuensque futuri&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">765</span><br>
cunctatus uires dispensat: at ille nocendi<br>
prodigus incautusque sui ruit omnis et ambas<br>
consumit sine lege manus atque inrita frendit<br>
insurgens seque ipse premit. sed prouidus astu<br>
et patria uigil arte Lacon hos reicit ictus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">770</span><br>
hos cauet; interdum nutu capitisque citati<br>
integer obsequio, manibus nunc obuia tela<br>
discutiens, instat gressu uultuque recedit:<br>
saepe etiam iniustis conlatum uiribus hostem<br>
(is uigor ingenio, tanta experientia dextrae est)&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">775</span><br>
ultro audax animis intratque et obumbrat et alte<br>
adsilit. ut praeceps cumulo salit unda minantes<br>
in scopulos et fracta redit, sic ille furentem<br>
circumit expugnans; leuat ecce diuque minatur<br>
in latus inque oculos; illum rigida arma cauentem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">780</span><br>
auocat ac manibus necopinum interserit ictum<br>
callidus et mediam designat uulnere frontem:<br>
iam cruor, et tepido signantur tempora riuo.<br>
nescit adhuc Capaneus subitumque per agmina murmur<br>
miratur; uerum ut fessam super ora reduxit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">785</span><br>
forte manum et summo maculas in uellere uidit,<br>
non leo, non iaculo tantum indignata recepto<br>
tigris: agit toto cedentem feruidus aruo<br>
praecipitatque retro iuuenem atque in terga supinat,<br>
dentibus horrendum stridens, geminatque rotatas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">790</span><br>
multiplicatque manus. rapiunt conamina uenti,<br>
pars cadit in caestus; motu Spartanus acuto<br>
mille cauet lapsas circum caua tempora mortes<br>
auxilioque pedum, sed non tamen inmemor artis<br>
aduersus fugit et fugiens tamen ictibus obstat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">795</span><br>
&nbsp;&nbsp;&nbsp;&nbsp;et iam utrumque labor suspiriaque aegra fatigant:<br>
tardius ille premit, nec iam hic absistere uelox,<br>
defectique ambo genibus pariterque quierunt.<br>
sic ubi longa uagos lassarunt aequora nautas<br>
et signum de puppe datum, posuere parumper&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">800</span><br>
bracchia: uix requies, iam uox citat altera remos.<br>
ecce iterum inmodice uenientem eludit et exit<br>
sponte ruens mersusque umeris: effunditur ille<br>
in caput, adsurgentem alio puer improbus ictu<br>
perculit euentuque impalluit ipse secundo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">805</span><br>
clamorem Inachidae, quantum non litora, tollunt,<br>
non nemora. illum ab humo conantem ut uidit Adrastus<br>
tollentemque manus et non toleranda parantem:<br>
'ite, oro, socii, furit, ite, opponite dextras,<br>
festinate, furit, palmamque et praemia ferte!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">810</span><br>
non prius, effracto quam misceat ossa cerebro,<br>
absistet, uideo; moriturum auferte Lacona.'<br>
nec mora, prorumpit Tydeus, nec iussa recusat<br>
Hippomedon; tunc uix ambo conatibus ambas<br>
restringunt cohibentque manus ac plurima suadent:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">815</span><br>
'uincis, abi; pulchrum uitam donare minori.<br>
noster et hic bellique comes.' nil frangitur heros,<br>
ramumque oblatumque manu thoraca repellit<br>
uociferans: 'liceat! non has ego puluere crasso<br>
atque cruore genas, meruit quibus iste fauorem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">820</span><br>
semiuiri, foedem, mittamque informe sepulcro<br>
corpus et Oebalio donem lugere magistro?'<br>
dicit; at hunc socii tumidum et uicisse negantem<br>
auertunt, contra laudant insignis alumnum<br>
Taygeti longeque minas risere Lacones.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">825</span><br>
&nbsp;&nbsp;&nbsp;&nbsp;iamdudum uariae laudes et conscia uirtus<br>
Tydea magnanimum stimulis urguentibus angunt.<br>
ille quidem et disco bonus et contendere cursu,<br>
nec caestu bellare minor, sed corde labores<br>
ante alios erat uncta pale. sic otia Martis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">830</span><br>
degere et armiferas laxare adsueuerat iras<br>
ingentes contra ille uiros Acheloia circum<br>
litora felicesque deo monstrante palaestras.<br>
ergo ubi luctandi iuuenes animosa citauit<br>
gloria, terrificos umeris Aetolus amictus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">835</span><br>
exuitur patriumque suem. leuat ardua contra<br>
membra Cleonaeae stirpis iactator Agylleus,<br>
Herculea nec mole minor, sic grandibus alte<br>
insurgens umeris hominem super improbus exit.<br>
sed non ille rigor patriumque in corpore robur:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">840</span><br>
luxuriant artus, effusaque sanguine laxo<br>
membra natant; unde haec audax fiducia tantum<br>
Oenidae superare parem. quamquam ipse uideri<br>
exiguus, grauia ossa tamen nodisque lacerti<br>
difficiles. numquam hunc animum natura minori&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">845</span><br>
corpore nec tantas ausa est includere uires.<br>
&nbsp;&nbsp;&nbsp;&nbsp;postquam oleo gauisa cutis, petit aequor uterque<br>
procursu medium atque hausta uestitur harena.<br>
tum madidos artus alterno puluere siccant,<br>
collaque demersere umeris et bracchia late&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">850</span><br>
uara tenent. iam tunc astu deducit in aequum<br>
callidus et celsum procuruat Agyllea Tydeus,<br>
summissus tergo et genibus uicinus harenae.<br>
ille autem, Alpini ueluti regina cupressus<br>
uerticis urguentes ceruicem inclinat ad Austros&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">855</span><br>
uix sese radice tenens, terraeque propinquat,<br>
iamdudum aetherias eadem reditura sub auras:<br>
non secus ingentes artus praecelsus Agylleus<br>
sponte premit paruumque gemens duplicatur in hostem,<br>
et iam alterna manus frontemque umerosque latusque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">860</span><br>
collaque pectoraque et uitantia crura lacessit.<br>
interdumque diu pendent per mutua fulti<br>
bracchia, nunc saeui digitorum uincula frangunt.<br>
non sic ductores gemini gregis horrida tauri<br>
bella mouent; medio coniunx stat candida prato&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">865</span><br>
uictorem expectans, rumpunt obnixa furentes<br>
pectora, subdit amor stimulos et uulnera sanat:<br>
fulmineo sic dente sues, sic hispida turpes<br>
proelia uillosis ineunt complexibus ursi.<br>
uis eadem Oenidae; nec sole aut puluere fessa&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">870</span><br>
membra labant, riget arta cutis durisque laborum<br>
castigata toris. contra non integer ille<br>
flatibus alternis aegroque effetus hiatu<br>
exuit ingestas fluuio sudoris harenas<br>
ac furtim rapta sustentat pectora terra.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">875</span><br>
instat agens Tydeus fictumque in colla minatus<br>
crura subit; coeptis non eualuere potiri<br>
frustratae breuitate manus, uenit arduus ille<br>
desuper oppressumque ingentis mole ruinae<br>
condidit. haud aliter collis scrutator Hiberi,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">880</span><br>
cum subiit longeque diem uitamque reliquit,<br>
si tremuit suspensus ager subitumque fragorem<br>
rupta dedit tellus, latet intus monte soluto<br>
obrutus, ac penitus fractum obtritumque cadauer<br>
indignantem animam propriis non reddidit astris.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">885</span><br>
acrior hoc Tydeus, animisque et pectore supra est.<br>
nec mora, cum uinclis onerique elapsus iniquo<br>
circumit errantem et tergo necopinus inhaeret,<br>
mox latus et firmo celer implicat ilia nexu,<br>
poplitibus genua inde premens euadere nodos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">890</span><br>
nequiquam et lateri dextram insertare parantem<br>
improbus, horrendum uisu ac mirabile pondus,<br>
sustulit. Herculeis pressum sic fama lacertis<br>
terrigenam sudasse Libyn, cum fraude reperta<br>
raptus in excelsum, nec iam spes ulla cadendi,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">895</span><br>
nec licet extrema matrem contingere planta.<br>
fit sonus, et laetos attollunt agmina plausus.<br>
tunc alte librans inopinum sponte remisit<br>
obliquumque dedit, procumbentemque secutus<br>
colla simul dextra, pedibus simul inguina uinxit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">900</span><br>
deficit obsessus soloque pudore repugnat.<br>
tandem pectus humi pronamque extensus in aluum<br>
sternitur, ac longo maestus post tempore surgit,<br>
turpia signata linquens uestigia terra.<br>
palmam autem dextra laeuaque nitentia dono&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">905</span><br>
arma ferens Tydeus: 'quid si non sanguinis huius<br>
partem haud exiguam (scitis) Dircaeus haberet<br>
campus, ubi hae nuper Thebarum foedera plagae?'<br>
haec simul ostentans quaesitaque praemia laudum<br>
dat sociis, sequitur neglectus Agyllea thorax.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">910</span><br>
&nbsp;&nbsp;&nbsp;&nbsp;sunt et qui nudo subeant concurrere ferro:<br>
iamque aderant instructi armis Epidaurius Agreus<br>
et nondum fatis Dircaeus agentibus exul.<br>
dux uetat Iasides: 'manet ingens copia leti,<br>
o iuuenes! seruate animos auidumque furorem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">915</span><br>
sanguinis aduersi. tuque o, quem propter auita<br>
iugera, dilectas cui desolauimus urbes,<br>
ne, precor, ante aciem ius tantum casibus esse<br>
fraternisque sinas (abigant hoc numina!) uotis.'<br>
sic ait, atque ambos aurata casside ditat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">920</span><br>
tum generum, ne laudis egens, iubet ardua necti<br>
tempora Thebarumque ingenti uoce citari<br>
uictorem: dirae retinebant omina Parcae.<br>
&nbsp;&nbsp;&nbsp;&nbsp;ipsum etiam proprio certamina festa labore<br>
dignari et tumulis supremum hunc addere honorem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">925</span><br>
hortantur proceres ac, ne uictoria desit<br>
una ducum numero, fundat uel Lyctia cornu<br>
tela rogant, tenui uel nubila transeat hasta.<br>
obsequitur gaudens, uiridique ex aggere in aequum<br>
stipatus summis iuuenum descendit; at illi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">930</span><br>
pone leues portat pharetras et cornua iussus<br>
armiger: ingentem iactu transmittere circum<br>
eminus et dictae dare uulnera destinat orno.<br>
&nbsp;&nbsp;&nbsp;&nbsp;quis fluere occultis rerum neget omina causis?<br>
fata patent homini, piget inseruare, peritque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">935</span><br>
uenturi praemissa fides: sic omina casum<br>
fecimus, et uires hausit Fortuna nocendi.<br>
&nbsp;&nbsp;&nbsp;&nbsp;campum emensa breui fatalis ab arbore tacta,<br>
horrendum uisu, per quas modo fugerat auras,<br>
uenit harundo retro uersumque a fine tenorem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">940</span><br>
pertulit, et notae iuxta ruit ora pharetrae.<br>
multa duces errore serunt: hi nubila et altos<br>
occurrisse Notos, aduersi roboris ictu<br>
tela repulsa alii. penitus latet exitus ingens<br>
monstratumque nefas: uni remeabile bellum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">945</span><br>
et tristes domino spondebat harundo recursus.
</p>
<div class="footer">
	<p>
		<a href="/statius.html">Statius</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY>
</HTML>