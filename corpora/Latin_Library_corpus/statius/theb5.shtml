<html>
	<head>
		<title>
			Statius: Thebaid V
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>PVBLIVS PAPINIVS STATIVS<br>
THEBAID V
</p>

<p class=border></P>

<p>
Pulsa sitis fluuio, populataque gurgitis alueum<br>
 agmina linquebant ripas amnemque minorem;<br>
acrior et campum sonipes rapit et pedes arua<br>
implet ouans, rediere uiris animique minaeque<br>
uotaque, sanguineis mixtum ceu fontibus ignem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
hausissent belli magnasque in proelia mentes.<br>
dispositi in turmas rursus legemque seueri<br>
ordinis, ut cuique ante locus ductorque, monentur<br>
instaurare uias. tellus iam puluere primo<br>
crescit, et armorum transmittunt fulgura siluae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
qualia trans pontum Phariis defensa serenis<br>
rauca Paraetonio decedunt agmina Nilo,<br>
cum fera ponit hiems: illae clangore fugaci,<br>
umbra fretis aruisque, uolant, sonat auius aether.<br>
iam Borean imbresque pati, iam nare solutis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>
amnibus et nudo iuuat aestiuare sub Haemo.<br>
&nbsp;&nbsp;&nbsp;&nbsp;hic rursus simili procerum uallante corona<br>
dux Talaionides, antiqua ut forte sub orno<br>
stabat et admoti nixus Polynicis in hastam:<br>
'at tamen, o quaecumque es' ait 'cui gloria tanta,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>
uenimus innumerae fatum debere cohortes,<br>
quem non ipse deum sator aspernetur honorem,<br>
dic age, quando tuis alacres absistimus undis,<br>
quae domus aut tellus, animam quibus hauseris astris.<br>
dic quis et ille pater. neque enim tibi numina longe,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25</span><br>
transierit fortuna licet, maiorque per ora<br>
sanguis, et adflicto spirat reuerentia uultu.'<br>
&nbsp;&nbsp;&nbsp;&nbsp;ingemit, et paulum fletu cunctata modesto<br>
Lemnias orsa refert: 'inmania uulnera, rector,<br>
integrare iubes, Furias et Lemnon et artis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</span><br>
arma inserta toris debellatosque pudendo<br>
ense mares; redit ecce nefas et frigida cordi<br>
Eumenis. o miserae, quibus hic furor additus! o nox!<br>
o pater! illa ego nam, pudeat ne forte benignae<br>
hospitis, illa, duces, raptum quae sola parentem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">35</span><br>
occului. quid longa malis exordia necto?<br>
et uos arma uocant magnique in corde paratus.<br>
hoc memorasse sat est: claro generata Thoante<br>
seruitium Hypsipyle uestri fero capta Lycurgi.'<br>
&nbsp;&nbsp;&nbsp;&nbsp;aduertere animos, maiorque et honora uideri&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">40</span><br>
parque operi tanto; cunctis tunc noscere casus<br>
ortus amor, pater ante alios hortatur Adrastus:<br>
'immo age, dum primi longe damus agmina uulgi<br>
(nec facilis Nemea latas euoluere uires,<br>
quippe obtenta comis et ineluctabilis umbra),&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">45</span><br>
pande nefas laudesque tuas gemitusque tuorum,<br>
unde hos aduenias regno deiecta labores.'<br>
&nbsp;&nbsp;&nbsp;&nbsp;dulce loqui miseris ueteresque reducere questus.<br>
incipit: 'Aegaeo premitur circumflua Nereo<br>
Lemnos, ubi ignifera fessus respirat ab Aetna&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 50</span><br>
Mulciber; ingenti tellurem proximus umbra<br>
uestit Athos nemorumque obscurat imagine pontum;<br>
Thraces arant contra, Thracum fatalia nobis<br>
litora, et inde nefas. florebat diues alumnis<br>
terra, nec illa Samo fama Deloue sonanti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">55</span><br>
peior et innumeris quas spumifer adsilit Aegon.<br>
dis uisum turbare domos, nec pectora culpa<br>
nostra uacant: nullos Veneri sacrauimus ignes,<br>
nulla deae sedes; mouet et caelestia quondam<br>
corda dolor lentoque inrepunt agmine Poenae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">60</span><br>
illa Paphon ueterem centumque altaria linquens,<br>
nec uultu nec crine prior, soluisse iugalem<br>
ceston et Idalias procul ablegasse uolucres<br>
fertur. erant certe media quae noctis in umbra<br>
diuam alios ignes maioraque tela gerentem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">65</span><br>
Tartareas inter thalamis uolitasse sorores<br>
uulgarent, utque implicitis arcana domorum<br>
anguibus et saeua formidine nupta replesset<br>
limina nec fidi populum miserata mariti.<br>
protinus a Lemno teneri fugistis Amores:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">70</span><br>
mutus Hymen uersaeque faces et frigida iusti<br>
cura tori. nullae redeunt in gaudia noctes,<br>
nullus in amplexu sopor est, Odia aspera ubique<br>
et Furor et medio recubat Discordia lecto.<br>
cura uiris tumidos aduersa Thracas in ora&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">75</span><br>
eruere et saeuam bellando frangere gentem.<br>
cumque domus contra stantesque in litore nati,<br>
dulcius Edonias hiemes Arctonque frementem<br>
excipere, aut tandem tacita post proelia nocte<br>
fractorum subitas torrentum audire ruinas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">80</span><br>
illae autem tristes (nam me tunc libera curis<br>
uirginitas annique tegunt) sub nocte dieque<br>
adsiduis aegrae in lacrimis solantia miscent<br>
conloquia, aut saeuam spectant trans aequora Thracen.<br>
&nbsp;&nbsp;&nbsp;&nbsp;Sol operum medius summo librabat Olympo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">85</span><br>
lucentes, ceu staret, equos; quater axe sereno<br>
intonuit, quater antra dei fumantis anhelos<br>
exeruere apices, Ventisque absentibus Aegon<br>
motus et ingenti percussit litora ponto:<br>
cum subito horrendas aeui matura Polyxo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">90</span><br>
tollitur in furias thalamisque insueta relictis<br>
euolat. insano ueluti Teumesia Thyias<br>
rapta deo, cum sacra uocant Idaeaque suadet<br>
buxus et a summis auditus montibus Euhan:<br>
sic, erecta genas aciemque effusa trementi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">95</span><br>
sanguine, desertam rabidis clamoribus urbem<br>
exagitat clausasque domos et limina pulsans<br>
concilium uocat; infelix comitatus eunti<br>
haerebant nati. atque illae non segnius omnes<br>
erumpunt tectis, summasque ad Pallados arces&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">100</span><br>
impetus: huc propere stipamur et ordine nullo<br>
congestae; stricto mox ense silentia iussit<br>
hortatrix scelerum et medio sic ausa profari:<br>
"rem summam instinctu superum meritique doloris,<br>
o uiduae (firmate animos et pellite sexum!)&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">105</span><br>
Lemniades, sancire paro; si taedet inanes<br>
aeternum seruare domos turpemque iuuentae<br>
flore situm et longis steriles in luctibus annos,<br>
inueni, promitto, uiam (nec numina desunt)<br>
qua renouanda Venus: modo par insumite robur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 110</span><br>
luctibus, atque adeo primum hoc mihi noscere detur.<br>
tertia canet hiems: cui conubialia uincla<br>
aut thalami secretus honos? cui coniuge pectus<br>
intepuit? cuius uidit Lucina labores,<br>
dicite, uel iustos cuius pulsantia menses&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">115</span><br>
uota tument? qua pace feras uolucresque iugari<br>
mos datus! heu segnes! potuitne ultricia Graius<br>
uirginibus dare tela pater laetusque dolorum<br>
sanguine securos iuuenum perfundere somnos:<br>
at nos uulgus iners? quodsi propioribus actis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">120</span><br>
est opus, ecce animos doceat Rhodopeia coniunx,<br>
ulta manu thalamos pariterque epulata marito.<br>
nec uos inmunis scelerum securaue cogo.<br>
plena mihi domus atque ingens, en cernite, sudor.<br>
quattuor hos una, decus et solacia patris,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">125</span><br>
in gremio (licet amplexu lacrimisque morentur)<br>
transadigam ferro saniemque et uulnera fratrum<br>
miscebo patremque super spirantibus addam.<br>
ecqua tot in caedes animum promittit?" agebat<br>
pluribus; aduerso nituerunt uela profundo:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">130</span><br>
Lemnia classis erat. rapuit gauisa Polyxo<br>
fortunam atque iterat: "superisne uocantibus ultro<br>
desumus? ecce rates! deus hos, deus ultor in iras<br>
apportat coeptisque fauet. nec imago quietis<br>
uana meae: nudo stabat Venus ense uideri&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 135</span><br>
clara mihi somnosque super. 'quid perditis aeuum?'<br>
inquit, 'age auersis thalamos purgate maritis.<br>
ipsa faces alias melioraque foedera iungam.'<br>
dixit, et hoc ferrum stratis, hoc, credite, ferrum<br>
imposuit. quin, o miserae, dum tempus agi rem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">140</span><br>
consulite; en ualidis spumant euersa lacertis<br>
aequora, Bistonides ueniunt fortasse maritae."<br>
hinc stimuli ingentes, magnusque aduoluitur astris<br>
clamor. Amazonio Scythiam feruere tumultu<br>
lunatumque putes agmen descendere, ubi arma&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">145</span><br>
indulget pater et saeui mouet ostia Belli.<br>
nec uarius fremor aut studia in contraria rapti<br>
dissensus, ut plebe solet: furor omnibus idem,<br>
idem animus solare domos iuuenumque senumque<br>
praecipitare colos plenisque adfrangere paruos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">150</span><br>
uberibus ferroque omnes exire per annos.<br>
tunc uiridi luco (lucus iuga celsa Mineruae<br>
propter opacat humum niger ipse, sed insuper ingens<br>
mons premit et gemina pereunt caligine soles),<br>
hic sanxere fidem, tu Martia testis Enyo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">155</span><br>
atque inferna Ceres, Stygiaeque Acheronte recluso<br>
ante preces uenere deae; sed fallit ubique<br>
mixta Venus, Venus arma tenet, Venus admouet iras.<br>
nec de more cruor: natum Charopeia coniunx<br>
obtulit, accingunt sese et mirantia ferro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">160</span><br>
pectora congestisque auidae simul undique dextris<br>
perfringunt, ac dulce nefas in sanguine uiuo<br>
coniurant, matremque recens circumuolat umbra.<br>
talia cernenti mihi quantus in ossibus horror,<br>
quisue per ora color! qualis cum cerua cruentis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">165</span><br>
circumuenta lupis, nullum cui pectore molli<br>
robur et in uolucri tenuis fiducia cursu,<br>
praecipitat suspensa fugam, iam iamque teneri<br>
credit et elusos audit concurrere morsus.<br>
&nbsp;&nbsp;&nbsp;&nbsp;illi aderant, primis iamque offendere carinae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">170</span><br>
litoribus, certant saltu contingere terram<br>
praecipites. miseri, quos non aut horrida uirtus<br>
Marte sub Odrysio, aut medii inclementia ponti<br>
hauserit! alta etiam superum delubra uaporant<br>
promissasque trahunt pecudes: niger omnibus aris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">175</span><br>
ignis, et in nullis spirat deus integer extis.<br>
tardius umenti noctem deiecit Olympo<br>
Iuppiter et uersum miti, reor, aethera cura<br>
sustinuit, dum fata uetant, nec longius umquam<br>
cessauere nouae perfecto sole tenebrae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">180</span><br>
sera tamen mundo uenerunt astra, sed illis<br>
et Paros et nemorosa Thasos crebraeque relucent<br>
Cyclades; una graui penitus latet obruta caelo<br>
Lemnos, in hanc tristes nebulae, et plaga caeca superne<br>
texitur, una uagis Lemnos non agnita nautis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">185</span><br>
iam domibus fusi et nemorum per opaca sacrorum<br>
ditibus indulgent epulis uacuantque profundo<br>
aurum inmane mero, dum quae per Strymona pugnae,<br>
quis Rhodope gelidoue labor sudatus in Haemo<br>
enumerare uacat. nec non, manus impia, nuptae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">190</span><br>
serta inter festasque dapes quo maxima cultu<br>
quaeque iacent; dederat Cytherea suprema<br>
nocte uiros longoque breuem post tempore pacem<br>
nequiquam et miseros perituro adflauerat igni.<br>
conticuere chori, dapibus ludoque licenti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">195</span><br>
fit modus et primae decrescunt murmura noctis,<br>
cum consanguinei mixtus caligine Leti<br>
rore madens Stygio morituram amplectitur urbem<br>
Somnus et implacido fundit grauia otia cornu<br>
secernitque uiros. uigilant nuptaeque nurusque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">200</span><br>
in scelus, atque hilares acuunt fera tela Sorores.<br>
inuasere nefas, cuncto sua regnat Erinys<br>
pectore. non aliter Scythicos armenta per agros<br>
Hyrcanae clausere leae, quas exigit ortu<br>
prima fames, auidique implorant ubera nati.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">205</span><br>
quos tibi (nam dubito) scelerum de mille figuris<br>
expediam casus? Helymum temeraria Gorge<br>
euinctum ramis altaque in mole tapetum<br>
efflantem somno crescentia uina superstans<br>
uulnera disiecta rimatur ueste, sed illum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">210</span><br>
infelix sopor admota sub morte refugit.<br>
turbidus incertumque oculis uigilantibus hostem<br>
occupat amplexu, nec segnius illa tenentis<br>
pone adigit costas donec sua pectora ferro<br>
tangeret. is demum sceleri modus; ora supinat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">215</span><br>
blandus adhuc oculisque tremens et murmure Gorgen<br>
quaerit et indigno non soluit bracchia collo.<br>
non ego nunc uulgi quamquam crudelia pandam<br>
funera, sed propria luctus de stirpe recordor:<br>
quod te, flaue Cydon, quod te per colla refusis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">220</span><br>
intactum, Crenaee, comis (quibus ubera mecum<br>
obliquumque a patre genus), fortemque, timebam<br>
quem desponsa, Gyan uidi lapsare cruentae<br>
uulnere Myrmidones, quodque inter serta torosque<br>
barbara ludentem fodiebat Epopea mater.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">225</span><br>
flet super aequaeuum exarmata Lycaste<br>
Cydimon, heu similes perituro in corpore uultus<br>
aspiciens floremque genae et quas finxerat auro<br>
ipsa comas, cum saeua parens iam coniuge fuso<br>
astitit impellitque minis atque inserit ensem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">230</span><br>
ut fera, quae rabiem placido desueta magistro<br>
tardius arma mouet stimulisque et uerbere crebro<br>
in mores negat ire suos, sic illa iacenti<br>
incidit undantemque sinu conlapsa cruorem<br>
excipit et laceros premit in noua uulnera crines.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">235</span><br>
ut uero Alcimeden etiamnum in murmure truncos<br>
ferre patris uultus et egentem sanguinis ensem<br>
conspexi, riguere comae atque in uiscera saeuus<br>
horror iit: meus ille Thoas, mea dira uideri<br>
dextra mihi! extemplo thalamis turbata paternis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">240</span><br>
inferor. ille quidem dudum (quis magna tuenti<br>
somnus?) agit uersans secum, etsi lata recessit<br>
urbe domus, quinam strepitus, quae murmura noctis,<br>
cur fremibunda quies. trepido scelus ordine pando,<br>
quis dolor, unde animi: "uis nulla arcere furentes;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">245</span><br>
hac sequere, o miserande; premunt aderuntque moranti,<br>
et mecum fortasse cades." his motus et artus<br>
erexit stratis. ferimur per deuia uastae<br>
urbis et ingentem nocturnae caedis aceruum<br>
passim, ut quosque sacris crudelis uespera lucis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">250</span><br>
strauerat, occulta speculamur nube latentes.<br>
hic impressa toris ora extantesque reclusis<br>
pectoribus capulos magnarum et fragmina trunca<br>
hastarum et ferro laceras per corpora uestes,<br>
crateras pronos epulasque in caede natantes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">255</span><br>
cernere erat, iugulisque modo torrentis apertis<br>
sanguine commixto redeuntem in pocula Bacchum.<br>
hic iuuenum manus et nullis uiolabilis armis<br>
turba senes, positique patrum super ora gementum<br>
semineces pueri trepidas in limine uitae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">260</span><br>
singultant animas. gelida non saeuius Ossa<br>
luxuriant Lapitharum epulae, si quando profundo<br>
Nubigenae caluere mero: uix primus ab ira<br>
pallor, et impulsis surgunt ad proelia mensis.<br>
&nbsp;&nbsp;&nbsp;&nbsp;tunc primum sese trepidis sub nocte Thyoneus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">265</span><br>
detexit, nato portans extrema Thoanti<br>
subsidia, et multa subitus cum luce refulsit.<br>
agnoui: non ille quidem turgentia sertis<br>
tempora nec flaua crinem distinxerat uua:<br>
nubilus indignumque oculis liquentibus imbrem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">270</span><br>
adloquitur: "dum fata dabant tibi, nate, potentem<br>
Lemnon et externis etiam seruare timendam<br>
gentibus, haud umquam iusto mea cura labori<br>
destitit: absciderunt tristes crudelia Parcae<br>
stamina, nec dictis, supplex quae plurima fudi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">275</span><br>
ante Iouem frustra, lacrimisque auertere luctus<br>
contigit; infandum natae concessit honorem.<br>
accelerate fugam, tuque, o mea digna propago,<br>
hac rege, uirgo, patrem, gemini qua bracchia muri<br>
litus eunt: illa, qua rere silentia, porta&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">280</span><br>
stat funesta Venus ferroque accincta furentes<br>
adiuuat (unde manus, unde haec Mauortia diuae<br>
pectora?). tu lato patrem committe profundo:<br>
succedam curis." ita fatus in aera rursus<br>
soluitur et nostrum, uisus arcentibus umbris,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">285</span><br>
mitis iter longae clarauit limite flammae.<br>
qua data signa sequor; dein curuo robore clausum<br>
dis pelagi Ventisque et Cycladas Aegaeoni<br>
amplexo commendo patrem, nec fletibus umquam<br>
fit modus alternis, ni iam dimittat Eoo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">290</span><br>
Lucifer astra polo. tunc demum litore rauco<br>
multa metu reputans et uix confisa Lyaeo<br>
diuidor, ipsa gradu nitente, sed anxia retro<br>
pectora; nec requies quin et surgentia caelo<br>
flamina et e cunctis prospectem collibus undas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">295</span><br>
&nbsp;&nbsp;&nbsp;&nbsp;exoritur pudibunda dies, caelumque retexens<br>
auersum Lemno iubar et declinia Titan<br>
opposita iuga nube refert. patuere furores<br>
nocturni, lucisque nouae formidine cunctis<br>
(quamquam inter similes) subitus pudor; impia terrae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">300</span><br>
infodiunt scelera aut festinis ignibus urunt.<br>
iam manus Eumenidum captasque refugerat arces<br>
exaturata Venus; licuit sentire quid ausae,<br>
et turbare comas et lumina tingere fletu.<br>
insula diues agris opibusque armisque uirisque,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">305</span><br>
nota situ et Getico nuper ditata triumpho,<br>
non maris incursu, non hoste, nec aethere laeuo<br>
perdidit una omnes orbata excisaque mundo<br>
indigenas: non arua uiri, non aequora uertunt,<br>
conticuere domus, cruor altus et oblita crasso&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">310</span><br>
cuncta rubent tabo, magnaeque in moenibus urbis<br>
nos tantum et saeui spirant per culmina manes.<br>
ipsa quoque arcanis tecti in penetralibus alto<br>
molior igne pyram, sceptrum super armaque patris<br>
inicio et notas regum uelamina uestes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">315</span><br>
ac prope maesta rogum confusis crinibus asto<br>
ense cruentato, fraudemque et inania busta<br>
plango metu, si forte premant, cassumque parenti<br>
omen et hac dubios leti precor ire timores.<br>
his mihi pro meritis, ut falsi criminis astu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">320</span><br>
parta fides, regna et solio considere patris<br>
(supplicium!) datur. anne illis obsessa negarem?<br>
accessi, saepe ante deos testata fidemque<br>
inmeritasque manus; subeo (pro dira potestas!)<br>
exangue imperium et maestam sine culmine Lemnon.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">325</span><br>
iam magis atque magis uigiles dolor angere sensus,<br>
et gemitus clari, et paulatim inuisa Polyxo,<br>
iam meminisse nefas, iam ponere manibus aras<br>
concessum et multum cineres iurare sepultos.<br>
sic ubi ductorem trepidae stabulique maritum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">330</span><br>
quem penes et saltus et adultae gloria gentis,<br>
Massylo frangi stupuere sub hoste iuuencae,<br>
it truncum sine honore pecus, regemque peremptum<br>
ipse ager, ipsi amnes et muta armenta queruntur.<br>
&nbsp;&nbsp;&nbsp;&nbsp;ecce autem aerata dispellens aequora prora&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">335</span><br>
Pelias intacti late subit hospita ponti<br>
pinus; agunt Minyae, geminus fragor ardua canet<br>
per latera: abruptam credas radicibus ire<br>
Ortygiam aut fractum pelago decurrere montem.<br>
ast ubi suspensis siluerunt aequora tonsis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">340</span><br>
mitior et senibus cycnis et pectine Phoebi<br>
uox media de puppe uenit, maria ipsa carinae<br>
accedunt. post nosse datum est: Oeagrius illic<br>
adclinis malo mediis intersonat Orpheus<br>
remigiis tantosque iubet nescire labores.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">345</span><br>
illis in Scythicum Borean iter oraque primi<br>
Cyaneis artata maris. nos, Thracia uisu<br>
bella ratae, uario tecta incursare tumultu,<br>
densarum pecudum aut fugientum more uolucrum.<br>
heu ubi nunc Furiae? portus amplexaque litus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">350</span><br>
moenia, qua longe pelago despectus aperto,<br>
scandimus et celsas turres; huc saxa sudesque<br>
armaque maesta uirum atque infectos caedibus enses<br>
subuectant trepidae; quin et squalentia texta<br>
thoracum et uultu galeas intrare soluto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">355</span><br>
non pudet; audaces rubuit mirata cateruas<br>
Pallas, et auerso risit Gradiuus in Haemo.<br>
tunc primum ex animis praeceps amentia cessit,<br>
nec ratis illa salo, sed diuum sera per aequor<br>
iustitia et poenae scelerum aduentare uidentur.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">360</span><br>
iamque aberant terris quantum Gortynia currunt<br>
spicula, caeruleo grauidam cum Iuppiter imbri<br>
ipsa super nubem ratis armamenta Pelasgae<br>
sistit agens; inde horror aquis, et raptus ab omni<br>
sole dies miscet tenebras, quis protinus unda&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">365</span><br>
concolor; obnixi lacerant caua nubila uenti<br>
diripiuntque fretum, nigris redit umida tellus<br>
uerticibus, totumque Notis certantibus aequor<br>
pendet et arquato iam iam prope sidera dorso<br>
frangitur; incertae nec iam prior impetus alno,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">370</span><br>
sed labat extantem rostris modo gurgite in imo,<br>
nunc caelo Tritona ferens. nec robora prosunt<br>
semideum heroum, puppemque insana flagellat<br>
arbor et instabili procumbens pondere curuas<br>
raptat aquas, remique cadunt in pectus inanes.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">375</span><br>
nos quoque per rupes murorumque aggere ab omni,<br>
dum labor ille uiris fretaque indignantur et Austros,<br>
desuper inualidis fluitantia tela lacertis<br>
(quid non ausa manus?) Telamona et Pelea contra<br>
spargimus, et nostro petitur Tirynthius arcu.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">380</span><br>
illi (quippe simul bello pelagoque laborant),<br>
pars clipeis munire ratem, pars aequora fundo<br>
egerere; ast alii pugnant, sed inertia motu<br>
corpora, suspensaeque carent conamine uires.<br>
instamus iactu telorum, et ferrea nimbis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">385</span><br>
certat hiems, ustaeque sudes fractique molares<br>
spiculaque et multa crinitum missile flamma<br>
nunc pelago, nunc puppe cadunt; dat operta fragorem<br>
pinus et ab iunctis regemunt tabulata cauernis.<br>
talis Hyperborea uirides niue uerberat agros&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">390</span><br>
Iuppiter; obruitur campis genus omne ferarum,<br>
deprensaeque cadunt uolucres, et messis amaro<br>
strata gelu, fragor inde iugis, inde amnibus irae.<br>
ut uero elisit nubes Ioue tortus ab alto<br>
ignis et ingentes patuere in fulmine nautae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">395</span><br>
deriguere animi, manibusque horrore remissis<br>
arma aliena cadunt, rediit in pectora sexus.<br>
cernimus Aeacidas murisque inmane minantem<br>
Ancaeum et longa pellentem cuspide rupes<br>
Iphiton; attonito manifestus in agmine supra est&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">400</span><br>
Amphitryoniades puppemque alternus utrimque<br>
ingrauat et medias ardet descendere in undas.<br>
at leuis et miserae nondum mihi notus Iason<br>
transtra per et remos impressaque terga uirorum<br>
nunc magnum Oeniden, nunc ille hortatibus Idan&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">405</span><br>
et Talaum et cana rorantem aspergine ponti<br>
Tyndariden iterans gelidique in nube parentis<br>
uela laborantem Calain subnectere malo<br>
uoce manuque rogat; quatiunt impulsibus illi<br>
nunc freta, nunc muros, sed nec spumantia cedunt&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">410</span><br>
aequora, et incussae redeunt a turribus hastae.<br>
ipse graues fluctus clauumque audire negantem<br>
lassat agens Tiphys palletque et plurima mutat<br>
imperia ac laeuas dextrasque obtorquet in undas<br>
proram nauifragis auidam concurrere saxis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">415</span><br>
donec ab extremae cuneo ratis Aesone natus<br>
Palladios oleae, Mopsi gestamina, ramos<br>
extulit et, socium turba prohibente, poposcit<br>
foedera; praecipites uocem inuoluere procellae.<br>
tunc modus armorum, pariterque exhausta quierant&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">420</span><br>
flamina, confusoque dies respexit Olympo.<br>
quinquaginta illi, trabibus de more reuinctis,<br>
eminus abrupto quatiunt noua litora saltu,<br>
magnorum decora alta patrum, iam fronte sereni<br>
noscendique habitu, postquam timor iraque cessit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">425</span><br>
uultibus. arcana sic fama erumpere porta<br>
caelicolas, si quando domos litusque rubentum<br>
Aethiopum et mensas amor est intrare minores;<br>
dant fluuii montesque locum, tum terra superbit<br>
gressibus et paulum respirat caelifer Atlans.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">430</span><br>
&nbsp;&nbsp;&nbsp;&nbsp;hic et ab adserto nuper Marathone superbum<br>
Thesea et Ismarios, Aquilonia pignora, fratres,<br>
utraque quis rutila stridebant tempora penna,<br>
cernimus, hic Phoebo non indignante priorem<br>
Admetum et durae similem nihil Orphea Thracae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">435</span><br>
tunc prolem Calydone satam generumque profundi<br>
Nereos. ambiguo uisus errore lacessunt<br>
Oebalidae gemini; chlamys huic, chlamys ardet et illi,<br>
ambo hastile gerunt, umeros exertus uterque,<br>
nudus uterque genas, simili coma fulgurat astro.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">440</span><br>
audet iter magnique sequens uestigia mutat<br>
Herculis et tarda quamuis se mole ferentem<br>
uix cursu tener aequat Hylas Lernaeaque tollens<br>
arma sub ingenti gaudet sudare pharetra.<br>
&nbsp;&nbsp;&nbsp;&nbsp;ergo iterum Venus et tacitis corda aspera flammis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">445</span><br>
Lemniadum pertemptat Amor. tunc regia Iuno<br>
arma habitusque uirum pulchraeque insignia gentis<br>
mentibus insinuat, certatimque ordine cunctae<br>
hospitibus patuere fores; tunc primus in aris<br>
ignis, et infandis uenere obliuia curis;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">450</span><br>
tunc epulae felixque sopor noctesque quietae,<br>
nec superum sine mente, reor, placuere fatentes.<br>
forsitan et nostrae fatum excusabile culpae<br>
noscere cura, duces. cineres furiasque meorum<br>
testor ut externas non sponte aut crimine taedas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">455</span><br>
attigerim (scit cura deum), etsi blandus Iason<br>
uirginibus dare uincla nouis: sua iura cruentum<br>
Phasin habent, alios, Colchi, generatis amores.<br>
iamque exuta gelu tepuerunt sidera longis<br>
solibus, et uelox in terga reuoluitur annus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">460</span><br>
iam noua progenies partusque in uota soluti,<br>
et non speratis clamatur Lemnos alumnis.<br>
nec non ipsa tamen, thalami monimenta coacti,<br>
enitor geminos, duroque sub hospite mater<br>
nomen aui renouo; nec quae fortuna relictis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">465</span><br>
nosse datur: iam plena quater quinquennia degunt<br>
si modo fata sinunt aluitque rogata Lycaste.<br>
&nbsp;&nbsp;&nbsp;&nbsp;detumuere animi maris, et clementior Auster<br>
uela uocat: ratis ipsa moram portusque quietos<br>
odit et aduersi tendit retinacula saxi.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">470</span><br>
inde fugam Minyae, sociosque appellat Iason<br>
efferus, o utinam iam tunc mea litora rectis<br>
praeteruectus aquis, cui non sua pignora cordi,<br>
non promissa fides; certe stat fama remotis<br>
gentibus: aequorei redierunt uellera Phrixi.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">475</span><br>
ut stata lux pelago uenturumque aethera sensit<br>
Tiphys et occidui rubuere cubilia Phoebi,<br>
heu iterum gemitus, iterumque nouissima nox est.<br>
uix reserata dies, et iam rate celsus Iason<br>
ire iubet, primoque ferit dux uerbere pontum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">480</span><br>
illos e scopulis et summo uertice montis<br>
spumea porrecti dirimentes terga profundi<br>
prosequimur uisu, donec lassauit euntes<br>
lux oculos longumque polo contexere uisa est<br>
aequor et extremi pressit freta margine caeli.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">485</span><br>
&nbsp;&nbsp;&nbsp;&nbsp;fama subit portus uectum trans alta Thoanta<br>
fraterna regnare Chio, mihi crimina nulla<br>
et uacuos arsisse rogos. fremit impia plebes<br>
sontibus accensae stimulis facinusque reposcunt.<br>
quin etiam occultae uulgo increbrescere uoces:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">490</span><br>
"solane fida suis, nos autem in funera laetae?<br>
non deus haec fatumque? quid imperat urbe nefanda?"<br>
talibus exanimis dictis (et triste propinquat<br>
supplicium, nec regna iuuant) uaga litora furtim<br>
incomitata sequor funestaque moenia linquo,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">495</span><br>
qua fuga nota patris. sed non iterum obuius Euhan,<br>
nam me praedonum manus huc appulsa tacentem<br>
abripit et uestras famulam transmittit in oras.'<br>
&nbsp;&nbsp;&nbsp;&nbsp;talia Lernaeis iterat dum regibus exul<br>
Lemnias et longa solatur damna querela&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">500</span><br>
inmemor absentis (sic di suasistis!) alumni,<br>
ille graues oculos languentiaque ora comanti<br>
mergit humo fessusque diu puerilibus actis<br>
labitur in somnos, prensa manus haeret in herba.<br>
&nbsp;&nbsp;&nbsp;&nbsp;interea campis, nemoris sacer horror Achaei,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">505</span><br>
terrigena exoritur serpens tractuque soluto<br>
inmanem sese uehit ac post terga relinquit.<br>
liuida fax oculis, tumidi stat in ore ueneni<br>
spuma uirens, ter lingua uibrat, terna agmina adunci<br>
dentis, et auratae crudelis gloria fronti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">510</span><br>
prominet. Inachio sanctum dixere Tonanti<br>
agricolae, cui cura loci et siluestribus aris<br>
pauper honos; nunc ille dei circumdare templa<br>
orbe uago labens, miserae nunc robora siluae<br>
atterit et uastas tenuat complexibus ornos;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 515</span><br>
saepe super fluuios geminae iacet aggere ripae<br>
continuus, squamisque incisus adaestuat amnis.<br>
sed nunc, Ogygii iussis quando omnis anhelat<br>
terra dei trepidaeque latent in puluere Nymphae,<br>
saeuior anfractu laterum sinuosa retorquens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">520</span><br>
terga solo siccique nocens furit igne ueneni.<br>
stagna per arentesque lacus fontesque repressos<br>
uoluitur et uacuis fluuiorum in uallibus errat,<br>
incertusque sui liquidum nunc aera lambit<br>
ore supinato, nunc arua gementia radens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">525</span><br>
pronus adhaeret humo, si quid uiridantia sudent<br>
gramina; percussae calidis adflatibus herbae,<br>
qua tulit ora, cadunt, moriturque ad sibila campus:<br>
quantus ab Arctois discriminat aethera Plaustris<br>
Anguis et usque Notos alienumque exit in orbem;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">530</span><br>
quantus et ille sacri spiris intorta mouebat<br>
cornua Parnasi, donec tibi, Delie, fixus<br>
uexit harundineam centeno uulnere siluam.<br>
&nbsp;&nbsp;&nbsp;&nbsp;quis tibi, parue, deus tam magni pondera fati<br>
sorte dedit? tune hoc uix prima ad limina uitae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">535</span><br>
hoste iaces? an ut inde sacer per saecula Grais<br>
gentibus et tanto dignus morerere sepulcro?<br>
occidis extremae destrictus uerbere caudae<br>
ignaro serpente puer, fugit ilicet artus<br>
somnus, et in solam patuerunt lumina mortem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">540</span><br>
cum tamen attonito moriens uagitus in auras<br>
excidit et ruptis inmutuit ore querelis,<br>
qualia non totas peragunt insomnia uoces,<br>
audiit Hypsipyle, facilemque negantia cursum<br>
exanimis genua aegra rapit; iam certa malorum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">545</span><br>
mentis ab augurio sparsoque per omnia uisu<br>
lustrat humum quaerens et nota uocabula paruo<br>
nequiquam ingeminans: nusquam ille, et prata recentes<br>
amisere notas. uiridi piger accubat hostis<br>
collectus gyro spatiosaque iugera complet&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">550</span><br>
sic etiam, obliqua ceruicem expostus in aluo.<br>
horruit infelix uisu longoque profundum<br>
incendit clamore nemus; nec territus ille,<br>
sed iacet. Argolicas ululatus flebilis aures<br>
impulit; extemplo monitu ducis aduolat ardens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">555</span><br>
Arcas eques causamque refert. tunc squamea demum<br>
toruus ad armorum radios fremitumque uirorum<br>
colla mouet: rapit ingenti conamine saxum,<br>
quo discretus ager, uacuasque impellit in auras<br>
arduus Hippomedon, quo turbine bellica quondam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">560</span><br>
librati saliunt portarum in claustra molares.<br>
cassa ducis uirtus: iam mollia colla refusus<br>
in tergum serpens uenientem exhauserat ictum.<br>
dat sonitum tellus, nemorumque per auia densi<br>
dissultant nexus. 'at non mea uulnera,' clamat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">565</span><br>
et trabe fraxinea Capaneus subit obuius, 'umquam<br>
effugies, seu tu pauidi ferus incola luci,<br>
siue deis, utinamque deis, concessa uoluptas,<br>
non, si consertum super haec mihi membra Giganta<br>
subueheres.' uolat hasta tremens et hiantia monstri&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">570</span><br>
ora subit linguaeque secat fera uincla trisulcae,<br>
perque iubas stantes capitisque insigne corusci<br>
emicat, et nigri sanie perfusa cerebri<br>
figitur alta solo. longus uix tota peregit<br>
membra dolor, rapido celer ille uolumine telum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">575</span><br>
circumit auulsumque ferens in opaca refugit<br>
templa dei; hic magno tellurem pondere mensus<br>
implorantem animam dominis adsibilat aris.<br>
illum et cognatae stagna indignantia Lernae,<br>
floribus et uernis adsuetae spargere Nymphae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">580</span><br>
et Nemees reptatus ager, lucosque per omnes<br>
siluicolae fracta gemuistis harundine Fauni.<br>
ipse etiam e summa iam tela poposcerat aethra<br>
Iuppiter, et dudum nimbique hiemesque coibant,<br>
ni minor ira deo grauioraque tela mereri&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">585</span><br>
seruatus Capaneus; moti tamen aura cucurrit<br>
fulminis et summas libauit uertice cristas.<br>
&nbsp;&nbsp;&nbsp;&nbsp;iamque pererratis infelix Lemnia campis,<br>
liber ut angue locus, modico super aggere longe<br>
pallida sanguineis infectas roribus herbas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">590</span><br>
prospicit. huc magno cursum rapit effera luctu<br>
agnoscitque nefas, terraeque inlisa nocenti<br>
funeris in morem non uerba in fulmine primo,<br>
non lacrimas habet: ingeminat misera oscula tantum<br>
incumbens animaeque fugam per membra tepentem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">595</span><br>
quaerit hians. non ora loco, non pectora restant,<br>
rapta cutis, tenuia ossa patent nexusque madentes<br>
sanguinis imbre noui, totumque in uulnere corpus.<br>
ac uelut aligerae sedem fetusque parentis<br>
cum piger umbrosa populatus in ilice serpens,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">600</span><br>
illa redit querulaeque domus mirata quietem<br>
iam stupet impendens aduectosque horrida maesto<br>
excutit ore cibos, cum solus in arbore paret<br>
sanguis et errantes per capta cubilia plumae.<br>
&nbsp;&nbsp;&nbsp;&nbsp;ut laceros artus gremio miseranda recepit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">605</span><br>
intexitque comis, tandem laxata dolori<br>
uox inuenit iter, gemitusque in uerba soluti:<br>
'o mihi desertae natorum dulcis imago,<br>
Archemore, o rerum et patriae solamen ademptae<br>
seruitiique decus, qui te, mea gaudia, sontes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">610</span><br>
extinxere dei, modo quem digressa reliqui<br>
lasciuum et prono uexantem gramina cursu?<br>
heu ubi siderei uultus? ubi uerba ligatis<br>
imperfecta sonis risusque et murmura soli<br>
intellecta mihi? quotiens tibi Lemnon et Argo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">615</span><br>
sueta loqui et longa somnum suadere querela!<br>
sic equidem luctus solabar et ubera paruo<br>
iam materna dabam, cui nunc uenit inritus orbae<br>
lactis et infelix in uulnera liquitur imber.<br>
nosco deos: o dura mei praesagia somni&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">620</span><br>
nocturnique metus, et numquam impune per umbras<br>
attonitae mihi uisa Venus! quos arguo diuos?<br>
ipsa ego te (quid enim timeam moritura fateri?)<br>
exposui fatis. quae mentem insania traxit?<br>
tantane me tantae tenuere obliuia curae?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">625</span><br>
dum patrios casus famaeque exorsa retracto<br>
ambitiosa meae (pietas haec magna fidesque!),<br>
exsolui tibi, Lemne, nefas; ubi letifer anguis,<br>
ferte, duces, meriti si qua est mihi gratia duri,<br>
si quis honos dictis, aut uos extinguite ferro,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">630</span><br>
ne tristes dominos orbamque inimica reuisam<br>
Eurydicen, quamquam haud illi mea cura dolendo<br>
cesserit. hocne ferens onus inlaetabile matris<br>
transfundam gremio? quae++me prius ima sub umbras<br>
mergat humus!' simul haec terraque et sanguine uultum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">635</span><br>
sordida magnorum circa uestigia regum<br>
uertitur et tacite maerentibus imputat undas.<br>
&nbsp;&nbsp;&nbsp;&nbsp;et iam sacrifici subitus per tecta Lycurgi<br>
nuntius implerat lacrimis ipsumque domumque,<br>
ipsum aduentantem Persei uertice sancto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">640</span><br>
montis, ubi auerso dederat prosecta Tonanti,<br>
et caput iratis rediens quassabat ab extis.<br>
hic sese Argolicis inmunem seruat ab armis,<br>
haud animi uacuus, sed templa araeque tenebant.<br>
necdum etiam responsa deum monitusque uetusti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">645</span><br>
exciderant uoxque ex adytis accepta profundis:<br>
'prima, Lycurge, dabis Dircaeo funera bello.'<br>
id cauet, et maestus uicini puluere Martis<br>
angitur ad lituos periturisque inuidet armis.<br>
&nbsp;&nbsp;&nbsp;&nbsp;ecce (fides superum!) laceras comitata Thoantis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">650</span><br>
aduehit exequias, contra subit obuia mater,<br>
femineos coetus plangentiaque agmina ducens.<br>
at non magnanimo pietas ignaua Lycurgo:<br>
fortior ille malis, lacrimasque insana resorbet<br>
ira patris, longo rapit arua morantia passu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">655</span><br>
uociferans: 'illa autem ubinam, cui parua cruoris<br>
laetaue damna mei? uiuitne? impellite raptam,<br>
ferte citi comites; faxo omnis fabula Lemni<br>
et pater et tumidae generis mendacia sacri<br>
exciderint.' ibat letumque inferre parabat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">660</span><br>
ense furens rapto; uenienti Oeneius heros<br>
impiger obiecta proturbat pectora parma,<br>
ac simul infrendens: 'siste hunc, uesane, furorem,<br>
quisquis es!' et pariter Capaneus acerque reducto<br>
adfuit Hippomedon rectoque Erymanthius ense,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">665</span><br>
ac iuuenem multo praestringunt lumine; at inde<br>
agrestum pro rege manus. quos inter Adrastus<br>
mitius et sociae ueritus commercia uittae<br>
Amphiaraus ait, 'ne, quaeso! absistite ferro,<br>
unus auum sanguis, neue indulgete furori,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">670</span><br>
tuque prior.' sed non sedato pectore Tydeus<br>
subicit: 'anne ducem seruatricemque cohortis<br>
Inachiae ingratis coram tot milibus audes<br>
mactare in tumulos (quanti pro funeris ultor!),<br>
cui regnum genitorque Thoas et lucidus Euhan&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">675</span><br>
stirpis auus? timidone parum, quod gentibus actis<br>
undique in arma tuis inter rapida agmina pacem<br>
solus habes? habeasque, et te uictoria Graium<br>
inueniat tumulis etiamnum haec fata gementem.'<br>
&nbsp;&nbsp;&nbsp;&nbsp;dixerat, et tandem cunctante modestior ira&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">680</span><br>
ille refert: 'equidem non uos ad moenia Thebes<br>
rebar et hostiles huc aduenisse cateruas.<br>
pergite in excidium socii, si tanta uoluptas,<br>
sanguinis, imbuite arma domi, atque haec inrita dudum<br>
templa Iouis (quid enim haud licitum?) ferat impius ignis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">685</span><br>
si uilem, tanti premerent cum pectora luctus,<br>
in famulam ius esse ratus dominoque ducique.<br>
sed uidet haec, uidet ille deum regnator, et ausis,<br>
sera quidem, manet ira tamen.' sic fatus, et arces<br>
respicit. atque illic alio certamine belli&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">690</span><br>
tecta fremunt; uolucres equitum praeuerterat alas<br>
Fama recens, geminos alis amplexa tumultus:<br>
illi ad fata rapi atque illi iam occumbere leto,<br>
sic meritam, Hypsipylen iterant, creduntque nec irae<br>
fit mora, iamque faces et tela penatibus instant,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">695</span><br>
uertere regna fremunt raptumque auferre Lycurgum<br>
cum Ioue cumque aris; resonant ululatibus aedes<br>
femineis, uersusque dolor dat terga timori.<br>
&nbsp;&nbsp;&nbsp;&nbsp;alipedum curru sed enim sublimis Adrastus<br>
secum ante ora uirum fremibunda Thoantida portans&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">700</span><br>
it medius turmis et, 'parcite, parcite!' clamat,<br>
'nil actum saeue, meritus nec tale Lycurgus<br>
excidium, gratique inuentrix fluminis ecce.'<br>
sic ubi diuersis maria euertere procellis<br>
hinc Boreas Eurusque, illinc niger imbribus Auster,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">705</span><br>
pulsa dies regnantque hiemes, uenit aequoris alti<br>
rex sublimis equis, geminusque ad spumea Triton<br>
frena natans late pelago dat signa cadenti,<br>
et iam plana Thetis, montesque et litora crescunt.<br>
&nbsp;&nbsp;&nbsp;&nbsp;quis superum tanto solatus funera uoto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">710</span><br>
pensauit lacrimas inopinaque gaudia maestae<br>
rettulit Hypsipylae? tu gentis conditor, Euhan,<br>
qui geminos iuuenes Lemni de litore uectos<br>
intuleras Nemeae mirandaque fata parabas.<br>
causa uiae genetrix, nec inhospita tecta Lycurgi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">715</span><br>
praebuerant aditus, et protinus ille tyranno<br>
nuntius extinctae miserando uulnere prolis.<br>
ergo adsunt comites (pro fors et caeca futuri<br>
mens hominum!) regique fauent; sed Lemnos ad aures<br>
ut primum dictusque Thoas, per tela manusque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">720</span><br>
inruerant, matremque auidis complexibus ambo<br>
diripiunt flentes alternaque pectora mutant.<br>
illa uelut rupes inmoto saxea uisu<br>
haeret et expertis non audet credere diuis.<br>
ut uero et uultus et signa Argoa relictis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">725</span><br>
ensibus atque umeris amborum intextus Iason,<br>
cesserunt luctus, turbataque munere tanto<br>
corruit, atque alio maduerunt lumina fletu.<br>
addita signa polo, laetoque ululante tumultu<br>
tergaque et aera dei motas crepuere per auras.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">730</span><br>
&nbsp;&nbsp;&nbsp;&nbsp;tunc pius Oeclides, ut prima silentia uulgi<br>
mollior ira dedit, placidasque accessus ad aures:<br>
'audite, o ductor Nemeae lectique potentes<br>
Inachidae, quae certus agi manifestat Apollo.<br>
iste quidem Argolicis haud olim indebitus armis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">735</span><br>
luctus adest, recto descendunt limite Parcae:<br>
et sitis interitu fluuiorum et letifer anguis<br>
et puer, heu nostri signatus nomine fati,<br>
Archemorus, cuncta haec superum demissa suprema<br>
mente fluunt. differte animos festinaque tela&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">740</span><br>
ponite; mansuris donandus honoribus infans.<br>
et meruit; det pulchra suis libamina Virtus<br>
manibus, atque utinam plures innectere pergas,<br>
Phoebe, moras, semperque nouis bellare uetemur<br>
casibus, et semper Thebe funesta recedat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">745</span><br>
at uos magnorum transgressi fata parentum<br>
felices, longum quibus hinc per saecula nomen,<br>
dum Lernaea palus et dum pater Inachus ibit,<br>
dum Nemea tremulas campis iaculabitur umbras,<br>
ne fletu uiolate sacrum, ne plangite diuos:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">750</span><br>
nam deus iste, deus, Pyliae nec fata senectae<br>
maluerit, Phrygiis aut degere longius annis.'<br>
finierat, caeloque cauam nox induit umbram.
</p>
<div class="footer">
	<p>
		<a href="/statius.html">Statius</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY>
</HTML>