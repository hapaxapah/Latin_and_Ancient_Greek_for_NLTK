<html>
	<head>
		<title>
			Statius: Thebaid VIII
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>PVBLIVS PAPINIVS STATIVS<br>
THEBAID VIII
</p>

<p class=border></P>

<p>
Vt subitus uates pallentibus incidit umbris<br>
letiferasque domos orbisque arcana sepulti<br>
rupit et armato turbauit funere manes,<br>
horror habet cunctos, Stygiis mirantur in oris<br>
tela et equos corpusque nouum; nec enim ignibus atris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
conditus aut maesta niger aduentabat ab urna,<br>
sed belli sudore calens, clipeumque cruentis<br>
roribus et scissi respersus puluere campi.<br>
necdum illum aut trunca lustrauerat obuia taxo<br>
Eumenis, aut furuo Proserpina poste notarat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
coetibus adsumptum functis; quin comminus ipsa<br>
Fatorum deprensa colus, uisoque pauentes<br>
augure tunc demum rumpebant stamina Parcae.<br>
illum et securi circumspexere fragorem<br>
Elysii, et si quos procul ulteriore barathro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>
altera nox aliisque grauat plaga caeca tenebris.<br>
tunc regemunt pigrique lacus ustaeque paludes,<br>
umbriferaeque fremit sulcator pallidus undae<br>
dissiluisse nouo penitus telluris hiatu<br>
Tartara et admissos non per sua flumina manes.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>
&nbsp;&nbsp;&nbsp;&nbsp;forte sedens media regni infelicis in arce<br>
dux Erebi populos poscebat crimina uitae,<br>
nil hominum miserans iratusque omnibus umbris.<br>
stant Furiae circum uariaeque ex ordine Mortes,<br>
saeuaque multisonas exertat Poena catenas;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25</span><br>
Fata serunt animas et eodem pollice damnant:<br>
uincit opus. iuxta Minos cum fratre uerendo<br>
iura bonus meliora monet regemque cruentum<br>
temperat; adsistunt lacrimis atque igne tumentes<br>
Cocytos Phlegethonque, et Styx periuria diuum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</span><br>
arguit. ille autem supera compage soluta<br>
nec solitus sentire metus expauit oborta<br>
sidera, iucundaque offensus luce profatur:<br>
'quae superum labes inimicum impegit Auerno<br>
aethera? quis rupit tenebras uitaeque silentes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">35</span><br>
admonet? unde minae? uter haec mihi proelia fratrum?<br>
congredior, pereant agedum discrimina rerum.<br>
nam cui dulce magis? magno me tertia uictum<br>
deiecit fortuna polo, mundumque nocentem<br>
seruo; nec iste meus: diris quin peruius astris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">40</span><br>
inspicitur. tumidusne meas regnator Olympi<br>
explorat uires? habeo iam quassa Gigantum<br>
uincula et aetherium cupidos exire sub axem<br>
Titanas miserumque patrem: quid me otia maesta<br>
saeuus et implacidam prohibet perferre quietem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">45</span><br>
amissumque odisse diem? pandam omnia regna,<br>
si placet, et Stygio praetexam Hyperiona caelo.<br>
Arcada nec superis (quid enim mihi nuntius ambas<br>
itque reditque domos?) emittam et utrumque tenebo<br>
Tyndariden. cur autem auidis Ixiona frango&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">50</span><br>
uerticibus? cur non expectant Tantalon undae?<br>
anne profanatum totiens Chaos hospite uiuo<br>
perpetiar? me Pirithoi temerarius ardor<br>
temptat et audaci Theseus iuratus amico,<br>
me ferus Alcides tum cum custode remoto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">55</span><br>
ferrea Cerbereae tacuerunt limina portae;<br>
Odrysiis etiam pudet (heu!) patuisse querelis<br>
Tartar: uidi egomet blanda inter carmina turpes<br>
Eumenidum lacrimas iterataque pensa Sororum;<br>
me quoque++sed durae melior uiolentia legis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">60</span><br>
ast ego uix unum, nec celsa ad sidera, furto<br>
ausus iter Siculo rapui conubia campo:<br>
nec licuisse ferunt; iniustaeque a Ioue leges<br>
protinus, et sectum genetrix mihi computat annum.<br>
sed quid ego haec? i, Tartareas ulciscere sedes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">65</span><br>
Tisiphone; si quando nouis asperrima monstris,<br>
triste, insuetum, ingens, quod nondum uiderit aether,<br>
ede nefas, quod mirer ego inuideantque sorores.<br>
atque adeo fratres (nostrique haec omina sunto<br>
prima odii), fratres alterna in uulnera laeto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">70</span><br>
Marte ruant; sit qui rabidarum more ferarum<br>
mandat atrox hostile caput, quique igne supremo<br>
arceat exanimes et manibus aethera nudis<br>
commaculet: iuuet ista ferum spectare Tonantem.<br>
praeterea ne sola furor mea regna lacessat,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">75</span><br>
quaere deis qui bella ferat, qui fulminis ignes<br>
infestumque Iouem clipeo fumante repellat.<br>
faxo haud sit cunctis leuior metus atra mouere<br>
Tartara frondenti quam iungere Pelion Ossae.'<br>
dixerat: atque illi iamdudum regia tristis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">80</span><br>
attremit oranti, suaque et quae desuper urguet<br>
nutabat tellus: non fortius aethera uultu<br>
torquet et astriferos inclinat Iuppiter axes.<br>
&nbsp;&nbsp;&nbsp;&nbsp;'at tibi quos,' inquit, 'manes, qui limite praeceps<br>
non licito per inane ruis?' subit ille minantem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">85</span><br>
iam tenuis uisu, iam uanescentibus armis,<br>
iam pedes: extincto tamen interceptus in ore<br>
augurii perdurat honos, obscuraque fronti<br>
uitta manet, ramumque tenet morientis oliuae.<br>
'si licet et sanctis hic ora resoluere fas est&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">90</span><br>
manibus, o cunctis finitor maxime rerum<br>
(at mihi, qui quondam causas elementaque noram,<br>
et sator), oro, minas stimulataque corda remulce,<br>
neue ira dignare hominem et tua iura timentem;<br>
nam nec ad Herculeos (unde haec mihi pectora?) raptus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">95</span><br>
nec uenerem inlicitam (crede his insignibus) ausi<br>
intramus Lethen: fugiat ne tristis in antrum<br>
Cerberus, aut nostros timeat Proserpina currus.<br>
augur Apollineis modo dilectissimus aris,<br>
testor inane Chaos (quid enim hic iurandus Apollo?),&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">100</span><br>
crimine non ullo subeo noua fata, nec alma<br>
sic merui de luce rapi; scit iudicis urna<br>
Dictaei uerumque potest deprendere Minos.<br>
coniugis insidiis et iniquo uenditus auro<br>
Argolicas acies (unde haec tibi turba recentum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">105</span><br>
umbrarum, et nostrae ueniunt quoque funera dextrae)<br>
non ignarus ini: subito me turbine mundi<br>
(horret adhuc animus) mediis e milibus hausit<br>
nox tua. quae mihi mens, dum per caua uiscera terrae<br>
uado diu pendens et in aere uoluor operto?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">110</span><br>
ei mihi! nil ex me sociis patriaeque relictum,<br>
uel captum Thebis; iam non Lernaea uidebo<br>
tecta, nec attonito saltem cinis ibo parenti.<br>
non tumulo, non igne miser lacrimisque meorum<br>
productus, toto pariter tibi funere ueni,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">115</span><br>
nil istis ausurus equis; nec deprecor umbram<br>
accipere et tripodum iam non meminisse meorum.<br>
nam tibi praesagi quis iam super auguris usus,<br>
cum Parcae tua iussa trahant? sed pectora flectas<br>
et melior sis, quaeso, deis. si quando nefanda&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">120</span><br>
huc aderit coniunx, illi funesta reserua<br>
supplicia: illa tua, rector bone, dignior ira.'<br>
accipit ille preces indignaturque moueri.<br>
ut leo, Massyli cum lux stetit obuia ferri,<br>
tunc iras, tunc arma citat; si decidit hostis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">125</span><br>
ire supra satis est uitamque relinquere uicto.<br>
&nbsp;&nbsp;&nbsp;&nbsp;interea uittis lauruque insignis opima<br>
currus et egregiis modo formidatus in armis<br>
luce palam, fusus nulli nullique fugatus,<br>
quaeritur: absistunt turmae, suspectaque tellus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">130</span><br>
omnibus, infidi miles uestigia campi<br>
circumit, atque auidae tristis locus ille ruinae<br>
cessat et inferni uitatur honore sepulcri.<br>
nuntius hortanti diuersa in parte maniplos<br>
Adrasto, uix ipse ratus uidisse, Philaemon&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">135</span><br>
aduolat et trepidans (steterat nam forte cadenti<br>
proximus inspectoque miser pallebat hiatu),<br>
'uerte gradum, fuge rector' ait 'si Dorica saltem<br>
terra loco patriaeque manent, ubi liquimus, arces.<br>
non armis, non sanguine opus: quid inutile ferrum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">140</span><br>
stringimus in Thebas? currus humus impia sorbet<br>
armaque bellantesque uiros; fugere ecce uidetur<br>
hic etiam, quo stamus, ager. uidi ipse profundae<br>
noctis iter ruptaque soli compage ruentem<br>
illum heu, praesagis quo nullus amicior astris,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">145</span><br>
Oecliden, frustraque manus cum uoce tetendi.<br>
mira loquor, sulcos etiamnum, rector, equorum<br>
fumantemque locum et spumis madida arua reliqui.<br>
nec commune malum est: tellus agnoscit alumnos,<br>
stat Thebana acies.' stupet haec et credere Adrastus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 150</span><br>
cunctatur; sed Mopsus idem trepidusque ferebat<br>
Actor idem. iam Fama nouis terroribus audax<br>
non unum cecidisse refert. sponte agmina retro<br>
non expectato reuocantum more tubarum<br>
praecipitant: sed torpet iter, falluntque ruentes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">155</span><br>
genua uiros; ipsique (putes sensisse) repugnant<br>
cornipedes nulloque truces hortamine parent<br>
nec celerare gradum nec tollere lumina terra.<br>
fortius incursant Tyrii, sed Vesper opacus<br>
lunares iam ducit equos; data foedere paruo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">160</span><br>
maesta uiris requies et nox auctura timores.<br>
&nbsp;&nbsp;&nbsp;&nbsp;quae tibi nunc facies postquam permissa gemendi<br>
copia! qui fletus galeis cecidere solutis!<br>
nil solitum fessos iuuat; abiecere madentes,<br>
sicut erant, clipeos, nec quisquam spicula tersit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">165</span><br>
nec laudauit equum, nitidae nec cassidis altam<br>
compsit adornauitque iubam; uix magna lauare<br>
uulnera et efflantes libet internectere plagas:<br>
tantus ubique dolor. mensas alimentaque bello<br>
debita nec pugnae suasit timor: omnia laudes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">170</span><br>
Amphiarae, tuas fecundaque pectora ueri<br>
commemorant lacrimis, et per tentoria sermo<br>
unus: abisse deos dilapsaque numina castris:<br>
'heu ubi laurigeri currus sollemniaque arma<br>
et galeae uittatus apex? hoc antra lacusque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">175</span><br>
Castalii tripodumque fides? sic gratus Apollo?<br>
quis mihi sidereos lapsus mentemque sinistri<br>
fulguris, aut caesis saliat quod numen in extis,<br>
quando iter, unde morae, quae saeuis utilis armis,<br>
quae pacem magis hora uelit? quis iam omne futurum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">180</span><br>
proferet, aut cum quo uolucres mea fata loquentur?<br>
hos quoque bellorum casus nobisque tibique<br>
praescieras et (quanta sacro sub pectore uirtus!)<br>
uenisti tamen et miseris comes additus armis.<br>
et cum te tellus fatalisque hora uocaret,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">185</span><br>
tu Tyrias acies aduersaque signa uacasti<br>
sternere; tunc etiam media de morte timendum<br>
hostibus infestaque abeuntem uidimus hasta.<br>
et nunc te quis casus habet? poterisne reuerti<br>
sedibus a Stygiis altaque erumpere terra?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">190</span><br>
anne sedes hilaris iuxta, tua numina, Parcas<br>
et uice concordi discis uentura docesque?<br>
an tibi felices lucos miseratus Auerni<br>
rector et Elysias dedit inseruare uolucres?<br>
quidquid es, aeternus Phoebo dolor et noua clades&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">195</span><br>
semper eris mutisque diu plorabere Delphis.<br>
hic Tenedon Chrysenque dies partuque ligatum<br>
Delon et intonsi claudet penetralia Branchi,<br>
nec Clarias hac luce fores Didymaeaque quisquam<br>
limina nec Lyciam supplex consultor adibit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">200</span><br>
quin et cornigeri uatis nemus atque Molosso<br>
quercus anhela Ioui Troianaque Thymbra tacebit.<br>
ipsi amnes ipsaeque uolent arescere laurus,<br>
ipse nihil certum sagis clangoribus aether<br>
praecinet, et nulla ferientur ab alite nubes.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">205</span><br>
iamque erit ille dies quo te quoque conscia fatis<br>
templa colant reddatque tuus responsa sacerdos.'<br>
talia fatidico peragunt sollemnia regi,<br>
ceu flammas ac dona rogo tristesque rependant<br>
exequias mollique animam tellure reponant.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">210</span><br>
fracta dehinc cunctis auersaque pectora bello.<br>
sic fortes Minyas subito cum funere Tiphys<br>
destituit, non arma sequi, non ferre uidetur<br>
remus aquas, ipsique minus iam ducere uenti.<br>
iam fessis gemitu paulatim corda leuabat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">215</span><br>
exhaustus sermone dolor; nox addita curas<br>
obruit et facilis lacrimis inrepere somnus.<br>
&nbsp;&nbsp;&nbsp;&nbsp;at non Sidoniam diuersa in parte per urbem<br>
nox eadem: uario producunt sidera ludo<br>
ante domos intraque, ipsaeque ad moenia marcent&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">220</span><br>
excubiae; gemina aera sonant Idaeaque terga<br>
et moderata sonum uario spiramine buxus.<br>
tunc dulces superos atque omne ex ordine alumnum<br>
numen ubique sacri resonant paeanes, ubique<br>
serta coronatumque merum. nunc funera rident&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">225</span><br>
auguris ignari, contraque in tempore certant<br>
Tiresian laudare suum; nunc facta reuoluunt<br>
maiorum ueteresque canunt ab origine Thebas:<br>
hi mare Sidonium manibusque attrita Tonantis<br>
cornua et ingenti sulcatum Nerea tauro,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">230</span><br>
hi Cadmum lassamque bouem fetosque cruenti<br>
Martis agros, alii Tyriam reptantia saxa<br>
ad chelyn et duras animantem Amphiona cautes,<br>
hi grauidam Semelen, illi Cythereia laudant<br>
conubia et multa deductam lampade fratrum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">235</span><br>
Harmoniam: nullis deest sua fabula mensis.<br>
ceu modo gemmiferum thyrso populatus Hydaspen<br>
Eoasque domos nigri uexilla triumphi<br>
Liber et ignotos populis ostenderet Indos.<br>
&nbsp;&nbsp;&nbsp;&nbsp;tunc primum ad coetus sociaeque ad foedera mensae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">240</span><br>
semper inaspectum diraque in sede latentem<br>
Oedipoden exisse ferunt uultuque sereno<br>
canitiem nigram squalore et sordida fusis<br>
ora comis laxasse manu sociumque benignos<br>
adfatus et abacta prius solacia passum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">245</span><br>
quin hausisse dapes insiccatumque cruorem<br>
deiecisse genis. cunctos auditque refertque,<br>
qui Ditem et Furias tantum et si quando regentem<br>
Antigonen maestis solitus pulsare querelis.<br>
causa latet. non hunc Tyrii fors prospera belli,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">250</span><br>
tantum bella iuuant; natum hortaturque probatque<br>
nec uicisse uelit; sed primos comminus enses<br>
et sceleris tacito rimatur semina uoto.<br>
inde epulae dulces ignotaque gaudia uultu.<br>
qualis post longae Phineus ieiunia poenae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">255</span><br>
nil stridere domi uolucresque ut sensit abactas<br>
(necdum tota fides), hilaris mensasque torosque<br>
nec turbata feris tractauit pocula pennis.<br>
&nbsp;&nbsp;&nbsp;&nbsp;cetera Graiorum curis armisque iacebat<br>
fessa cohors; alto castrorum ex aggere Adrastus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">260</span><br>
laetificos tenui captabat corde tumultus,<br>
quamquam aeger senio, sed agit miseranda potestas<br>
inuigilare malis. illum aereus undique clamor<br>
Thebanique urunt sonitus, et amara lacessit<br>
tibia, tum nimio uoces marcore superbae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">265</span><br>
incertaeque faces et iam male peruigil ignis.<br>
sic ubi per fluctus uno ratis obruta somno<br>
conticuit, tantique maris secura iuuentus<br>
mandauere animas: solus stat puppe magister<br>
peruigil inscriptaque deus qui nauigat alno.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">270</span><br>
&nbsp;&nbsp;&nbsp;&nbsp;tempus erat iunctos cum iam soror ignea Phoebi<br>
sensit equos penitusque cauam sub luce parata<br>
Oceani mugire domum, seseque uagantem<br>
colligit et leuiter moto fugat astra flagello:<br>
concilium rex triste uocat, quaeruntque gementes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">275</span><br>
quis tripodas successor agat, quo prodita laurus<br>
transeat atque orbum uittae decus. haud mora, cuncti<br>
insignem fama sanctoque Melampode cretum<br>
Thiodamanta uolunt, quicum ipse arcana deorum<br>
partiri et uisas uni sociare solebat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">280</span><br>
Amphiaraus aues, tantaeque haud inuidus artis<br>
gaudebat dici similem iuxtaque secundum.<br>
illum ingens confundit honos inopinaque turbat<br>
gloria et oblatas frondes summissus adorat<br>
seque oneri negat esse parem, cogique meretur.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">285</span><br>
sicut Achaemenius solium gentesque paternas<br>
excepit si forte puer, cui uiuere patrem<br>
tutius, incerta formidine gaudia librat<br>
an fidi proceres, ne pugnet uulgus habenis,<br>
cui latus Euphratae, cui Caspia limina mandet;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">290</span><br>
sumere tunc arcus ipsumque onerare ueretur<br>
patris equum uisusque sibi nec sceptra capaci<br>
sustentare manu nec adhuc implere tiaran.<br>
&nbsp;&nbsp;&nbsp;&nbsp;atque is ubi intorto signatus uellere crinem<br>
conuenitque deis, hilari per castra tumultu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">295</span><br>
uadit ouans ac, prima sui documenta, sacerdos<br>
Tellurem placare parat: nec futile maestis<br>
id uisum Danais. geminas ergo ilicet aras<br>
arboribus uiuis et adulto caespite texi<br>
imperat, innumerosque deae, sua munera, flores&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 300</span><br>
et cumulos frugum et quidquid nouat impiger annus<br>
addit et intacto spargens altaria lacte<br>
incipit: 'o hominum diuumque aeterna creatrix,<br>
quae fluuios siluasque animarum et semina mundo<br>
cuncta Prometheasque manus Pyrrhaeaque saxa&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">305</span><br>
gignis, et impastis quae prima alimenta dedisti<br>
mutastique uiris, quae pontum ambisque uehisque:<br>
te penes et pecudum gens mitis et ira ferarum<br>
et uolucrum requies; firmum atque inmobile mundi<br>
robur inoccidui, te uelox machina caeli&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">310</span><br>
aere pendentem uacuo, te currus uterque<br>
circumit, o rerum media indiuisaque magnis<br>
fratribus! ergo simul tot gentibus alma, tot altis<br>
urbibus ac populis, subterque ac desuper una<br>
sufficis, astriferumque domos Atlanta supernas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">315</span><br>
ferre laborantem nullo uehis ipsa labore:<br>
nos tantum portare negas? nos, diua, grauaris?<br>
quod, precor, ignari luimus scelus? an quia plebes<br>
externa Inachiis huc aduentamus ab oris?<br>
omne homini natale solum, nec te, optima, saeuo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">320</span><br>
tamque humili populos deceat distinguere fine<br>
undique ubique tuos; maneas communis et arma<br>
hinc atque inde feras; liceat, precor, ordine belli<br>
pugnaces efflare animas et reddere caelo.<br>
ne rape tam subitis spirantia corpora bustis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">325</span><br>
ne propera: ueniemus enim, quo limite cuncti,<br>
qua licet ire uia; tantum exorata Pelasgis<br>
siste leuem campum, celeres neu praecipe Parcas.<br>
at tu, care deis, quem non manus ulla nec enses<br>
Sidonii, sed magna sinu Natura soluto,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 330</span><br>
ceu te Cirrhaeo meritum tumularet hiatu,<br>
sic amplexa coit, hilaris des, oro, precatus<br>
nosse tuos, caeloque et uera monentibus aris<br>
concilies, et quae populis proferre parabas,<br>
me doceas: tibi sacra feram praesaga, tuique&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">335</span><br>
numinis interpres te Phoebo absente uocabo.<br>
ille mihi Delo Cirrhaque potentior omni,<br>
quo ruis, ille adytis melior locus.' haec ubi dicta,<br>
nigrantes terra pecudes obscuraque mergit<br>
armenta, ac uiuis cumulos undantis harenae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">340</span><br>
aggerat et uati mortis simulacra rependit.<br>
&nbsp;&nbsp;&nbsp;&nbsp;talia apud Graios, cum iam Mauortia contra<br>
cornua, iam saeuos fragor aereus excitat enses.<br>
addit acerba sonum Teumesi e uertice crinem<br>
incutiens acuitque tubas et sibila miscet&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">345</span><br>
Tisiphone: stupet insolito clangore Cithaeron<br>
marcidus et turres carmen non tale secutae.<br>
iam trepidas Bellona fores armataque pulsat<br>
limina, iam multo laxantur cardine Thebae.<br>
turbat eques pedites, currus properantibus obstant,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">350</span><br>
ceu Danai post terga premant: sic omnibus alae<br>
artantur portis septemque excursibus haerent.<br>
Ogygiis it sorte Creon, Eteoclea mittunt<br>
Neistae, celsas Homoloidas occupat Haemon,<br>
Hypsea Proetiae, celsum fudere Dryanta&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">355</span><br>
Electrae, quatit Hypsistas manus Eurymedontis,<br>
culmina magnanimus stipat Dircaea Menoeceus.<br>
qualis ubi auersi secretus pabula caeli<br>
Nilus et Eoas magno bibit ore pruinas,<br>
scindit fontis opes septemque patentibus aruis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">360</span><br>
in mare fert hiemes; penitus cessere fugatae<br>
Nereides dulcique timent occurrere ponto.<br>
&nbsp;&nbsp;&nbsp;&nbsp;tristis at inde gradum tarde mouet Inacha pubes,<br>
praecipue Eleae Lacedaemoniaeque cohortes<br>
et Pylii; subitum nam Thiodamanta sequuntur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">365</span><br>
augure fraudati, necdum accessere regenti.<br>
nec tua te, princeps tripodum, sola agmina quaerunt:<br>
cuncta phalanx sibi deesse putat; minor ille per alas<br>
septimus extat apex. liquido uelut aethere nubes<br>
inuida Parrhasiis unum si detrahat astris,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">370</span><br>
truncus honor Plaustri, nec idem riget igne reciso<br>
axis, et incerti numerant sua sidera nautae.<br>
&nbsp;&nbsp;&nbsp;&nbsp;sed iam bella uocant: alias noua suggere uires,<br>
Calliope, maiorque chelyn mihi tendat Apollo.<br>
fatalem populis ultro poscentibus horam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">375</span><br>
admouet atra dies, Stygiisque emissa tenebris<br>
Mors fruitur caelo bellatoremque uolando<br>
campum operit nigroque uiros inuitat hiatu,<br>
nil uulgare legens, sed quae dignissima uita<br>
funera, praecipuos annis animisque, cruento&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">380</span><br>
ungue notat: iamque in miseros pensum omne Sororum<br>
scinditur, et Furiae rapuerunt licia Parcis.<br>
stat medius campis etiamnum cuspide sicca<br>
Bellipotens, iamque hos clipeum, iam uertit ad illos<br>
arma ciens aboletque domos, conubia, natos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">385</span><br>
pellitur et patriae et, qui mente nouissimus exit,<br>
lucis amor; tenet in capulis hastisque paratas<br>
ira manus, animusque ultra thoracas anhelus<br>
conatur, galeaeque tremunt horrore comarum.<br>
quid mirum caluisse uiros? flammantur in hostem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">390</span><br>
cornipedes niueoque rigant sola putria nimbo,<br>
corpora ceu mixti dominis irasque sedentum<br>
induerint: sic frena terunt, sic proelia poscunt<br>
hinnitu tolluntque armos equitesque supinant.<br>
&nbsp;&nbsp;&nbsp;&nbsp;iamque ruunt, primusque uirum concurrere puluis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">395</span><br>
incipit, et spatiis utrimque aequalibus acti<br>
aduentant mediumque uident decrescere campum.<br>
iam clipeus clipeis, umbone repellitur umbo,<br>
ense minax ensis, pede pes et cuspide cuspis:<br>
sic obnixa acies pariter suspiria fumant,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">400</span><br>
admotaeque nitent aliena in casside cristae.<br>
pulcher adhuc belli uultus: stant uertice coni,<br>
plena armenta uiris, nulli sine praeside currus,<br>
arma loco, splendent clipei pharetraeque decorae<br>
cingulaque et nondum deforme cruoribus aurum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">405</span><br>
at postquam rabies et uitae prodiga uirtus<br>
emisere animos, non tanta cadentibus Haedis<br>
aeriam Rhodopen solida niue uerberat Arctos,<br>
nec fragor Ausoniae tantus cum Iuppiter omni<br>
arce tonat, tanta quatitur nec grandine Syrtis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">410</span><br>
cum Libyae Boreas Italos niger attulit imbres.<br>
exclusere diem telis, stant ferrea caelo<br>
nubila, nec iaculis artatus sufficit aer.<br>
hi pereunt missis, illi redeuntibus hastis,<br>
concurrunt per inane sudes et mutua perdunt&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">415</span><br>
uulnera, concurrunt hastae, stridentia funda<br>
saxa pluunt, uolucres imitantur fulgura glandes<br>
et formidandae non una morte sagittae.<br>
nec locus ad terram telis: in corpora ferrum<br>
omne cadit; saepe ignari perimuntque caduntque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">420</span><br>
casus agit uirtutis opus: nunc turba recedit,<br>
nunc premit, ac uicibus tellurem amittit et aufert.<br>
ut uentis nimbisque minax cum soluit habenas<br>
Iuppiter alternoque adfligit turbine mundum:<br>
stat caeli diuersa acies, nunc fortior Austri,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">425</span><br>
nunc Aquilonis hiems, donec pugnante procella<br>
aut nimiis hic uicit aquis, aut ille sereno.<br>
&nbsp;&nbsp;&nbsp;&nbsp;principium pugnae turmas Asopius Hypseus<br>
Oebalias (namque hae magnum et gentile tumentes<br>
Euboicum duris rumpunt umbonibus agmen)&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">430</span><br>
reppulit erepto cunei ductore Menalca.<br>
hic et mente Lacon, crudi torrentis alumnus<br>
(nec turpauit auos), hastam ultra pectus euntem,<br>
ne pudor in tergo, per et ossa et uiscera retro<br>
extrahit atque hosti dextra labente remittit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">435</span><br>
sanguineam: dilecta genis morientis oberrant<br>
Taygeta et pugnae laudataque uerbera matri.<br>
Phaedimon Iasiden arcu Dircaeus Amyntas<br>
destinat: heu celeres Parcae! iam palpitat aruis<br>
Phaedimus, et certi nondum tacet arcus Amyntae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">440</span><br>
abstulit ex umero dextram Calydonius Agreus<br>
Phegeos: illa suum terra tenet improba ferrum<br>
et mouet; extimuit sparsa inter tela iacentem<br>
praegrediens truncamque tamen percussit Acoetes.<br>
Iphin atrox Acamas, Argum ferus impulit Hypseus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">445</span><br>
strauit Abanta Pheres, diuersaque uulnera flentes<br>
Iphis eques, pedes Argus, Abas auriga iacebant.<br>
Inachidae gemini geminos e sanguine Cadmi<br>
occultos galeis (saeua ignorantia belli)<br>
perculerant ferro; sed dum spolia omnia caesis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">450</span><br>
eripiunt, uidere nefas, et maestus uterque<br>
respicit ad fratrem pariterque errasse queruntur.<br>
cultor Ion Pisae cultorem Daphnea Cirrhae<br>
turbatis prostrauit equis: hunc laudat ab alto<br>
Iuppiter, hunc tardus frustra miseratur Apollo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">455</span><br>
&nbsp;&nbsp;&nbsp;&nbsp;ingentes Fortuna uiros inlustrat utrimque<br>
sanguine in aduerso: Danaos Cadmeius Haemon<br>
sternit agitque, furens sequitur Tyria agmina Tydeus;<br>
Pallas huic praesens, illum Tirynthius implet.<br>
qualiter hiberni summis duo montibus amnes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">460</span><br>
franguntur geminaque cadunt in plana ruina:<br>
contendisse putes uter arua arbustaque tollat<br>
altius aut superet pontes; et cum una receptas<br>
confundit iam uallis aquas, sibi quisque superbus<br>
ire cupit, pontoque negant descendere mixti.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">465</span><br>
&nbsp;&nbsp;&nbsp;&nbsp;ibat fumiferam quatiens Onchestius Idas<br>
lampada per medios turbabatque agmina Graium,<br>
igne uiam rumpens; magno quem comminus ictu<br>
Tydeos hasta feri dispulsa casside fixit.<br>
ille ingens in terga iacet, stat fronte superstes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">470</span><br>
lancea, conlapsae ueniunt in tempora flammae.<br>
prosequitur Tydeus: 'saeuos ne dixeris Argos,<br>
igne tuo, Thebane, (rogum concedimus) arde!'<br>
inde, uelut primo tigris gauisa cruore<br>
per totum cupit ire pecus, sic Aona saxo,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">475</span><br>
ense Pholum, Chromin ense, duos Helicaonas hasta<br>
transigit, Aegaeae Veneris quod Maera sacerdos<br>
ediderat prohibente dea; uos praeda cruenti<br>
Tydeos, it saeuas etiamnum mater ad aras.<br>
&nbsp;&nbsp;&nbsp;&nbsp;nec minus Herculeum contra uagus Haemona ducit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">480</span><br>
sanguis: inexpleto rapitur per milia ferro,<br>
nunc tumidae Calydonis opes, nunc torua Pylenes<br>
agmina, nunc maestae fundens Pleuronis alumnos,<br>
donec in Olenium fessa iam cuspide Buten<br>
incidit. hunc turmis obuersum et abire uetantem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">485</span><br>
adgreditur; puer ille, puer malasque comamque<br>
integer, ignaro cui tunc Thebana bipennis<br>
in galeam librata uenit: finduntur utroque<br>
tempora diuiduique cadunt in bracchia crines,<br>
et non hoc metuens inopino limine uita&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">490</span><br>
exiluit. tunc flauum Hypanin flauumque Politen<br>
(ille genas Phoebo, crinem hic pascebat Iaccho:<br>
saeuus uterque deus), uictis Hyperenora iungit<br>
conuersumque fuga Damasum; sed lapsa per armos<br>
hasta uiri trans pectus abit parmamque tenenti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">495</span><br>
excutit et summa fugiens in cuspide portat.<br>
&nbsp;&nbsp;&nbsp;&nbsp;sterneret aduersos etiamnum Ismenius Haemon<br>
Inachidas (nam tela regit uiresque ministrat<br>
Amphitryoniades), saeuum sed Tydea contra<br>
Pallas agit. iamque aduerso uenere fauore&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">500</span><br>
comminus, et placido prior haec Tirynthius ore:<br>
'fida soror, quaenam hunc belli caligine nobis<br>
congressum fortuna tulit? num regia Iuno<br>
hoc molita nefas? citius me fulmina contra<br>
(infandum!) ruere et magno bellare parenti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">505</span><br>
aspiciat. genus huic++sed mitto agnoscere, quando<br>
tu diuersa foues, nec si ipsum comminus Hyllum<br>
Tydeos hasta tui Stygioque ex orbe remissum<br>
Amphitryona petat; teneo aeternumque tenebo<br>
quantum haec, diua, manus, quotiens sudauerit aegis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">510</span><br>
ista mihi, duris famulus dum casibus omnes<br>
lustro uagus terras; ipsa (heu!) comes inuia mecum<br>
Tartara, ni superos Acheron excluderet, isses.<br>
tu patriam caelumque mihi++quis tanta relatu<br>
aequet? habe totas, si mens excindere, Thebas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">515</span><br>
cedo equidem ueniamque precor.' sic orsus abibat.<br>
Pallada mulcet honos: rediit ardore remisso<br>
uultus et erecti sederunt pectoris angues.<br>
&nbsp;&nbsp;&nbsp;&nbsp;sensit abisse deum; leuius Cadmeius Haemon<br>
tela rotat nulloque manum cognoscit in ictu.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">520</span><br>
tunc magis atque magis uires animusque recedunt,<br>
nec pudor ire retro; cedentem Acheloius heros<br>
impetit, et librans uni sibi missile telum<br>
derexit iactus summae qua margine parmae<br>
ima sedet galea et iuguli uitalia lucent.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">525</span><br>
nec frustrata manus, mortemque inuenerat hasta;<br>
sed prohibet paulumque umeri libare sinistri<br>
praebuit et merito parcit Tritonia fratri.<br>
ille tamen nec stare loco nec comminus ire<br>
amplius aut uultus audet perferre cruenti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">530</span><br>
Tydeos, aegra animo uis ac fiducia cessit.<br>
qualis saetigeram Lucana cuspide frontem<br>
strictus aper, penitus cui non infossa cerebro<br>
uulnera, nec felix dextrae tenor, in latus iras<br>
frangit et expertae iam non uenit obuius hastae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">535</span><br>
&nbsp;&nbsp;&nbsp;&nbsp;ecce ducem turmae certa indignatus in hostem<br>
spicula felici Prothoum torquere lacerto,<br>
turbidus Oenides una duo corpora pinu,<br>
cornipedemque equitemque, ferit: ruit ille ruentem<br>
in Prothoum lapsasque manu quaerentis habenas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">540</span><br>
in uultus galeam clipeumque in pectora calcat,<br>
saucius extremo donec cum sanguine frenos<br>
respuit et iuncta domino ceruice recumbit.<br>
sic ulmus uitisque, duplex iactura colenti,<br>
Gaurano de monte cadunt, sed maestior ulmus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">545</span><br>
quaerit utrumque nemus, nec tam sua bracchia labens<br>
quam gemit adsuetas inuitaque proterit uuas.<br>
&nbsp;&nbsp;&nbsp;&nbsp;sumpserat in Danaos Heliconius arma Corymbus,<br>
ante comes Musis, Stygii cui conscia pensi<br>
ipsa diu positis letum praedixerat astris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">550</span><br>
Vranie. cupit ille tamen pugnasque uirosque,<br>
forsitan ut caneret; longa iacet ipse canendus<br>
laude, sed amissum mutae fleuere Sorores.<br>
&nbsp;&nbsp;&nbsp;&nbsp;pactus Agenoream primis Atys ibat ab annis<br>
Ismenen, Tyrii iuuenis non Aduena belli.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">555</span><br>
quamuis Cirrha domus, soceros nec tristibus actis<br>
auersatus erat; sponsam quin castus amanti<br>
squalor et indigni commendat gratia luctus.<br>
ipse quoque egregius, nec pectora uirginis illi<br>
diuersa, inque uicem, sineret fortuna, placebant.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">560</span><br>
bella uetant taedas, iuuenique hinc maior in hostes<br>
ira; ruit primis inmixtus et agmina Lernae<br>
nunc pedes ense uago, prensis nunc celsus habenis,<br>
ceu spectetur, agit. triplici uelauerat ostro<br>
surgentes etiamnum umeros et leuia mater&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">565</span><br>
pectora; tunc auro phaleras auroque sagittas<br>
cingulaque et manicas, ne coniuge uilior iret,<br>
presserat et mixtum cono crispauerat aurum.<br>
talibus (heu!) fidens uocat ultro in proelia Graios.<br>
ac prima in faciles grassatus cuspide turmas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">570</span><br>
arma refert sociis et in agmina fida peracta<br>
caede redit. sic Hyrcana leo Caspius umbra<br>
nudus adhuc nulloque iubae flauentis honore<br>
terribilis magnique etiamnum sanguinis insons,<br>
haud procul a stabulis captat custode remoto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">575</span><br>
segne pecus teneraque famem consumit in agna.<br>
mox ignotum armis ac solo corpore mensus<br>
Tydea non timuit, fragilique lacessere telo<br>
saepius infrendentem aliis aliosque sequentem<br>
ausus erat. tandem inualidos Aetolus ad ictus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">580</span><br>
forte refert oculos et formidabile ridens,<br>
'iamdudum uideo, magnum cupis, improbe, leti<br>
nomen' ait; simul audacem non ense nec hasta<br>
dignatus leuiter digitis imbelle solutis<br>
abiecit iaculum: latebras tamen inguinis alte&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">585</span><br>
missile, ceu totis intortum uiribus, hausit.<br>
praeterit haud dubium fati et spoliare superbit<br>
Oenides. 'neque enim has Marti aut tibi, bellica Pallas,<br>
exuuias figemus' ait 'procul arceat ipsum<br>
ferre pudor; uix, si bellum comitata relictis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">590</span><br>
Deipyle thalamis, illi inludenda tulissem.'<br>
sic ait, et belli maiora ad praemia mente<br>
ducitur: innumeris ueluti leo forte potitus<br>
caedibus imbelles uitulos mollesque iuuencas<br>
transmittit: magno furor est in sanguine mergi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">595</span><br>
nec nisi regnantis ceruice recumbere tauri.<br>
at non semianimi clamore Menoecea lapsus<br>
fallit Atys: praeuertit equos curruque citato<br>
desilit: instabat pubes Tegeaea iacenti,<br>
nec prohibent Tyrii. 'pudeat, Cadmea iuuentus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">600</span><br>
terrigenas mentita patres! quo tenditis,' inquit,<br>
'degeneres? meliusne iacet pro sanguine nostro<br>
hospes Atys? tantum hospes adhuc et coniugis ultor<br>
infelix nondum iste suae; nos pignora tanta<br>
prodimus?' insurgunt iusto firmata pudore&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">605</span><br>
agmina, cuique suae rediere in pectora curae.<br>
&nbsp;&nbsp;&nbsp;&nbsp;interea thalami secreta in parte sorores,<br>
par aliud morum miserique innoxia proles<br>
Oedipodae, uarias miscent sermone querelas.<br>
nec mala quae iuxta, sed longa ab origine fati,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">610</span><br>
haec matris taedas, oculos ast illa paternos,<br>
altera regnantem, profugum gemit altera fratrem,<br>
bella ambae. grauis hinc miseri cunctatio uoti:<br>
nutat utroque timor, quemnam hoc certamine uictum,<br>
quem uicisse uelint: tacite praeponderat exul.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">615</span><br>
sic Pandioniae repetunt ubi fida uolucres<br>
hospitia atque larem bruma pulsante relictum<br>
stantque super nidos ueterisque exordia fati<br>
adnarrant tectis: it truncum ac flebile murmur;<br>
uerba putant, uoxque illa tamen non dissona uerbis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">620</span><br>
atque ibi post lacrimas et longa silentia rursus<br>
incohat Ismene: 'quisnam hic mortalibus error?<br>
quae decepta fides? curam inuigilare quieti<br>
claraque per somnos animi simulacra reuerti?<br>
ecce ego, quae thalamos, nec si pax alta maneret,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">625</span><br>
tractarem sensu, (pudet heu!) conubia uidi<br>
nocte, soror; sponsum unde mihi sopor attulit amens<br>
uix notum uisu? semel his in sedibus illum,<br>
dum mea nescio quo spondentur foedera pacto,<br>
respexi non sponte, soror. turbata repente&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">630</span><br>
omnia cernebam, subitusque intercidit ignis,<br>
meque sequebatur rabido clamore reposcens<br>
mater Atyn. quaenam haec dubiae praesagia cladis?<br>
nec timeo, dum tuta domus milesque recedat<br>
Doricus et tumidos liceat componere fratres.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 635</span><br>
talia nectebant, subito cum pigra tumultu<br>
expauit domus, et multo sudore receptus<br>
fertur Atys, seruans animam iam sanguine nullo,<br>
cui manus in plaga, dependet languida ceruix<br>
exterior clipeo, crinesque a fronte supini.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">640</span><br>
prima uidet caramque tremens Iocasta uocabat<br>
Ismenen: namque hoc solum moribunda precatur<br>
uox generi, solum hoc gelidis iam nomen inerrat<br>
faucibus. exclamant famulae, tollebat in ora<br>
uirgo manus, tenuit saeuus pudor; attamen ire&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">645</span><br>
cogitur, indulget summum hoc Iocasta iacenti<br>
ostenditque offertque. quater iam morte sub ipsa<br>
ad nomen uisus defectaque fortiter ora<br>
sustulit; illam unam neglecto lumine caeli<br>
aspicit et uultu non exatiatur amato.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">650</span><br>
tunc quia nec genetrix iuxta positusque beata<br>
morte pater, sponsae munus miserabile tradunt<br>
declinare genas; ibi demum teste remoto<br>
fassa pios gemitus lacrimasque in lumina fudit.<br>
&nbsp;&nbsp;&nbsp;&nbsp;dumque ea per Thebas, aliis serpentibus ardens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">655</span><br>
et face mutata bellum integrabat Enyo.<br>
arma uolunt, primos ueluti modo comminus ictus<br>
sustulerint omnisque etiamnum luceat ensis.<br>
eminet Oenides: quamuis et harundine certa<br>
Parthenopaeus agat, morientumque ora furenti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">660</span><br>
Hippomedon proculcet equo, Capaneaque pinus<br>
iam procul Aoniis uolet agnoscenda cateruis,<br>
Tydeos illa dies, illum fugiuntque tremuntque<br>
clamantem: 'quo terga datis? licet ecce peremptos<br>
ulcisci socios maestamque rependere noctem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">665</span><br>
ille ego inexpletis solus qui caedibus hausi<br>
quinquaginta animas: totidem, totidem heia gregatim<br>
ferte manus! nulline patres, nulline iacentum<br>
unanimi fratres? quae tanta obliuio luctas?<br>
quam pudet Inachias contentum abiisse Mycenas!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">670</span><br>
hine super Thebis? haec robora regis? ubi autem<br>
egregius dux ille mihi?' simul ordine laeuo<br>
ipsum exhortantem cuneos capitisque superbi<br>
insignem fulgore uidet; nec segnius ardens<br>
occurrit, niueo quam flammiger ales olori&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">675</span><br>
inminet et magna trepidum circumligat umbra.<br>
tunc prior: 'Aoniae rex o iustissime gentis,<br>
imus in arma palam tandemque ostendimus enses,<br>
an noctem et solitas placet expectare tenebras?'<br>
ille nihil contra, sed stridula cornus in hostem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">680</span><br>
it referens mandata ducis, quam prouidus heros<br>
iam iam in fine uiae percussam obliquat, et ipse<br>
telum ingens auide et quanto non ante lacerto<br>
impulit. ibat atrox finem positura duello<br>
lancea (conuertere oculos utrimque fauentes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">685</span><br>
Sidonii Graique dei), crudelis Erinys<br>
obstat et infando differt Eteoclea fratri,<br>
cuspis in armigerum Phlegyan peccauit. ibi ingens<br>
pugna uirum, stricto nam saeuior inruit ense<br>
Aetolus, retroque datum Thebana tegebant&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">690</span><br>
arma ducem. sic densa lupum iam nocte sub atra<br>
arcet ab apprenso pastorum turba iuuenco;<br>
improbus erigitur contra, nec cura uetantes<br>
impetere: illum, illum, semel in quem uenerat, urguet.<br>
non secus obiectas acies turbamque minorem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">695</span><br>
dissimulat transitque manu; tamen ora Thoantis,<br>
pectora Deilochi, Clonii latus, ilia torui<br>
perforat Hippotadae; truncis sua membra remittit<br>
interdum galeasque rotat per nubila plenas.<br>
et iam corporibus sese spoliisque cadentum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">700</span><br>
clauserat; unum acies circum consumitur, unum<br>
omnia tela uouent: summis haec ossibus haerent,<br>
pars frustrata cadunt, partem Tritonia uellit,<br>
multa rigent clipeo. densis iam consitus hastis<br>
ferratum quatit umbo nemus, tergoque fatiscit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">705</span><br>
atque umeris gentilis aper; nusquam ardua coni<br>
gloria, quique apicem toruae Gradiuus habebat<br>
cassidis, haud laetum domino ruit omen: inusta<br>
temporibus nuda aera sedent, circumque sonori<br>
uertice percusso uoluuntur in arma molares.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">710</span><br>
iam cruor in galea, iam saucia proluit ater<br>
pectora permixtus sudore et sanguine torrens.<br>
respicit hortantes socios et Pallada fidam<br>
longius opposita celantem lumina parma:<br>
ibat enim magnum lacrimis inflectere patrem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">715</span><br>
&nbsp;&nbsp;&nbsp;&nbsp;ecce secat Zephyros ingentem fraxinus iram<br>
fortunamque ferens; teli non eminet auctor:<br>
Astacides Melanippus erat, nec prodidit ipse<br>
et uellet latuisse manum, sed gaudia turmae<br>
monstrabant trepidum; nam flexus in ilia Tydeus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">720</span><br>
summissum latus et clipei laxauerat orbem.<br>
clamorem Aonii miscent gemitumque Pelasgi,<br>
obiectantque manus indignantemque tuentur.<br>
ille per oppositos longe rimatus amarum<br>
Astaciden, totis animae se cogit in ictum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">725</span><br>
reliquiis telumque iacit quod proximus Hopleus<br>
praebuerat: perit expressus conamine sanguis.<br>
tunc tristes socii cupidum bellare (quis ardor!)<br>
et poscentem hastas mediaque in morte negantem<br>
expirare trahunt, summique in margine campi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">730</span><br>
effultum gemina latera inclinantia parma<br>
ponunt, ac saeui rediturum ad proelia Martis<br>
promittunt flentes. sed et ipse recedere caelum<br>
ingentesque animos extremo frigore labi<br>
sensit, et innixus terrae, 'miserescite,' clamat,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">735</span><br>
'Inachidae: non ossa precor referantur ut Argos<br>
Aetolumue larem; nec enim mihi cura supremi<br>
funeris: odi artus fragilemque hunc corporis usum,<br>
desertorem animi. caput, o caput, o mihi si quis<br>
apportet, Melanippe, tuum! nam uolueris aruis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">740</span><br>
fido equidem, nec me uirtus suprema fefellit.<br>
i, precor, Atrei si quid tibi sanguinis umquam,<br>
Hippomedon, uade, o primis puer inclute bellis<br>
Arcas, et Argolicae Capaneu iam maxime turmae.'<br>
&nbsp;&nbsp;&nbsp;&nbsp;moti omnes, sed primus abit primusque repertum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">745</span><br>
Astaciden medio Capaneus e puluere tollit<br>
spirantem laeuaque super ceruice reportat,<br>
terga cruentantem concussi uulneris unda:<br>
qualis ab Arcadio rediit Tirynthius antro<br>
captiuumque suem clamantibus intulit Argis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">750</span><br>
&nbsp;&nbsp;&nbsp;&nbsp;erigitur Tydeus uultuque occurrit et amens<br>
laetitiaque iraque, ut singultantia uidit<br>
ora trahique oculos seseque agnouit in illo,<br>
imperat abscisum porgi, laeuaque receptum<br>
spectat atrox hostile caput, gliscitque tepentis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">755</span><br>
lumina torua uidens et adhuc dubitantia figi.<br>
infelix contentus erat: plus exigit ultrix<br>
Tisiphone; iamque inflexo Tritonia patre<br>
uenerat et misero decus inmortale ferebat,<br>
atque illum effracti perfusum tabe cerebri&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">760</span><br>
aspicit et uiuo scelerantem sanguine fauces<br>
(nec comites auferre ualent): stetit aspera Gorgon<br>
crinibus emissis rectique ante ora cerastae<br>
uelauere deam; fugit auersata iacentem,<br>
nec prius astra subit quam mystica lampas et insons&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">765</span><br>
Ilissos multa purgauit lumina lympha.
</p>
<div class="footer">
	<p>
		<a href="/statius.html">Statius</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY>
</HTML>