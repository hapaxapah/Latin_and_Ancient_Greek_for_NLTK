<html>
	<head>
		<title>
			Statius: Thebaid II
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>PVBLIVS PAPINIVS STATIVS<br>
THEBAID II
</p>

<p class=border></P>

<p>
Interea gelidis Maia satus aliger umbris<br>
iussa gerens magni remeat Iouis; undique pigrae<br> 
ire uetant nubes et turbidus implicat aer,<br> 
nec Zephyri rapuere gradum, sed foeda silentis<br> 
aura poli. Styx inde nouem circumflua campis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br> 
hinc obiecta uias torrentum incendia claudunt.<br> 
pone senex trepida succedit Laius umbra<br> 
uulnere tardus adhuc; capulo nam largius illi<br> 
transabiit animam cognatis ictibus ensis<br> 
impius et primas Furiarum pertulit iras;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br> 
it tamen et medica firmat uestigia uirga.<br> 
tum steriles luci possessaque manibus arua<br> 
et ferrugineum nemus astupet, ipsaque Tellus<br> 
miratur patuisse retro, nec liuida tabes<br> 
inuidiae functis quamquam et iam lumine cassis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br> 
defuit. unus ibi ante alios, cui laeua uoluntas<br> 
semper et ad superos (hinc et grauis exitus aeui)<br> 
insultare malis rebusque aegrescere laetis,<br> 
'uade' ait 'o felix, quoscumque uocaris in usus,<br> 
seu Iouis imperio, seu maior adegit Erinys&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br> 
ire diem contra, seu te furiata sacerdos<br> 
Thessalis arcano iubet emigrare sepulcro,<br> 
heu dulces uisure polos solemque relictum<br> 
et uirides terras et puros fontibus amnes,<br> 
tristior has iterum tamen intrature tenebras.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25</span><br> 
illos ut caeco recubans in limine sensit<br> 
Cerberus, atque omnes capitum subrexit hiatus;<br> 
saeuus et intranti populo, iam nigra tumebat<br> 
colla minax, iam sparsa solo turbauerat ossa,<br> 
ni deus horrentem Lethaeo uimine mulcens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</span><br> 
ferrea tergemino domuisset lumina somno.<br>
&nbsp;&nbsp;&nbsp;&nbsp;est locus (Inachiae dixerunt Taenara gentes)<br> 
qua formidatum Maleae spumantis in auras<br> 
it caput et nullos admittit culmine uisus.<br> 
stat sublimis apex uentosque imbresque serenus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">35</span><br> 
despicit et tantum fessis insiditur astris.<br> 
[illic exhausti posuere cubilia uenti,<br> 
fulminibusque iter est; medium caua nubila montis<br> 
insumpsere latus, summos nec praepetis alae<br> 
plausus adit colles, nec rauca tonitrua pulsant.]&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">40</span><br> 
ast ubi prona dies, longos super aequora fines<br> 
exigit atque ingens medio natat umbra profundo.<br> 
interiore sinu frangentia litora curuat<br> 
Taenaros, expositos non audax scandere fluctus.<br> 
illic Aegaeo Neptunus gurgite fessos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">45</span><br> 
in portum deducit equos, prior haurit harenas<br> 
ungula, postremi soluuntur in aequora pisces.<br> 
hoc, ut fama, loco pallentes deuius umbras<br> 
trames agit nigrique Iouis uacua atria ditat<br> 
mortibus. Arcadii perhibent si uera coloni,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">50</span><br> 
stridor ibi et gemitus poenarum, atroque tumultu<br> 
feruet ager; saepe Eumenidum uocesque manusque<br> 
in medium sonuere diem, Letique triformis<br> 
ianitor agricolas campis auditus abegit.<br>
&nbsp;&nbsp;&nbsp;&nbsp;hac et tunc fusca uolucer deus obsitus umbra&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">55</span><br> 
exilit ad superos, infernaque nubila uultu<br> 
discutit et uiuis adflatibus ora serenat.<br> 
inde per Arcturum mediaeque silentia Lunae<br> 
arua super populosque meat. Sopor obuius illi<br> 
Noctis agebat equos, trepidusque adsurgit honori&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">60</span><br> 
numinis et recto decedit limite caeli.<br> 
inferior uolat umbra deo, praereptaque noscit<br> 
sidera principiumque sui; iamque ardua Cirrhae<br> 
pollutamque suo despectat Phocida busto.<br> 
uentum erat ad Thebas; gemuit prope limina nati&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">65</span><br> 
Laius et notos cunctatus inire penates.<br> 
ut uero et celsis suamet iuga nixa columnis<br> 
uidit et infectos etiamnum sanguine currus,<br> 
paene retro turbatus abit: nec summa Tonantis<br> 
iussa nec Arcadiae retinent spiramina uirgae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">70</span><br>
&nbsp;&nbsp;&nbsp;&nbsp;et tunc forte dies noto signata Tonantis<br> 
fulmine, praerepti cum te, tener Euhie, partus<br> 
transmisere patri. Tyriis ea causa colonis<br> 
insomnem ludo certatim educere noctem<br> 
suaserat; effusi passim per tecta, per agros,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">75</span><br> 
serta inter uacuosque mero crateras anhelum<br> 
proflabant sub luce deum; tunc plurima buxus<br> 
aeraque taurinos sonitu uincentia pulsus;<br> 
ipse etiam gaudens nemorosa per auia sanas<br> 
impulerat matres Baccho meliore Cithaeron: &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">80</span><br> 
qualia per Rhodopen rabido conuiuia coetu<br> 
Bistones aut mediae ponunt conuallibus Ossae;<br> 
illis semianimum pecus excussaeque leonum<br> 
ore dapes et lacte nouo domuisse cruorem<br> 
luxus; at Ogygii si quando adflauit Iacchi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">85</span><br> 
saeuus odor, tunc saxa manu, tunc pocula pulchrum<br> 
spargere et inmerito sociorum sanguine fuso<br> 
instaurare diem festasque reponere mensas.<br>
&nbsp;&nbsp;&nbsp;&nbsp;nox ea cum tacita uolucer Cyllenius aura<br> 
regis Echionii stratis adlapsus, ubi ingens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">90</span><br> 
fuderat Assyriis extructa tapetibus alto<br> 
membra toro. pro gnara nihil mortalia fati<br> 
corda sui! capit ille dapes, habet ille soporem.<br> 
tunc senior quae iussus agit; neu falsa uideri<br> 
noctis imago queat, longaeui uatis opacos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">95</span><br> 
Tiresiae uultus uocemque et uellera nota<br> 
induitur. mansere comae propexaque mento<br> 
canities pallorque suus, sed falsa cucurrit<br> 
infula per crines, glaucaeque innexus oliuae<br> 
uittarum prouenit honos; dehinc tangere ramo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">100</span><br> 
pectora et has uisus fatorum expromere uoces:<br> 
'non somni tibi tempus, iners qui nocte sub alta<br> 
germani secure iaces, ingentia dudum<br> 
acta uocant rerumque graues, ignaue, paratus.<br> 
tu, ueluti magnum si iam tollentibus Austris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">105</span><br> 
Ionium nigra iaceat sub nube magister<br> 
inmemor armorum uersantisque aequora claui,<br> 
cunctaris. iamque ille nouis (scit Fama) superbit<br> 
conubiis uiresque parat, quis regna capessat,<br> 
quis neget, inque tua senium sibi destinat aula.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">110</span><br> 
dant animos socer augurio fatalis Adrastus<br> 
dotalesque Argi, nec non in foedera uitae<br> 
pollutus placuit fraterno sanguine Tydeus.<br> 
hinc tumor, et longus fratri promitteris exul.<br> 
ipse deum genitor tibi me miseratus ab alto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">115</span><br> 
mittit: habe Thebas, caecumque cupidine regni,<br> 
ausurumque eadem, germanum expelle, nec ultra<br> 
fraternos inhiantem obitus sine fidere coeptis<br> 
fraudibus aut Cadmo dominas inferre Mycenas.'<br>
&nbsp;&nbsp;&nbsp;&nbsp;dixit, et abscedens (etenim iam pallida turbant&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">120</span><br> 
sidera lucis equi) ramos ac uellera fronti<br> 
deripuit, confessus auum, dirique nepotis<br> 
incubuit stratis; iugulum mox caede patentem<br> 
nudat et undanti perfundit uulnere somnum.<br> 
illi rupta quies, attollit membra toroque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">125</span><br> 
erigitur plenus monstris, uanumque cruorem<br> 
excutiens simul horret auum fratremque requirit.<br> 
qualis ubi audito uenantum murmure tigris<br> 
horruit in maculas somnosque excussit inertes,<br> 
bella cupit laxatque genas et temperat ungues,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">130</span><br> 
mox ruit in turmas natisque alimenta cruentis<br> 
spirantem fert ore uirum: sic excitus ira<br> 
ductor in absentem consumit proelia fratrem.<br>
&nbsp;&nbsp;&nbsp;&nbsp;et iam Mygdoniis elata cubilibus alto<br> 
impulerat caelo gelidas Aurora tenebras,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">135</span><br> 
rorantes excussa comas multumque sequenti<br> 
sole rubens; illi roseus per nubila seras<br> 
aduertit flammas alienumque aethera tardo<br> 
Lucifer exit equo, donec pater igneus orbem<br> 
impleat atque ipsi radios uetet esse sorori,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">140</span><br> 
cum senior Talaionides nec longa morati<br> 
Dircaeusque gradum pariterque Acheloius heros<br> 
corripuere toris. illos post uerbera fessos<br> 
exceptamque hiemem cornu perfuderat omni<br> 
Somnus; at Inachio tenuis sub pectore regi &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">145</span><br> 
tracta quies, dum mente deos inceptaque uersat<br> 
hospitia, et quae sint generis ascita repertis<br> 
fata mouet. postquam mediis in sedibus aulae<br> 
congressi inque uicem dextras iunxere locumque,<br> 
quo serere arcanas aptum atque euoluere curas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">150</span><br> 
insidunt, prior his dubios compellat Adrastus:<br> 
'egregii iuuenum, quos non sine numine regnis<br> 
inuexit nox atra meis, quibus ipse per imbres<br> 
fulminibus mixtos intempestumque Tonantem<br> 
has meus usque domos uestigia fecit Apollo,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">155</span><br> 
non equidem obscurum uobis plebique Pelasgae<br> 
esse rear, quantis conubia nostra procorum<br> 
turba petant studiis; geminae mihi namque, nepotum<br> 
laeta fides, aequo pubescunt sidere natae.<br> 
quantus honos, quantusque pudor (ne credite patri)&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">160</span><br> 
et super hesternas licuit cognoscere mensas.<br> 
has tumidi solio et late dominantibus armis<br> 
optauere uiri (longum enumerare Pharaeos<br> 
Oebaliosque duces) et Achaea per oppida matres<br> 
spem generis, nec plura tuus despexerat Oeneus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">165</span><br> 
foedera Pisaeisque socer metuendus habenis.<br> 
sed mihi nec Sparta genitos nec ab Elide missos<br> 
iungere fas generos: uobis hic sanguis et aulae<br> 
cura meae longo promittitur ordine fati.<br> 
di bene, quod tales stirpemque animosque uenitis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">170</span><br> 
ut responsa iuuent: hic durae tempore noctis<br> 
partus honos, haec illa uenit post uerbera merces.'<br>
&nbsp;&nbsp;&nbsp;&nbsp;audierant, fixosque oculos per mutua paulum<br> 
ora tenent, uisique inter sese ordine fandi<br> 
cedere. sed cunctis Tydeus audentior actis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">175</span><br> 
incipit: 'o quam te parcum in praeconia famae<br> 
mens agitat matura tuae, quantumque ferentem<br> 
fortunam uirtute domas! cui cedat Adrastus<br> 
imperiis? quis te solio Sicyonis auitae<br> 
excitum infrenos componere legibus Argos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">180</span><br> 
nesciat? atque utinam his manibus permittere gentes,<br> 
Iuppiter aeque, uelis, quas Doricus adligat undis<br> 
Isthmos et alterno quas margine summouet infra.<br> 
non fugeret diras lux intercisa Mycenas,<br> 
saeua nec Eleae gemerent certamina ualles,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">185</span><br> 
~Eumenidesque aliis aliae sub regibus,~ et quae<br> 
tu potior, Thebane, queri: nos uero uolentes<br> 
expositique animis.' sic interfatus, et alter<br> 
subicit: 'anne aliquis soceros accedere tales<br> 
abnuat? exulibus quamquam patriaque fugatis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">190</span><br> 
nondum laeta Venus, tamen omnis corde resedit<br> 
tristitia, adfixique animo cessere dolores.<br> 
nec minus haec laeti trahimus solacia, quam si<br> 
praecipiti conuulsa Noto prospectet amicam<br> 
puppis humum. iuuat ingressos felicia regni&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">195</span><br> 
omina quod superest fati uitaeque laborum<br> 
fortuna transire tua.' nec plura morati<br> 
consurgunt, dictis impensius aggerat omne<br> 
promissum Inachius pater, auxilioque futurum<br> 
et patriis spondet reduces inducere regnis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">200</span><br> 
ergo alacres Argi, fuso rumore per urbem<br> 
aduenisse duci generos primisque hymenaeis<br> 
egregiam Argian nec formae laude secundam<br> 
Deipylen tumida iam uirginitate iugari,<br> 
gaudia mente parant. socias it Fama per urbes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">205</span><br> 
finitimisque agitatur agris procul usque Lycaeos<br> 
Partheniosque super saltus Ephyraeaque rura,<br> 
nec minus Ogygias eadem dea turbida Thebas<br> 
insilit: haec totis perfundit moenia pennis<br> 
Labdaciumque ducem praemissae consona nocti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">210</span><br> 
territat; hospitia et thalamos et foedera regni<br> 
permixtumque genus (quae tanta licentia monstro,<br> 
quis furor?) et iam bella canit.<br>
&nbsp;&nbsp;&nbsp;&nbsp;diffuderat Argos<br> 
expectata dies: laeto regalia coetu<br> 
atria complentur, species est cernere auorum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">215</span><br> 
comminus et uiuis certantia uultibus aera.<br> 
tantum ausae perferre manus! pater ipse bicornis<br> 
in laeuum prona nixus sedet Inachus urna;<br> 
hunc tegit Iasiusque senex placidusque Phoroneus<br> 
et bellator Abas indignatusque Tonantem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">220</span><br> 
Acrisius nodoque ferens caput ense Coroebus<br> 
toruaque iam Danai facinus meditantis imago;<br> 
exin mille duces. foribus cum inmissa superbis<br> 
unda fremit uulgi, procerum manus omnis et alto<br> 
quis propior de rege gradus stant ordine primi.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">225</span><br> 
interior sacris calet et sonat aula tumultu<br> 
femineo; casta matrem cinxere corona<br> 
Argolides, pars uirginibus circum undique fusae<br> 
foedera conciliant noua solanturque timorem.<br> 
ibant insignes uultuque habituque uerendo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">230</span><br> 
candida purpureum fusae super ora pudorem<br> 
deiectaeque genas; tacite subit ille supremus<br> 
uirginitatis amor, primaeque modestia culpae<br> 
confundit uultus; tunc ora rigantur honestis<br> 
imbribus, et teneros lacrimae iuuere parentes.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">235</span><br> 
non secus ac supero pariter si cardine lapsae<br> 
Pallas et asperior Phoebi soror, utraque telis,<br> 
utraque torua genis flauoque in uertice nodo,<br> 
illa suas Cyntho comites agat, haec Aracyntho;<br> 
tunc, si fas oculis, non umquam longa tuendo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">240</span><br> 
expedias, cui maior honos, cui gratior, aut plus<br> 
de Ioue; mutatosque uelint transumere cultus,<br> 
et Pallas deceat pharetras et Delia cristas.<br>
&nbsp;&nbsp;&nbsp;&nbsp;certant laetitia superosque in uota fatigant<br> 
Inachidae, quae cuique domus sacrique facultas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">245</span><br> 
hi fibris animaque, hi caespite nudo,<br> 
nec minus auditi, si mens accepta, merentur<br> 
ture deos, fractisque obtendunt limina siluis.<br> 
ecce metu subito (Lachesis sic dura iubebat)<br> 
impulsae mentes, excussaque gaudia patri,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">250</span><br> 
et turbata dies. innuptam limine adibant<br> 
Pallada, Monychiis cui non Argiua per urbes<br> 
posthabita est Larisa iugis; hic more parentum<br> 
Iasides, thalamis ubi casta adolesceret aetas,<br> 
uirgineas libare comas primosque solebant&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">255</span><br> 
excussare toros. celsam subeuntibus arcem<br> 
in gradibus summi delapsus culmine templi,<br> 
Arcados Euhippi spolium, cadit aereus orbis,<br> 
praemissasque faces, festum nubentibus ignem,<br> 
obruit, eque adytis simul exaudita remotis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">260</span><br> 
nondum ausos firmare gradum tuba terruit ingens.<br> 
in regem conuersi omnes formidine prima,<br> 
mox audisse negant; cunctos tamen omina rerum<br> 
dira mouent, uariisque metum sermonibus augent.<br> 
nec mirum: nam tu infaustos donante marito&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">265</span><br> 
ornatus, Argia, geris dirumque monile<br> 
Harmoniae. longa est series, sed nota malorum<br> 
persequar, unde nouis tam saeua potentia donis.<br>
&nbsp;&nbsp;&nbsp;&nbsp;Lemnius haec, ut prisca fides, Mauortia longum<br> 
furta dolens, capto postquam nil obstat amori&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">270</span><br> 
poena nec ultrices castigauere catenae,<br> 
Harmoniae dotale decus sub luce iugali<br> 
struxerat. hoc, docti quamquam maiora, laborant<br> 
Cyclopes, notique operum Telchines amica<br> 
certatim iuuere manu; sed plurimus ipsi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">275</span><br> 
sudor. ibi arcano florentes igne zmaragdos<br> 
cingit et infaustas percussum adamanta figuras<br> 
Gorgoneosque orbes Siculaque incude relictos<br> 
fulminis extremi cineres uiridumque draconum<br> 
lucentes a fronte iubas; hic flebile germen&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">280</span><br> 
Hesperidum et dirum Phrixei uelleris aurum;<br> 
tum uarias pestes raptumque interplicat atro<br> 
Tisiphones de crine ducem, et quae pessima ceston<br> 
uis probat; haec circum spumis lunaribus unguit<br> 
callidus atque hilari perfundit cuncta ueneno.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">285</span><br> 
non hoc Pasithea blandarum prima sororum,<br> 
non Decor Idaliusque puer, sed Luctus et Irae<br> 
et Dolor et tota pressit Discordia dextra.<br> 
prima fides operi, Cadmum comitata iacentem<br> 
Harmonia uersis in sibila dira querelis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">290</span><br> 
Illyricos longo sulcauit pectore campos.<br> 
improba mox Semele uix dona nocentia collo<br> 
induit, et fallax intrauit limina Iuno.<br> 
teque etiam, infelix, perhibent, Iocasta, decorum<br> 
possedisse nefas; uultus hac laude colebas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">295</span><br> 
heu quibus, heu, placitura toris! post longior ordo.<br> 
tunc donis Argia nitet uilesque sororis<br> 
ornatus sacro praeculta superuenit auro.<br> 
uiderat hoc coniunx perituri uatis, et aras<br> 
ante omnes epulasque trucem secreta coquebat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">300</span><br> 
inuidiam, saeuis detur si quando potiri<br> 
cultibus, heu nihil auguriis adiuta propinquis.<br> 
quos optat gemitus, quantas cupit impia clades!<br> 
digna quidem: sed quid miseri decepta mariti<br> 
arma, quid insontes nati meruere furores?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">305</span><br>
&nbsp;&nbsp;&nbsp;&nbsp;postquam regales epulas et gaudia uulgi<br> 
bisseni clausere dies, Ismenius heros<br> 
respicere ad Thebas iamque et sua quaerere regna.<br> 
quippe animum subit illa dies, qua, sorte benigna<br> 
fratris, Echionia steterat priuatus in aula,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">310</span><br> 
respiciens descisse deos trepidoque tumultu<br> 
dilapsos comites++nudum latus omne fugamque<br> 
fortunae. namque una soror producere tristes<br> 
exulis ausa uias; etiam hanc in limine primo<br> 
liquerat et magna lacrimas incluserat ira.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">315</span><br> 
tunc quos excedens hilares (quis cultus iniqui<br> 
praecipuus ducis) et profugo quos ipse notarat<br> 
ingemuisse sibi per noctem ac luce sub omni<br> 
digerit; exedere animum dolor iraque demens<br> 
et, qua non grauior mortalibus addita curis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">320</span><br> 
spes, ubi longa uenit. talem sub pectore nubem<br> 
consilii uoluens Dircen Cadmique negatas<br> 
apparat ire domos. ueluti dux taurus amata<br> 
ualle carens, pulsum solito quem gramine uictor<br> 
iussit ab erepta longe mugire iuuenca,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">325</span><br> 
cum profugo placuere tori ceruixque recepto<br> 
sanguine magna redit fractaeque in pectora quercus,<br> 
bella cupit pastusque et capta armenta reposcit<br> 
iam pede, iam cornu melior (pauet ipse reuersum<br> 
uictor, et attoniti uix agnouere magistri):&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">330</span><br> 
non alias tacita iuuenis Teumesius iras<br> 
mente acuit. sed fida uias arcanaque coniunx<br> 
senserat; utque toris primo complexa iacebat<br> 
aurorae pallore uirum, 'quos, callide, motus<br> 
quamue fugam moliris?' ait 'nil transit amantes.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">335</span><br> 
sentio, peruigiles acuunt suspiria questus,<br> 
numquam in pace sopor. quotiens haec ora natare<br> 
fletibus et magnas latrantia pectora curas<br> 
admota deprendo manu! nil foedere rupto<br> 
conubiisue super moueor uiduaque iuuenta,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">340</span><br> 
etsi crudus amor necdum post flammea toti<br> 
intepuere tori: tua me, properabo fateri,<br> 
angit, amate, salus. tune incomitatus, inermis<br> 
regna petes? poterisque tuis decedere Thebis,<br> 
si neget? atque illum sollers deprendere semper&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">345</span><br> 
Fama duces tumidum narrat raptoque superbum<br> 
difficilemque tibi: necdum consumpserat annum.<br> 
me quoque nunc uates, nunc exta minantia diuos<br> 
aut auium lapsus aut turbida noctis imago<br> 
terret et (a, memini!) numquam mihi falsa per umbras&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">350</span><br> 
Iuno uenit. quo tendis iter? ni conscius ardor<br> 
ducit et ad Thebas melior socer.' hic breue tandem<br> 
risit Echionius iuuenis tenerumque dolorem<br> 
coniugis amplexu solatus et oscula maestis<br> 
tempestiua genis posuit lacrimasque repressit:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">355</span><br> 
'solue metus animo, dabitur, mihi crede, merentum<br> 
consiliis tranquilla dies; te fortior annis<br> 
nondum cura decet. sciat haec Saturnius olim<br> 
fata parens, oculosque polo demittere si quos<br> 
Iustitia et rectum terris defendere curat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">360</span><br> 
fors aderit lux illa tibi, qua moenia cernes<br> 
coniugis et geminas ibis regina per urbes.'<br>
&nbsp;&nbsp;&nbsp;&nbsp;sic ait, et caro raptim se limine profert.<br> 
Tydea iam socium coeptis, iam pectore fido<br> 
aequantem curas (tantus post iurgia mentes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">365</span><br> 
uinxit amor) socerumque adfatur tristis Adrastum.<br> 
fit mora consilio, cum multa mouentibus una<br> 
iam potior cunctis sedit sententia, fratris<br> 
pertemptare fidem tutosque in regna precando<br> 
explorare aditus. audax ea munera Tydeus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">370</span><br> 
sponte subit; nec non et te, fortissime gentis<br> 
Aetolum, multum lacrimis conata morari<br> 
Deipyle, sed iussa patris tutique regressus<br> 
legato iustaeque preces uicere sororis.<br>
&nbsp;&nbsp;&nbsp;&nbsp;iamque emensus iter siluis ac litore durum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">375</span><br> 
qua Lernaea palus, ambustaque sontibus alte<br> 
intepet hydra uadis, et qua uix carmine raro<br> 
longa sonat Nemea nondum pastoribus ausis,<br> 
qua latus Eoos Ephyres quod uergit ad Euros<br> 
Sisyphiique sedent portus irataque terrae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">380</span><br> 
curua Palaemonio secluditur unda Lechaeo.<br> 
hinc praeteruectus Nisum et te, mitis Eleusin,<br> 
laeuus abit, iamque arue gradu Teumesia et arces<br> 
intrat Agenoreas; ibi durum Eteoclea cernit<br> 
sublimem solio saeptumque horrentibus armis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">385</span><br> 
iura ferus populo trans legem ac tempora regni<br> 
iam fratris de parte dabat; sedet omne paratus<br> 
in facinus queriturque fidem tam sero reposci.<br>
&nbsp;&nbsp;&nbsp;&nbsp;constitit in mediis (ramus manifestat oliuae<br> 
legatum) causasque uiae nomenque rogatus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">390</span><br> 
edidit; utque rudis fandi pronusque calori<br> 
semper erat, iustis miscens tamen aspera coepit:<br> 
'si tibi plana fides et dicti cura maneret<br> 
foederis, ad fratrem completo iustius anno<br> 
legatos hinc ire fuit teque ordine certo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">395</span><br> 
fortunam exuere et laetum descendere regno,<br> 
ut uagus ille diu passusque haud digna per urbes<br> 
ignotas pactae tandem succederet aulae.<br> 
sed quia dulcis amor regni blandumque potestas,<br> 
posceris: astriferum iam uelox circulus orbem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">400</span><br> 
torsit et amissae redierunt montibus umbrae,<br> 
ex quo frater inops ignota per oppida tristes<br> 
exul agit casus; et te iam tempus aperto<br> 
sub Ioue ferre dies terrenaque frigora membris<br> 
ducere et externos summissum ambire penates.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">405</span><br> 
pone modum laetis; satis ostro diues et auro<br> 
conspicuus tenuem germani pauperis annum<br> 
risisti; moneo, regnorum gaudia temet<br> 
dedoceas patiensque fugae mereare reuerti.'<br>
&nbsp;&nbsp;&nbsp;&nbsp;dixerat. ast illi tacito sub pectore dudum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">410</span><br> 
ignea corda fremunt, iacto uelut aspera saxo<br> 
comminus erigitur serpens, cui subter inanes<br> 
longa sitis latebras totumque agitata per artus<br> 
conuocat in fauces et squamea colla uenenum:<br> 
'cognita si dubiis fratris mihi iurgia signis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">415</span><br> 
ante forent nec clara odiorum arcana paterent,<br> 
sufficeret uel sola fides, qua toruus et illum<br> 
mente gerens (ceu saepta nouus iam moenia laxet<br> 
fossor et hostiles inimicent classica turmas)<br> 
praefuris. in medios si comminus orsa tulisses&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">420</span><br> 
Bistonas aut refugo pallentes sole Gelonos,<br> 
parcior eloquio et medii reuerentior aequi<br> 
inciperes. neque te furibundae crimine mentis<br> 
arguerim: mandata refers. nunc omnia quando<br> 
plena minis, nec sceptra fide nec pace sequestra&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">425</span><br> 
poscitis, et propior capulo manus, haec mea regi<br> 
Argolico, nondum aequa tuis, uice dicta reporta:<br> 
quae sors iusta mihi, quae non indebitus annis<br> 
sceptra dicauit honos, teneo longumque tenebo:<br> 
te penes Inachiae dotalis regia dono&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">430</span><br> 
coniugis, et Danaae (quid enim maioribus actis<br> 
inuideam?) cumulentur opes. felicibus Argos<br> 
auspiciis Lernamque regas: nos horrida Dirces<br> 
pascua et Euboicis artatas fluctibus oras,<br> 
non indignati miserum dixisse parentem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">435</span><br> 
Oedipoden: tibi larga (Pelops et Tantalus auctor!)<br> 
nobilitas, propiorque fluat de sanguine iuncto<br> 
Iuppiter. anne feret luxu consueta paterno<br> 
hunc regina larem? nostrae cui iure sorores<br> 
anxia pensa trahant, longo quam sordida luctu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">440</span><br> 
mater et ex imis auditus forte tenebris<br> 
offendat sacer ille senex. iam pectora uulgi<br> 
adsueuere iugo: pudet heu plebisque patrumque:<br> 
ne totiens incerta ferant mutentque gementes<br> 
imperia et dubio pigeat parere tyranno.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">445</span><br> 
non parcit populis regnum breue; respice quantus<br> 
horror et attoniti nostro in discrimine ciues.<br> 
hosne ego, quis certa est sub te duce poena, relinquam?<br> 
iratus, germane, uenis. fac uelle: nec ipsi,<br> 
si modo notus amor meritique est gratia, patres&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">450</span><br> 
reddere regna sinent.' non ultra passus et orsa<br> 
iniecit mediis sermonibus obuia: 'reddes,'<br> 
ingeminat 'reddes; non si te ferreus agger<br> 
ambiat aut triplices alio tibi carmine muros<br> 
Amphion auditus agat, nil tela nec ignes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">455</span><br> 
obstiterint, quin ausa luas nostrisque sub armis<br> 
captiuo moribundus humum diademate pulses.<br> 
tu merito; ast horum miseret, quos sanguine uiles<br> 
coniugibus natisque infanda ad proelia raptos<br> 
proicis excidio, bone rex. o quanta Cithaeron&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">460</span><br> 
funera sanguineusque uadis, Ismene, rotabis!<br> 
haec pietas, haec magna fides! nec crimina gentis<br> 
mira equidem duco: sic primus sanguinis auctor<br> 
incestique patrum thalami; sed fallit origo:<br> 
Oedipodis tu solus eras, haec praemia morum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">465</span><br> 
ac sceleris, uiolente, feres! nos poscimus annum!<br> 
sed moror.' haec audax etiamnum in limine retro<br> 
uociferans, iam tunc impulsa per agmina praeceps,<br> 
euolat. Oeneae uindex sic ille Dianae<br> 
erectus saetis et aduncae fulmine malae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">470</span><br> 
cum premeret Pelopea phalanx, saxa obuia uoluens<br> 
fractaque perfossis arbusta Acheloia ripis,<br> 
iam Telamona solo, iam stratum Ixiona linquens<br> 
te, Meleagre, subit: ibi demum cuspide lata<br> 
haesit et obnixo ferrum laxauit in armo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">475</span><br> 
talis adhuc trepidum linquit Calydonius heros<br> 
concilium infrendens, ipsi ceu regna negentur,<br> 
festinatque uias ramumque precantis oliuae<br> 
abicit. attonitae tectorum e limine summo<br> 
aspectant matres, saeuoque infanda precantur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">480</span><br> 
Oenidae tacitoque simul sub pectore regi.<br>
&nbsp;&nbsp;&nbsp;&nbsp;nec piger ingenio scelerum fraudisque nefandae<br> 
rector eget. iuuenum fidos, lectissima bello<br> 
corpora, nunc pretio, nunc ille hortantibus ardens<br> 
sollicitat dictis, nocturnaque proelia saeuus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">485</span><br> 
instruit, et (sanctum populis per saecula nomen)<br> 
legatum insidiis tacitoque inuadere ferro<br> 
(quid regnis non uile?) cupit. quas quaereret artes<br> 
si fratrem, Fortuna, dares? o caeca nocentum<br> 
consilia! o semper timidum scelus! exit in unum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">490</span><br> 
plebs ferro iurata caput: ceu castra subire<br> 
apparet aut celsum crebris impulsibus urbis<br> 
inclinare latus, densi sic agmine facto<br> 
quinquaginta altis funduntur in ordine portis.<br> 
macte animi, tantis dignus qui crederis armis!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">495</span><br>
&nbsp;&nbsp;&nbsp;&nbsp;fert uia per dumos propior, qua calle latenti<br> 
praecelerant densaeque legunt compendia siluae.<br> 
lecta dolis sedes: gemini procul urbe malignis<br> 
faucibus urguentur colles, quos umbra superni<br> 
montis et incuruis claudunt iuga frondea siluis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">500</span><br> 
(insidias natura loco caecamque latendi<br> 
struxit opem), mediasque arte secat aspera rupes<br> 
semita, quam subter campi deuexaque latis<br> 
arua iacent spatiis. contra importuna crepido,<br> 
Oedipodioniae domus alitis; hic fera quondam &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">505</span><br> 
pallentes erecta genas suffusaque tabo<br> 
lumina, concretis infando sanguine plumis<br> 
reliquias amplexa uirum semesaque nudis<br> 
pectoribus stetit ossa premens uisuque trementi<br> 
conlustrat campos, si quis concurrere dictis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">510</span><br> 
hospes inexplicitis aut comminus ire uiator<br> 
audeat et dirae commercia iungere linguae;<br> 
nec mora, quin acuens exertos protinus ungues<br> 
liuentesque manus fractosque in uulnere dentes<br> 
terribili applausu circum hospita surgeret ora;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">515</span><br> 
et latuere doli, donec de rupe cruenta<br> 
(heu simili deprensa uiro!) cessantibus alis<br> 
tristis inexpletam scopulis adfligeret aluum.<br> 
monstrat silua nefas: horrent uicina iuuenci<br> 
gramina, damnatis auidum pecus abstinet herbis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">520</span><br> 
non Dryadum placet umbra choris non commoda sacris<br> 
Faunorum, diraeque etiam fugere uolucres<br> 
prodigiale nemus. tacitis huc gressibus acti<br> 
deueniunt peritura cohors, hostemque superbum<br> 
adnixi iaculis et humi posita arma tenentes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">525</span><br> 
expectant, densaque nemus statione coronant.<br>
&nbsp;&nbsp;&nbsp;&nbsp;coeperat umenti Phoebum subtexere palla<br> 
Nox et caeruleam terris infuderat umbram.<br> 
ille propinquabat siluis et ab aggere celso<br> 
scuta uirum galeasque uidet rutilare comantes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">530</span><br> 
qua laxant rami nemus aduersaque sub umbra<br> 
flammeus aeratis lunae tremor errat in armis.<br> 
obstipuit uisis, ibat tamen, horrida tantum<br> 
spicula et inclusum capulo tenus admouet ensem,<br> 
ac prior 'unde, uiri, quidue occultatis in armis?'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">535</span><br> 
non humili terrore rogat. nec reddita contra<br> 
uox, fidamque negant suspecta silentia pacem.<br> 
ecce autem uasto Cthonii contorta lacerto,<br> 
quo duce freta cohors, fuscas interuolat auras<br> 
hasta; sed audenti deus et fortuna recessit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">540</span><br> 
per tamen Olenii tegimen suis atraque saetis<br> 
terga super laeuos umeros uicina cruori<br> 
effugit et uiduo iugulum ferit inrita ligno.<br> 
tunc horrere comae sanguisque in corda gelari.<br> 
huc ferus atque illuc animum pallentiaque ira&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">545</span><br> 
ora ferens (nec tanta putat sibi bella parari):<br> 
'ferte gradum contra campoque erumpite aperto!<br> 
quis timor audendi, quae tanta ignauia? solus,<br> 
solus in arma uoco.' neque in his mora; quos ubi plures,<br> 
quam ratus, innumeris uidet excursare latebris,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">550</span><br> 
hos deire iugis, illos e uallibus imis<br> 
crescere, nec paucos campo, totumque sub armis<br> 
conlucere iter (ut clausas indagine profert<br> 
in medium uox prima feras), quae sola medendi<br> 
turbata ratione uia est, petit ardua dirae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">555</span><br> 
Sphingos et abscisis infringens cautibus uncas<br> 
exuperat iuga dura manus, scopuloque potitus,<br> 
unde procul tergo metus et uia prona nocendi,<br> 
saxum ingens, quod uix plena ceruice gementes<br> 
uertere humo et muris ualeant inferre iuuenci,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">560</span><br> 
rupibus auellit; dein toto sanguine nixus<br> 
sustinet, inmanem quaerens librare ruinam,<br> 
qualis in aduersos Lapithas erexit inanem<br> 
magnanimus cratera Pholus. stupet obuia leto<br> 
turba superstantem atque emissi turbine montis &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">565</span><br> 
obruitur; simul ora uirum, simul arma manusque<br> 
fractaque commixto sederunt pectora ferro.<br> 
quattuor hic adeo disiecti mole sub una<br> 
congemuere, fuga tremefactum protinus agmen<br> 
excutitur coeptis. neque enim temnenda iacebant&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">570</span><br> 
funera: fulmineus Dorylas, quem regibus ardens<br> 
aequabat uirtus, Martisque e semine Theron<br> 
terrigenas confisus auos, nec uertere cuiquam<br> 
frena secundus Halys, sed tunc pedes occubat aruis,<br> 
Pentheumque trahens nondum te Phaedimus aequo,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">575</span><br> 
Bacche, genus. quorum ut subitis exterrita fatis<br> 
agmina turbatam uidit laxare cateruam,<br> 
quae duo sola manu gestans adclinia monti<br> 
fixerat, intorquet iacula et fugientibus addit.<br> 
mox in plana libens, nodo ne pectore tela&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">580</span><br> 
inciderent, saltu praeceps defertur et orbem,<br> 
quem procul oppresso uidit Therone uolutum,<br> 
corripuit, tergoque et uertice tegmina nota<br> 
saeptus et hostili propugnans pectora parma<br> 
constitit. inde iterum densi glomerantur in unum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">585</span><br> 
Ogygidae firmantque gradum; trahit ocius ensem<br> 
Bistonium Tydeus, Mauortia munera magni<br> 
Oeneos, et partes pariter diuisus in omnes<br> 
hos obit atque illos ferroque micantia tela<br> 
decutit; impeditant numero seque ipsa uicissim&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">590</span><br> 
arma premunt, nec uis conatibus ulla, sed ipsae<br> 
in socios errare manus et corpora turba<br> 
inuolui prolapsa sua; manet ille ruentes<br> 
angustus telis et inexpugnabilis obstat.<br> 
non aliter Getica (si fas est credere) Phlegra&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">595</span><br> 
armatum inmensus Briareus stetit aethera contra,<br> 
hinc Phoebi pharetras, hinc toruae Pallados angues,<br> 
inde Pelethroniam praefixa cuspide pinum<br> 
Martis, at hinc lasso mutata Pyracmoni temnens<br> 
fulmina, cum toto nequiquam obsessus Olympo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">600</span><br> 
tot queritur cessare manus: non segnior ardet<br> 
huc illuc clipeum obiectans, seque ipse recedens<br> 
circumit; interdum trepidis occurrit et instat<br> 
spicula deuellens, clipeo quae plurima toto<br> 
fixa tremunt armantque uirum; saepe aspera passus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">605</span><br> 
uulnera, sed nullum uitae in secreta receptum<br> 
nec mortem sperare ualet. rotat ipse furentem<br> 
Deilochum, comitemque illi iubet ire sub umbras<br> 
Phegea sublata minitantem bella securi<br> 
Dircaeumque Gyan et Echionium Lycophonten.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">610</span><br> 
iam trepidi sese quaerunt numerantque, nec idem<br> 
caedis amor, tantamque dolent rarescere turbam.<br>
&nbsp;&nbsp;&nbsp;&nbsp;ecce Chromis Tyrii demissus origine Cadmi<br> 
(hunc utero quondam Dryope Phoenissa grauato<br> 
rapta repente choris onerisque oblita ferebat,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">615</span><br> 
dumque trahit prensis taurum tibi cornibus, Euhan,<br> 
procidit impulsus nimiis conatibus infans)<br> 
tunc audax iaculis et capti pelle leonis<br> 
pinea nodosae quassabat robora clauae<br> 
increpitans: 'unusne, uiri, tot caedibus, unus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">620</span><br> 
ibit ouans Argos? uix credet fama reuerso!<br> 
heu socii, nullaene manus, nulla arma ualebunt?<br> 
haec regi promissa, Cydon, haec, Lampe, dabamus?'<br> 
dum clamat, subit ore cauo Teumesia cornus,<br> 
nec prohibent fauces; atque illi uoce repleta&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">625</span><br> 
intercepta natat prorupto in sanguine lingua.<br> 
stabat adhuc, donec transmissa morte per artus<br> 
labitur inmorsaque cadens obmutuit hasta.<br> 
uos quoque, Thespiadae, cur infitiatus honora<br> 
arcuerim fama? fratris moribunda leuabat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">630</span><br> 
membra solo Periphas (nil indole clarius illa<br> 
nec pietate fuit), laeua marcentia colla<br> 
sustentans dextraque latus; singultibus artum<br> 
exhaurit thoraca dolor, nec uincla coercent<br> 
undantem fletu galeam, cum multa gementi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">635</span><br> 
pone grauis curuas perfringit lancea costas<br> 
exit et in fratrem cognataque pectora telo<br> 
conserit. ille oculos etiamnum in luce natantes<br> 
sistit et aspecta germani morte resoluit.<br> 
at cui uita recens et adhuc in uulnere uires&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">640</span><br> 
'hos tibi complexus, haec dent' ait 'oscula nati.'<br> 
procubuere pares fatis, miserabile uotum<br> 
mortis, et alterna clauserunt lumina dextra.<br>
&nbsp;&nbsp;&nbsp;&nbsp;protinus idem ultro iaculo parmaque Menoeten<br> 
proterrebat agens trepidis uestigia retro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">645</span><br> 
passibus urguentem, donec defecit iniqua<br> 
lapsus humo, pariterque manus distractus in ambas<br> 
orat et a iugulo nitentem sustinet hastam:<br> 
'parce per has stellis interlabentibus umbras,<br> 
per superos noctemque tuam; sine tristia Thebis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">650</span><br> 
nuntius acta feram uulgique per ora pauentis<br> 
contempto te rege canam: sic inrita nobis<br> 
tela cadant, nullique tuum penetrabile ferro<br> 
pectus, et optanti uictor reueharis amico.'<br> 
dixerat. ille nihil uultum mutatus 'inanes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">655</span><br> 
perdis' ait 'lacrimas; et tu (ni fallor) iniquo<br> 
pollicitus mea colla duci: nunc arma diemque<br> 
proice; quid timidae sequeris compendia uitae?<br> 
bella manent.' simul haec et crassum sanguine telum<br> 
iam redit; ille super dictis infensus amaris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">660</span><br> 
prosequitur uictos: 'non haec trieterica uobis<br> 
nox patrio de more uenit, non orgia Cadmi<br> 
cernitis aut auidas Bacchum scelerare parentes.<br> 
nebridas et fragiles thyrsos portare putastis<br> 
imbellem ad sonitum maribusque incognita ueris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">665</span><br> 
foeda Celaenaea committere proelia buxo?<br> 
hic aliae caedes, alius furor: ite sub umbras,<br> 
o timidi paucique!' haec intonat; ast tamen illi<br> 
membra negant, lassusque ferit praecordia sanguis.<br> 
iam sublata manus cassos defertur in ictus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">670</span><br> 
tardatique gradus, clipeum nec sustinet umbo<br> 
mutatum spoliis; gelidus cadit imber anhelo<br> 
pectore, tum crines ardentiaque ora cruentis<br> 
roribus et taetra morientum aspergine manant:<br> 
ut leo, qui campis longe custode fugato&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">675</span><br> 
Massylas depastus oues, ubi sanguine multo<br> 
luxuriata fames ceruixque et tabe grauatae<br> 
consedere iubae, mediis in caedibus astat<br> 
aeger, hians, uictusque cibis; nec iam amplius irae<br> 
crudescunt: tantum uacuis ferit aera malis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">680</span><br> 
molliaque eiecta delambit uellera lingua.<br>
&nbsp;&nbsp;&nbsp;&nbsp;ille etiam Thebas spoliis et sanguine plenus<br> 
isset et attonitis sese populoque ducique<br> 
ostentasset ouans, ni tu, Tritonia uirgo,<br> 
flagrantem multaque operis caligine plenum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">685</span><br> 
consilio dignata uirum: 'sate gente superbi<br> 
Oeneos, absentes cui dudum uincere Thebas<br> 
adnuimus, iam pone modum nimiumque secundis<br> 
parce deis: huic una fides optanda labori.<br> 
fortuna satis usus abi.' restabat acerbis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">690</span><br> 
funeribus socioque gregi non sponte superstes<br> 
Haemonides (ille haec praeuiderat, omina doctus<br> 
aeris et nulla deceptus ab alite) Maeon,<br> 
nec ueritus prohibere ducem, sed fata monentem<br> 
priuauere fide. uita miserandus inerti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">695</span><br> 
damnatur; trepido Tydeus inmitia mandat:<br> 
'quisquis es Aonidum, quem crastina munere nostro<br> 
manibus exemptum mediis Aurora uidebit,<br> 
haec iubeo perferre duci: cinge aggere portas,<br> 
tela noua, fragiles aeuo circum inspice muros,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">700</span><br> 
praecipue stipare uiros densasque memento<br> 
multiplicare acies! fumantem hunc aspice late<br> 
ense meo campum: tales in bella uenimus.'<br>
&nbsp;&nbsp;&nbsp;&nbsp;haec ait, et meritae pulchrum tibi, Pallas, honorem<br> 
sanguinea de strage parat, praedamque iacentem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">705</span><br> 
comportat gaudens ingentiaque acta recenset.<br> 
quercus erat tenerae iam longum oblita iuuentae<br> 
aggere camporum medio, quam plurimus ambit<br> 
frondibus incuruis et crudo robore cortex.<br> 
huic leues galeas perfossaque uulnere crebro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">710</span><br> 
inserit arma ferens, huic truncos ictibus enses<br> 
subligat et tractas membris spirantibus hastas.<br> 
corpora tunc atque arma simul cumulata superstans<br> 
incipit (oranti nox et iuga longa resultant):<br> 
'diua ferox, magni decus ingeniumque parentis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">715</span><br> 
bellipotens, cui torua genis horrore decoro<br> 
cassis, et asperso crudescit sanguine Gorgon,<br> 
nec magis ardentes Mauors hastataque pugnae<br> 
impulerit Bellona tubas, huic adnue sacro,<br> 
seu Pandionio nostras inuisere caedes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">720</span><br> 
monte uenis, siue Aonia deuertis Itone<br> 
laeta choris, seu tu Libyco Tritone repexas<br> 
lota comas qua te biiugo temone frementem<br> 
intemeratarum uolucer rapit axis equarum:<br> 
nunc tibi fracta uirum spolia informesque dicamus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">725</span><br> 
exuuias. at si patriis Porthaonis aruis<br> 
inferar et reduci pateat mihi Martia Pleuron,<br> 
aurea tunc mediis urbis tibi templa dicabo<br> 
collibus, Ionias qua despectare procellas<br> 
dulce sit, et flauo tollens ubi uertice pontum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">730</span><br> 
turbidus obiectas Achelous Echinadas exit.<br> 
hic ego maiorum pugnas uultusque tremendos<br> 
magnanimum effingam regum, figamque superbis<br> 
arma tholis, quaeque ipse meo quaesita reuexi<br> 
sanguine, quaeque dabis captis, Tritonia, Thebis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">735</span><br> 
centum ibi uirgineis uotae Calydonides aris<br> 
Actaeas tibi rite faces et ab arbore casta<br> 
nectent purpureas niueo discrimine uittas,<br> 
peruigilemque focis ignem longaeua sacerdos<br> 
nutriet, arcanum numquam spretura pudorem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">740</span><br> 
tu bellis, tu pace feres de more frequentes<br> 
primitias operum, non indignante Diana.'<br> 
dixerat, et dulces iter instaurabat ad Argos.
</p>
<div class="footer">
	<p>
		<a href="/statius.html">Statius</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY>
</HTML>