<html>
	<head>
		<title>
			Priapea
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>CARMINA PRIAPEA
</p>

<p class=border></P>

<p>
[I]
</p>

<p>
Carminis incompti lusus lecture procaces,<br>
conveniens Latio pone supercilium.<br>
non soror hoc habitat Phoebi, non Vesta sacello,<br>
nec quae de patrio vertice nata dea est,<br>
sed ruber hortorum custos, membrosior aequo,<br>
qui tectum nullis vestibus inguen habet.<br>
aut igitur tunicam parti praetende tegendae,<br>
aut quibus hanc oculis aspicis, ista lege. 
</p>

<p>
[II]
</p>

<p>
Ludens haec ego teste te, Priape,<br>
horto carmina digna, non libello,<br>
scripsi non nimium laboriose.<br>
nec musas tamen, ut solent poetae,<br>
ad non virgineum locum vocavi.<br>
nam sensus mihi corque defuisset,<br>
castas, Pierium chorum, sorores<br>
auso ducere mentulam ad Priapi.<br>
ergo quidquid id est, quod otiosus<br>
templi parietibus tui notavi,<br>
in partem accipias bonam, rogamus. 
</p>

<p>
[III]
</p>

<p>
Obscure poteram tibi dicere: 'da mihi, quod tu<br>
des licet assidue, nil tamen inde perit.<br>
da mihi, quod cupies frustra dare forsitan olim,<br>
cum tenet obsessas invida barba genas,<br>
quodque Iovi dederat qui raptus ab alite sacra<br>
miscet amatori pocula grata suo,<br>
quod virgo prima cupido dat nocte marito,<br>
dum timet alterius volnus inepta loci.'<br>
simplicius multo est 'da pedicare' Latine<br>
dicere. quid faciam? crassa Minerva mea est. 
</p>

<p>
[IV]
</p>

<p>
Obscaenas rigido deo tabellas<br>
dicans ex Elephantidos libellis<br>
dat donum Lalage rogatque, temptes,<br>
si pictas opus edat ad figuras. 
</p>

<p>
[V]
</p>

<p>
Quam puero legem fertur dixisse Priapus,<br>
versibus his infra scripta duobus erit:<br>
'quod meus hortus habet sumas inpune licebit,<br>
si dederis nobis quod tuos hortus habet.'
</p>

<p>
[VI]
</p>

<p>
Quod sum ligneus, ut vides, Priapus<br>
et falx lignea ligneusque penis,<br>
prendam te tamen et tenebo prensum<br>
totamque hanc sine fraude, quantacunque est,<br>
tormento citharaque tensiorem<br>
ad costam tibi septimam recondam. 
</p>

<p>
[VII]
</p>

<p>
Cum loquor, una mihi peccatur littera; nam T<br>
P dico semper blaesaque lingua mihi est. 
</p>

<p>
[VIII]
</p>

<p>
Matronae procul hinc abite castae:<br>
turpe est vos legere inpudica verba. — <br>
non assis faciunt euntque recta:<br>
nimirum sapiunt videntque magnam<br>
matronae quoque mentulam libenter. 
</p>

<p>
[IX]
</p>

<p>
Cur obscaena mihi pars sit sine veste, requirens<br>
quaere, tegat nullus cur sua tela deus.<br>
fulmen habens mundi dominus tenet illud aperte;<br>
nec datur aequoreo fuscina tecta deo.<br>
nec Mavors illum, per quem valet, occulit ensem;<br>
nec latet in tepido Palladis hasta sinu.<br>
num pudet auratas Phoebum portare sagittas?<br>
clamne solet pharetram ferre Diana suam?<br>
num tegit Alcides nodosae robora clavae?<br>
sub tunica virgam num deus ales habet?<br>
quis Bacchum gracili vestem praetendere thyrso,<br>
quis te celata cum face vidit, Amor?<br>
nec mihi sit crimen, quod mentula semper aperta est:<br>
hoc mihi si telum desit, inermis ero. 
</p>

<p>
[X]
</p>

<p>
Insulsissima quid puella rides?<br>
non me Praxiteles Scopasve fecit,<br>
non sum Phidiaca manu politus;<br>
sed lignum rude vilicus dolavit<br>
et dixit mihi 'tu Priapus esto'.<br>
spectas me tamen et subinde rides:<br>
nimirum tibi salsa res videtur<br>
adstans inguinibus columna nostris. 
</p>

<p>
[XI]
</p>

<p>
Ne prendare cave. prenso nec fuste nocebo,<br>
saeva nec incurva volnera falce dabo:<br>
traiectus conto sic extendere pedali,<br>
ut culum rugam non habuisse putes. 
</p>

<p>
[XII]
</p>

<p>
Quaedam iunior Hectoris parente,<br>
Cumaeae soror, ut puto, Sibyllae,<br>
aequalis tibi, quam domum revertens<br>
Theseus repperit in rogo iacentem,<br>
infirmo solet huc gradu venire<br>
rugosasque manus ad astra tollens,<br>
ne desim sibi mentula, rogare.<br>
hesterna quoque luce dum precatur,<br>
dentem de tribus excreavit unum.<br>
'tolle' inquam 'procul et iube latere<br>
scissa sub tunica stolaque russa,<br>
ut semper solet et timere lucem<br>
qui tanto patet indecens hiatu,<br>
barbato macer eminente naso,<br>
ut credas Epicuron oscitari.' 
</p>

<p>
[XIII]
</p>

<p>
Percidere puer, moneo: futuere puella:<br>
barbatum furem tertia poena manet. 
</p>

<p>
[XIV]
</p>

<p>
Huc huc, quisquis es, in dei salacis<br>
deverti grave ne puta sacellum.<br>
et si nocte fuit puella tecum,<br>
hac re quod metuas adire, non est.<br>
istud caelitibus datur severis:<br>
nos vappae sumus et pusilla culti<br>
ruris numina, nos pudore pulso<br>
stamus sub Iove coleis apertis.<br>
ergo quilibet huc licebit intret<br>
nigri fornicis oblitus favilla. 
</p>

<p>
[XV]
</p>

<p>
Commisso mihi non satis modestas<br>
quicunque attulerit manus agello,<br>
is me sentiet esse non spadonem.<br>
dicat forsitan hoc: 'tibine quisquam<br>
hic inter frutices loco remoto<br>
percisum sciat esse me?', sed errat:<br>
magnis testibus ista res agetur. 
</p>

<p>
[XVI]
</p>

<p>
Qualibus Hippomenes rapuit Schoeneida pomis,<br>
qualibus Hesperidum nobilis hortus erat,<br>
qualia credibile est spatiantem rure paterno<br>
Nausicaam pleno saepe tulisse sinu,<br>
quale fuit malum, quod littera pinxit Aconti,<br>
qua lecta est cupido pacta puella viro:<br>
qualiacunque, pius dominus florentis agelli<br>
imposuit mensae, nude Priape, tuae. 
</p>

<p>
[XVII]
</p>

<p>
Quid mecum tibi, circitor moleste?<br>
ad me quid prohibes venire furem?<br>
accedat, sine: laxior redibit. 
</p>

<p>
[XVIII]
</p>

<p>
Commoditas haec est in nostro maxima pene,<br>
laxa quod esse mihi femina nulla potest. 
</p>

<p>
[XIX]
</p>

<p>
Hic quando Telethusa circulatrix,<br>
quae clunem tunica tegente nulla<br>
exos altius altiusque motat,<br>
crisabit tibi fluctuante lumbo?<br>
haec sic non modo te, Priape, posset,<br>
privignum quoque sed movere Phaedrae. 
</p>

<p>
[XX]
</p>

<p>
Fulmina sub Iove sunt; Neptuni fuscina telum;<br>
ense potens Mars est; hasta, Minerva, tua est;<br>
sutilibus Liber committit proelia thyrsis;<br>
fertur Apollinea missa sagitta manu;<br>
Herculis armata est invicti dextera clava:<br>
at me terribilem mentula tenta facit. 
</p>

<p>
[XXI]
</p>

<p>
Copia me perdit: tu suffragare rogatus,<br>
indicio nec nos prode, Priape, tuo,<br>
quaeque tibi posui tamquam vernacula poma,<br>
de sacra nulli dixeris esse via. 
</p>

<p>
[XXII]
</p>

<p>
Femina si furtum faciet mihi virve puerve,<br>
haec cunnum, caput hic praebeat, ille nates. 
</p>

<p>
[XXIII]
</p>

<p>
Quicunque hic violam rosamve carpet<br>
furtivomve holus aut inempta poma,<br>
defectus pueroque feminaque<br>
hac tentigine, quam videtis in me,<br>
rumpatur, precor, usque mentulaque<br>
nequiquam sibi pulset umbilicum. 
</p>

<p>
[XXIV]
</p>

<p>
Hic me custodem fecundi vilicus horti<br>
mandati curam iussit habere loci.<br>
fur habeas poenam, licet indignere 'feram'que<br>
'propter holus' dicas 'hoc ego?' 'propter holus'. 
</p>

<p>
[XXV]
</p>

<p>
Hoc sceptrum, quod ab arbore est recisum<br>
nulla et iam poterit virere fronde,<br>
sceptrum, quod pathicae petunt puellae,<br>
quod quidam cupiunt tenere reges,<br>
quoi dant oscula nobiles cinaedi,<br>
intra viscera furis ibit usque<br>
ad pubem capulumque coleorum. 
</p>

<p>
[XXVI]
</p>

<p>
Porro — nam quis erit modus? — Quirites<br>
aut praecidite seminale membrum,<br>
quod totis mihi noctibus fatigant<br>
vicinae sine fine prurientes<br>
vernis passeribus salaciores,<br>
aut rumpar nec habebitis Priapum.<br>
ipsi cernitis, effututus ut sim<br>
confectusque macerque pallidusque,<br>
qui quondam ruber et valens solebam<br>
fures caedere quamlibet valentes.<br>
defecit latus et periculosam<br>
cum tussi miser expuo salivam. 
</p>

<p>
[XXVII]
</p>

<p>
Deliciae populi, magno notissima circo<br>
Quintia, vibratas docta movere nates,<br>
cymbala cum crotalis, pruriginis arma, Priapo<br>
ponit et adducta tympana pulsa manu:<br>
pro quibus, ut semper placeat spectantibus, orat,<br>
tentaque ad exemplum sit sua turba dei. 
</p>

<p>
[XXVIII]
</p>

<p>
Tu, qui non bene cogitas et aegre<br>
carpendo tibi temperas ab horto,<br>
pedicabere fascino pedali.<br>
quod si tam gravis et molesta poena<br>
non profecerit, altiora tangam. 
</p>

<p>
[XXIX]
</p>

<p>
Obscaenis, peream, Priape, si non<br>
uti me pudet inprobisque verbis.<br>
sed cum tu posito deus pudore<br>
ostendas mihi coleos patentes,<br>
cum cunno mihi mentula est vocanda. 
</p>

<p>
[XXX]
</p>

<p>
'Falce minax et parte tua maiore, Priape,<br>
ad fontem, quaeso, dic mihi qua sit iter.'<br>
vade per has vites, quarum si carpseris uvam,<br>
cur aliter sumas, hospes, habebis aquam. 
</p>

<p>
[XXXI]
</p>

<p>
Donec proterva nil mei manu carpes,<br>
licebit ipsa sis pudicior Vesta.<br>
sin, haec mei te ventris arma laxabunt,<br>
exire ut ipse de tuo queas culo. 
</p>

<p>
[XXXII]
</p>

<p>
Vvis aridior puella passis,<br>
buxo pallidior novaque cera,<br>
collatas sibi quae suisque membris<br>
formicas facit altiles videri;<br>
quoius viscera non aperta Tuscus<br>
per pellem poterit videre aruspex;<br>
quae suco caret usque putris &#x2020; pumex,<br>
nemo viderit hanc ut expuentem;<br>
quam pro sanguine pulverem scobemque<br>
in venis medici putant habere — <br>
ad me nocte solet venire et affert<br>
pallorem maciemque larualem.<br>
ductor ferreus insulariusve<br>
lanternae videor fricare cornu.
</p>

<p>
[XXXIII]
</p>

<p>
Naidas antiqui Dryadasque habuere Priapi,<br>
et quo tenta dei vena subiret, erat.<br>
nunc adeo nihil est, adeo mea plena libido est,<br>
ut Nymphas omnis interiisse putem.<br>
turpe quidem factu, sed ne tentigine rumpar,<br>
falce mihi posita fiet amica manus. 
</p>

<p>
[XXXIV]
</p>

<p>
Cum sacrum fieret deo salaci,<br>
conducta est pretio puella parvo<br>
communis satis omnibus futura:<br>
quae quot nocte viros peregit una,<br>
tot verpas tibi dedicat salignas. 
</p>

<p>
[XXXV]
</p>

<p>
Pedicabere, fur, semel; sed idem<br>
si prensus fueris bis, irrumabo;<br>
quod si tertia furta molieris,<br>
ut poenam patiare et hanc et illam,<br>
pedicaberis irrumaberisque. 
</p>

<p>
[XXXVI]
</p>

<p>
Notas habemus quisque corporis formas:<br>
Phoebus comosus, Hercules lacertosus,<br>
trahit figuram virginis tener Bacchus,<br>
Minerva flava, lumine &lt;est&gt; Venus paeto,<br>
fronte &#x2020; crinitos Arcadas vides Faunos,<br>
habet decentes nuntius deum plantas,<br>
tutela Lemni dispares movet gressus,<br>
intonsa semper Aesculapio barba est,<br>
nemo est feroci pectorosior Marte:<br>
quod si quis inter haec locus mihi restat,<br>
deus Priapo mentulatior non est. 
</p>

<p>
[XXXVII]
</p>

<p>
Cur pictum memori sit in tabella<br>
membrum quaeritis, unde procreamur?<br>
cum penis mihi forte laesus esset<br>
chirurgique manum miser timerem,<br>
dis me legitimis nimisque magnis,<br>
ut Phoebo puta filioque Phoebi,<br>
curatum dare mentulam verebar;<br>
huic dixi: 'fer opem, Priape, parti,<br>
quoius tu, pater, ipse pars videris;<br>
qua salva sine sectione facta<br>
ponetur tibi picta, quam levaris,<br>
compar consimilisque concolorque.'<br>
promisit fore mentulamque movit<br>
pro nutu deus et rogata fecit. 
</p>

<p>
[XXXVIII]
</p>

<p>
Simpliciter tibi me, quodcunque est, dicere oportet,<br>
natura est quoniam semper aperta mihi:<br>
pedicare volo, tu vis decerpere poma;<br>
quod peto, si dederis, quod petis, accipies.
</p>

<p>
[XXXIX]
</p>

<p>
Forma Mercurius potest placere,<br>
forma conspiciendus est Apollo,<br>
formosus quoque pingitur Lyaeus,<br>
formosissimus omnium est Cupido.<br>
me pulcra fateor carere forma,<br>
verum mentula luculenta nostra est:<br>
hanc mavolt sibi quam deos priores<br>
si qua est non fatui puella cunni. 
</p>

<p>
[XL]
</p>

<p>
Nota Suburanas inter Telethusa puellas,<br>
quae, puto, de quaestu libera facta suo est,<br>
cingit inaurata penem tibi, sancte, corona:<br>
hoc pathicae summi numinis instar habent. 
</p>

<p>
[XLI]
</p>

<p>
Quisquis venerit huc, poeta fiat<br>
et versus mihi dedicet iocosos.<br>
qui non fecerit, inter eruditos<br>
ficosissimus ambulet poetas. 
</p>

<p>
[XLII]
</p>

<p>
Laetus Aristagoras natis bene vilicus uvis<br>
de cera &#x2020; facta dat tibi poma, deus.<br>
at tu sacrati contentus imagine pomi<br>
fac veros fructus ille, Priape, ferat. 
</p>

<p>
[XLIII]
</p>

<p>
Velle quid hanc dicas, quamvis sim ligneus, hastam,<br>
oscula dat medio si qua puella mihi?<br>
augure non opus est: 'in me' mihi credite, dixit<br>
'utetur veris viribus hasta rudis.' 
</p>

<p>
[XLIV]
</p>

<p>
Nolite omnia, quae loquor, putare<br>
per lusum mihi per iocumque dici.<br>
deprensos ego ter quaterque fures<br>
omnis, non dubitetis, irrumabo. 
</p>

<p>
[XLV]
</p>

<p>
Cum quendam rigidus deus videret<br>
ferventi caput ustulare ferro,<br>
ut Maurae similis foret puellae,<br>
'heus' inquit 'tibi dicimus, cinaede,<br>
uras te licet usque torqueasque,<br>
num tandem prior es puella, quaeso,<br>
quam sint, mentula quos habet, capilli?' 
</p>

<p>
[XLVI]
</p>

<p>
O non candidior puella Mauro,<br>
sed morbosior omnibus cinaedis,<br>
pygmaeo brevior gruem timenti,<br>
ursis asperior pilosiorque,<br>
Medis laxior Indicisve bracis:<br>
manes hinc, licet ut liberet, ires;<br>
nam quamvis videar satis paratus,<br>
erucarum opus est decem maniplis,<br>
fossas inguinis ut teram dolemque<br>
cunni vermiculos scaturrientis.
</p>

<p>
[XLVII]
</p>

<p>
Quicunque vestrum, qui venitis ad cenam<br>
libare nullus sustinet mihi versus,<br>
illius uxor aut amica rivalem<br>
lasciviendo languidum, precor, reddat<br>
et ipse longa nocte dormiat solus<br>
libidinosis incitatus erucis. 
</p>

<p>
[XLVIII]
</p>

<p>
Quod partem madidam mei videtis<br>
per quam significor Priapus esse,<br>
non ros est, mihi crede, nec pruina,<br>
sed quod sponte sua solet remitti,<br>
cum mens est pathicae memor puellae. 
</p>

<p>
[XLIX]
</p>

<p>
Tu, quicunque vides circa tectoria nostra<br>
non nimium casti carmina plena ioci,<br>
versibus obscaenis offendi desine: non est<br>
mentula subducti nostra supercilii. 
</p>

<p>
[L]
</p>

<p>
Quaedam, si placet hoc tibi, Priape,<br>
fucosissima me puella ludit<br>
et nec dat mihi nec negat daturam:<br>
causas invenit usque differendi.<br>
quae si contigerit fruenda nobis,<br>
totam cum paribus, Priape, nostris<br>
cingemus tibi mentulam coronis.
</p>

<p>
[LI]
</p>

<p>
Quid hoc negoti est quave suspicer causa<br>
venire in hortum plurimos meum fures,<br>
cum, quisquis in nos incidit, luat poenas<br>
et usque curvos excavetur ad lumbos?<br>
non ficus hic est praeferenda vicinae<br>
uvaeve, quales flava legit Arete,<br>
non mala truncis adserenda Picenis<br>
pirumve, tanto quod periculo captes,<br>
magisve cera luteum nova prunum<br>
sorbumve ventres lubricos moraturum.<br>
praesigne rami nec mei ferunt morum<br>
nucemve longam, quae vocatur &#x2020; alva<br>
amygdalumve flore purpurae fulgens.<br>
non brassicarum ferre glorior caules<br>
betasve, quantas hortus educet nullus,<br>
crescensve semper in suom caput porrum.<br>
nec seminosas ad cucurbitas quemquam<br>
ad ocimumve cucumeresque humi fusos<br>
venire credo sessilesve lactucas<br>
acresque cepas aliumque furatum,<br>
nec ut salaces nocte tollat erucas<br>
mentamque olentem cum salubribus rutis.<br>
quae cuncta quamvis nostro habemus in saepto,<br>
non pauciora proximi ferunt horti.<br>
quibus relictis in mihi laboratum<br>
locum venitis, improbissimi fures:<br>
nimirum apertam convolatis ad poenam,<br>
hoc vos et ipsum, quod minamur, invitat. 
</p>

<p>
[LII]
</p>

<p>
Heus tu, non bene qui manum rapacem<br>
mandato mihi contines ab horto,<br>
iam primum stator hic libidinosus<br>
alternis et eundo et exeundo<br>
porta te faciet patentiorem.<br>
accedent duo, qui latus tuentur,<br>
pulcre pensilibus peculiati;<br>
qui cum te male foderint iacentem,<br>
ad partis veniet salax asellus<br>
et nil deterius mutuniatus.<br>
quare si sapiet malus, cavebit,<br>
cum tantum sciet esse mentularum. 
</p>

<p>
[LIII]
</p>

<p>
Contentus modico Bacchus solet esse racemo,<br>
cum capiant alti vix cita musta lacus,<br>
magnaque fecundis cum messibus area desit,<br>
in Cereris crines una corona datur.<br>
tu quoque, dive minor, maiorum exempla secutus,<br>
quamvis pauca damus, consule poma boni. 
</p>

<p>
[LIV]
</p>

<p>
CD si scribas temonemque insuper addas,<br>
qui medium volt te scindere, pictus erit. 
</p>

<p>
[LV]
</p>

<p>
Credere quis possit? falcem quoque — turpe fateri — <br>
de digitis fures subripuere meis.<br>
nec movet amissi tam me iactura pudorque<br>
quam praebent iustos altera tela metus:<br>
quae si perdidero, patria mutabor, et olim<br>
ille tuos civis, Lampsace, Gallus ero. 
</p>

<p>
[LVI]
</p>

<p>
Derides quoque, fur, et impudicum<br>
ostendis digitum mihi minanti?<br>
heu heu me miserum — quid ista lignum est<br>
quae me terribilem facit videri?<br>
mandabo domino tamen salaci,<br>
ut pro me velit irrumare fures. 
</p>

<p>
[LVII]
</p>

<p>
Cornix et caries vetusque bustum,<br>
turba putida facta saeculorum,<br>
quae forsan potuisset esse nutrix<br>
Tithoni Priamique Nestorisque,<br>
illis ni pueris anus fuisset,<br>
ne desim sibi, me rogat, fututor.<br>
quid si nunc roget, ut puella fiat?<br>
Si nummos tamen haec habet, puella est. 
</p>

<p>
[LVIII]
</p>

<p>
Quicunque nostram fur fefellerit curam,<br>
effeminato &#x2020; imminet procul &#x2020; dubio;<br>
quaeque hic proterva carpserit manu poma<br>
puella, nullum reperiat fututorem. 
</p>

<p>
[LIX]
</p>

<p>
Praedictum tibi ne negare possis:<br>
si fur veneris, inpudicus exis. 
</p>

<p>
[LX]
</p>

<p>
Si quot habes versus, tot haberes poma, Priape,<br>
esses antiquo ditior Alcinoo. 
</p>

<p>
[LXI]
</p>

<p>
Quid frustra quereris, colone, mecum,<br>
quod quondam bene fructuosa malus<br>
autumnis sterilis duobus adstem?<br>
non me praegravat, ut putas, senectus,<br>
nec sum grandine verberata dura,<br>
nec gemmas modo germine exeuntes<br>
seri frigoris ustulavit aura,<br>
nec venti pluviaeve siccitasve,<br>
quod de se quererer, malum dederunt;<br>
non sturnus mihi gracculusve raptor<br>
aut cornix anus aut aquosus anser<br>
aut corvos nocuit siticulosus:<br>
sed quod carmina pessimi poetae<br>
ramis sustineo laboriosis. 
</p>

<p>
[LXII]
</p>

<p>
* * *<br>
* * *<br>
securi dormite, canes: custodiet hortum<br>
cum sibi dilecta Sirius Erigone. 
</p>

<p>
[LXIII]
</p>

<p>
Parum est mihi quod hic fixi &#x2020; sedem,<br>
agente terra per caniculam rimas<br>
siticulosam sustinemus aestatem;<br>
parum, quod hiemis perfluont sinus imbres<br>
et in capillos grandines cadunt nostros<br>
rigetque dura barba vincta crystallo;<br>
parum, quod acta sub laboribus luce<br>
parem diebus pervigil traho noctem.<br>
huc adde, quod me terribilem &#x2020; fuste<br>
manus sine arte rusticae dolaverunt,<br>
interque cunctos ultimum deos numen<br>
cucurbitarum ligneus vocor custos.<br>
accedit istis impudentiae signum,<br>
libidinoso tenta pyramis nervo.<br>
ad hanc puella — paene nomen adieci — <br>
solet venire cum suo fututore,<br>
quae tot figuras, quas Philaenis enarrat,<br>
* * *<br>
non &#x2020; inventis pruriosa discedat. 
</p>

<p>
[LXIV]
</p>

<p>
Quidam mollior anseris medulla<br>
furatum venit huc amore poenae:<br>
furetur licet usque, non videbo. 
</p>

<p>
[LXV]
</p>

<p>
Hic tibi qui rostro crescentia lilia morsit,<br>
caeditur e tepida victima porcus hara.<br>
ne tamen extraneum &#x2020; facias pecus omne, Priape,<br>
horti sit, facias, ianua clausa tui. 
</p>

<p>
[LXVI]
</p>

<p>
Tu quae ne videas notam virilem<br>
hinc averteris, ut decet pudicam:<br>
a mirum, nisi quod times videre<br>
intra viscera habere concupiscis. 
</p>

<p>
[LXVII]
</p>

<p>
Penelopes primam Didonis prima sequatur<br>
et primam Cadmi syllaba prima Remi,<br>
quodque fit ex illis, tu mi deprensus in horto,<br>
fur, dabis: hac poena culpa luenda tua est. 
</p>

<p>
[LXVIII]
</p>

<p>
Rusticus indocte si quid dixisse videbor,<br>
da veniam: libros non lego, poma lego.<br>
sed rudis hic dominum totiens audire legentem<br>
cogor Homereas edidicique notas.<br>
ille vocat, quod nos psolen, &#968;&#959;&#955;&#972;&#949;&#957;&#964;&#945; &#954;&#949;&#961;&#945;&#965;&#957;&#972;&#957;,<br>
et quod nos culum, &#954;&#959;&#965;&#955;&#949;&#972;&#957; ille vocat.<br>
&#956;&#949;&#961;&#948;&#945;&#955;&#941;&#959;&#957; certe si res non munda vocatur,<br>
et pediconum mentula merdalea est.<br>
quod nisi Taenario placuisset Troica cunno<br>
mentula, quod caneret, non habuisset opus.<br>
mentula Tantalidae bene si non nota fuisset,<br>
nil, senior Chryses quod quereretur, erat.<br>
haec eadem socium tenera spoliavit amica,<br>
quaeque erat Aeacidae, maluit esse suam.<br>
ille Pelethroniam cecinit miserabile carmen<br>
ad citharam, cithara tensior ipse sua.<br>
nobilis hinc nata nempe incipit Ilias ira<br>
principiumque sacri carminis illa fuit.<br>
altera materia est error fallentis Vlixei:<br>
si verum quaeras, hanc quoque movit amor.<br>
hic legitur radix, de qua flos aureus exit,<br>
quam cum &#956;&#969;&#955;&#965; vocat, mentula &#956;&#969;&#955;&#965; fuit.<br>
hic legimus Circen Atlantiademque Calypson<br>
grandia Dulichii vasa petisse viri.<br>
huius et Alcinoi mirata est filia membrum<br>
frondenti ramo vix potuisse tegi.<br>
ad vetulam tamen ille suam properabat, et omnis<br>
mens erat in cunno, Penelopea, tuo:<br>
quae sic casta manes, ut iam convivia visas<br>
utque fututorum sit tua plena domus.<br>
e quibus ut scires quicunque valentior esset,<br>
haec es ad arrectos verba locuta procos:<br>
'nemo meo melius nervom tendebat Vlixe,<br>
sive illi laterum sive erat artis opus.<br>
qui quoniam periit, vos nunc intendite, qualem<br>
esse virum sciero, vir sit ut ille meus.'<br>
hac ego, Penelope, potui tibi lege placere,<br>
illo sed nondum tempore factus eram.
</p>

<p>
[LXIX]
</p>

<p>
Cum fici tibi suavitas subibit<br>
et iam porrigere huc manum libebit,<br>
ad me respice, fur, et aestimato,<br>
quot pondo est tibi mentulam cacandum. 
</p>

<p>
[LXX]
</p>

<p>
Illusit mihi pauper inquilinus:<br>
cum libum dederat molaque fusa,<br>
carnum partibus additis in ignem,<br>
sacro protinus hinc abit peracto.<br>
vicini canis huc subinde venit<br>
nidorem, puto, persecuta fumi,<br>
quae libamine mentulae comeso<br>
tota nocte mihi litat rigendo.<br>
at vos amplius hoc loco cavete<br>
quicquam ponere, ne famelicorum<br>
ad me turba velit canum venire,<br>
ne dum me colitis meumque numen,<br>
custodes habeatis irrumatos. 
</p>

<p>
[LXXI]
</p>

<p>
Si commissa meae carpes pomaria curae,<br>
dulcia qui doleam perdere, doctus eris. 
</p>

<p>
[LXXII]
</p>

<p>
Tutelam pomari, diligens Priape, facito:<br>
rubricato furibus minare mutinio.<br>
Quod monear non est, quia, si furaberis ipse<br>
grandia mala, tibi bracchia macra dabo. 
</p>

<p>
[LXXIII]
</p>

<p>
Obliquis quid me, pathicae, spectatis ocellis?<br>
non stat in inguinibus mentula tenta meis.<br>
quae tamen exanimis nunc est et inutile lignum,<br>
utilis haec, aram si dederitis, erit. 
</p>

<p>
[LXXIV]
</p>

<p>
Per medios ibit pueros mediasque puellas<br>
mentula, barbatis non nisi summa petet. 
</p>

<p>
[LXXV]
</p>

<p>
Dodone tibi, Iuppiter, sacrata est,<br>
Iunoni Samos et Mycena ditis,<br>
undae Taenaros aequorumque regi;<br>
Pallas Cecropias tuetur arces,<br>
Delphos Pythius, orbis umbilicum,<br>
Creten Delia Cynthiosque colles,<br>
Faunus Maenalon Arcadumque silvas;<br>
tutela Rhodos est beata Solis,<br>
Gades Herculis umidumque Tibur;<br>
Cyllene celeri deo nivosa,<br>
tardo gratior aestuosa Lemnos;<br>
Hennaeae Cererem nurus frequentant,<br>
raptam Cyzicos ostreosa divam,<br>
formosam Venerem Gnidos Paphosque<br>
* * * 
</p>

<p>
[LXXVI]
</p>

<p>
* * *<br>
quod sim iam senior meumque canis<br>
cum barba caput albicet capillis:<br>
deprensos ego perforare possum<br>
Tithonum Priamumque Nestoremque. 
</p>

<p>
[LXXVII]
</p>

<p>
Immanem stomachum mihi &#x2020; videtis<br>
qui densam facitis subinde saepem<br>
et fures prohibetis huc adire.<br>
hoc est laedere, dum iuvatis; hoc est<br>
non admittere ad aucupem volucres.<br>
obstructa est via, nec licet iacenti<br>
iactura natis expiare culpam.<br>
ergo qui prius usque et usque et usque<br>
furum scindere podices solebam,<br>
per noctes aliquot diesque cesso.<br>
poenas do quoque, quot satis superque est,<br>
in semenque abeo salaxque quondam<br>
nunc vitam perago — quis hoc putaret? — <br>
ut clusus citharoedus abstinentem.<br>
at vos, ne peream situ senili,<br>
quaeso, desinite esse diligentes<br>
neve imponite fibulam Priapo. 
</p>

<p>
[LXXVIII]
</p>

<p>
At di deaeque dentibus tuis escam<br>
negent, amicae cunnilinge vicinae,<br>
per quem puella fortis ante nec mendax<br>
et quae solebat impigro celer passu<br>
ad nos venire, nunc misella landicae<br>
vix posse iurat ambulare prae fossis. 
</p>

<p>
[LXXIX]
</p>

<p>
Priape, quod sis fascino gravis tento,<br>
quod exprobravit hanc tibi suo versu<br>
poeta noster, erubescere hoc noli:<br>
non es poeta fascinosior nostro. 
</p>

<p>
[LXXX]
</p>

<p>
At non longa bene est, at non bene mentula crassa<br>
et quam si tractes, crescere posse putes?<br>
me miserum, cupidas fallit mensura puellas:<br>
non habet haec aliud mentula &#x2020; maius eo.<br>
utilior Tydeus, qui, si quid credis Homero,<br>
ingenio pugnax, corpore parvos erat.<br>
sed potuit damno nobis novitasque pudorque<br>
esse, repellendus saepius iste mihi.<br>
* * *<br>
* * * 
</p>

<p>
[LXXXI]
</p>

<p>
[dum vivis, sperare licet: tu, rustice custos,<br>
huc ades et nervis, tente Priape, fave.]
</p>

<p>
<br>

[LXXXII TIBVLLI(?)]
</p>

<p>
Vilicus aerari quondam, nunc cultor agelli,<br>
haec tibi Perspectus templa, Priape, dico.<br>
pro quibus officiis, si fas est, sancte, paciscor,<br>
assiduus custos ruris ut esse velis,<br>
improbus ut si quis nostrum violabit agellum,<br>
hunc tu, sed tento — scis, puto, quod sequitur.
</p>

<p>
[LXXXIII TIBVLLI(?)]
</p>

<p>
Quid hoc novi est? quid ira nuntiat deum?<br>
silente nocte candidus mihi puer<br>
tepente cum iaceret abditus sinu,<br>
Venus fuit quieta, nec viriliter<br>
iners senile penis extulit caput.<br>
placet, Priape, qui sub arboris coma<br>
soles, sacrum revincte pampino caput,<br>
ruber sedere cum rubente fascino?<br>
at, o Triphalle, saepe floribus novis<br>
tuas sine arte deligavimus comas<br>
abegimusque voce saepe, cum tibi<br>
senexve corvos impigerve graculus<br>
sacrum feriret ore corneo caput.<br>
vale, nefande destitutor inguinum,<br>
vale, Priape: debeo tibi nihil.<br>
iacebis inter arva pallidus situ,<br>
canisque saeva susque ligneo tibi<br>
lutosus affricabit oblitum latus.<br>
at, o sceleste penis, o meum malum,<br>
gravi piaque lege noxiam lues.<br>
licet querare: nec tibi tener puer<br>
patebit ullus, &#x2020; imminente qui toro<br>
iuvante verset arte mobilem natem,<br>
puella nec iocosa te levi manu<br>
fovebit apprimetve lucidum femur.<br>
bidens amica Romuli senis memor<br>
paratur, inter atra cuius inguina<br>
latet iacente pantice abditus specus<br>
vagaque pelle tectus annuo gelu<br>
araneosus obsidet forem situs.<br>
tibi haec paratur, ut tuom ter aut quater<br>
voret profunda fossa lubricum caput.<br>
licebit aeger angue lentior cubes,<br>
tereris usque, donec, a miser miser,<br>
triplexque quadruplexque compleas specum.<br>
superbia ista proderit nihil, simul<br>
vagum sonante merseris luto caput.<br>
quid est, iners? pigetne lentitudinis?<br>
licebit hoc inultus auferas semel:<br>
sed ille cum redibit aureus puer,<br>
simul sonante senseris iter pede,<br>
rigente nervos excubet lubidine<br>
et inquietus inguina arrigat tumor<br>
neque incitare cesset usque dum mihi<br>
Venus iocosa molle ruperit latus.
</P>

<p class=border></P>

<p>
<table border=0 cellspacing=10 cellpadding=0 align=Center>
<tr>
	<td><a href="misc.html">The Miscellany</a>
	<td><a href="index.html">The Latin Library</A>
	<td><a href="classics.html">The Classics Page</A>
</TABLE>
</P>
</BODY>
</HTML>