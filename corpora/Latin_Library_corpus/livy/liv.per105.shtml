<html>
	<head>
		<title>
			Periocha CV
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>TITI LIVI AB URBE CONDITA LIBER CV PERIOCHA
</p>

<p class=border></P>

<p>
Cum C. Catonis tribuni plebis intercessionibus comitia tollerentur, senatus
uestem mutauit.
</p>

<p>
M. Cato in petitione praeturae praelato Vatinio repulsam tulit. Idem cum
legem impediret, qua prouinciae consulibus in quinquennium, Pompeio
Hispaniae, Crasso Syria et Parthicum bellum, dabantur, a C. Trebonio tr.
pl., legis alictore, in uincula ductus est.
</p>

<p>
A. Gabinius procos. Ptolemaeum reduxit in regnum Aegypti, eiecto Archelao,
quem sibi regem adsciuerant.
</p>

<p>
Victis Germanis in Gallia Caesar Rhenum transcendit et proximam partem
Germaniae domuit, ac deinde Oceano in Britanniam primo parum prospere
tempestatibus aduersis traiecit, iterum felicius, magnaque multitudine
hostium caesa aliquam partem insulae in potestatem redegit.
<div class="footer">
	<p>
		<a href="/liv.html">Livy</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
