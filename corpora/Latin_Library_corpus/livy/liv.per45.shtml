<html>
	<head>
		<title>
			Livy: Periocha XLV
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>TITI LIVI AB URBE CONDITA LIBER XLV PERIOCHA
</p>

<p class=border></P>

<p>
Perseus ab Aemilio Paulo in Samothace captus est.
</p>

<p>
Cum Antiochus, Syriae rex, Ptolemaeum et Cleopatram, Aegypti reges,
obsideret et missis ad eum a senatu legatis, qui iuberent ab solo regis
absisteret, editisque mandatis consideraturum se quid faciendum esset
respondisset, unus ex legatis Popilius uirga regem circumscripsit
iussitque, ante quam circulo excederet, responsum daret. Qua asperitate
effecit ut Antiochus bellum omitteret.
</p>

<p>
Legationes gratulantium populorum atque regum in senatu admissae,
Rhodiorum, qui eo bello contra populum R. fauerant, exclusa. Postera die
cum de eo quaereretur ut his bellum indiceretur, causam in senatu patriae
suae legati egerunt; nec tamquam socii, nec tamquam hostes dimissi.
</p>

<p>
Macedonia in prouinciae formam redacta Aemilius Paulus repugnantibus
militibus ipsius propter minorem praedam et contradicente Seruio Sulpicio
Galba triumphauit et Persen cum tribus filiis duxit ante currum. Cuius
triumphi laetitia ne solida ei contingeret, duorum filiorum funeribus
insignita est, quorum alterius mors triumphum patris praecessit, alterius
secuta est.
</p>

<p>
Lustrum a censoribus conditum est. Censa sunt ciuium capita CCCXII milia
DCCCV.
</p>

<p>
Prusias, Bithyniae rex, Romam, ut senatui gratias ageret ob uictoriam ex
Macedonia partam, uenit et Nicomedem filium senatui commendauit. Rex plenus
adulationis libertum se populi R. dicebat.
<div class="footer">
	<p>
		<a href="/liv.html">Livy</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
