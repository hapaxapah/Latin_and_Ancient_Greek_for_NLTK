<html>
	<head>
		<title>
			Periocha LXIV
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>TITI LIVI AB URBE CONDITA LIBER LXIV PERIOCHA
</p>

<p class=border></P>

<p>Atherbal bello petitus ab Iugurtha et in oppido Cirtha obsessus contra
denuntiationem senatus ab eo occisus est, et ob hoc bellum Iugurthae
indictum, idque Calpurnius Bestia cos. gerere iussus pacem cum Iugurtha
iniussu populi et senatus fecit.
</p>

<p>
Iugurtha fide publica euocatus ad indicandos auctores consiliorum suorum,
quod multos pecunia in senatu corrupisse dicebatur, Romam uenit et propter
caedem admissam in regulum quemdam nomine Massiuam, qui regnum eius populo
R. inuisi adfectabat, Romae interfectum cum periclitaretur causam capitis
dicere, clam profugit et cedens urbe fertur dixisse : "O urbem uenalem et
cito perituram, si emptorem inuenerit."
</p>

<p>
A. Postumius legatus infeliciter proelio aduersus Iugurtham gesto pacem
quoque adiecit ignominiosam, quam non esse seruandam senatus censuit.
<div class="footer">
	<p>
		<a href="/liv.html">Livy</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
