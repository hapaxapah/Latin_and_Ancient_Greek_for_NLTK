<html>
	<head>
		<title>
			Periocha LXXIV
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>TITI LIVI AB URBE CONDITA LIBER LXXIV PERIOCHA
</p>

<p class=border></P>

<p>
Cn. Pompeius Picentes proelio fudit et Asculum obsedit. Propter quam
uictoriam Romae praetextae et alia magistratuum insignia sumpta sunt.
C. Marius cum Marsis dubio euentu pugnauit. Libertini tunc primum militare
coeperunt.
</p>

<p>
A. Plotius legatus Vmbros, L. Porcius praetor Etruscos, cum uterque populus
defecisset, proelio uicerunt.
</p>

<p>
Nicomedes in Bithyniae, Ariobarzanes in Cappadociae regnum reducti sunt.
</p>

<p>
Cn. Pompeius cos. Marsos acie uicit. Cum aere alieno pressa esset ciuitas,
A. Sempronius Asellio praetor, quoniam secundum debitores ius dicebat, ab
his qui faenerabant in foro occisus est.
</p>

<p>
Praeterea incursiones Thracum in Macedoniam populationesque continet.
<div class="footer">
	<p>
		<a href="/liv.html">Livy</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
