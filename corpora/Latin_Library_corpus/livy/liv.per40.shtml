<html>
	<head>
		<title>
			Livy: Periocha XL
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>TITI LIVI AB URBE CONDITA LIBER XL PERIOCHA
</p>

<p class=border></P>

<p>
Cum Philippus liberos eorum quos in uinculis habebat nobilium hominum
conquiri ad mortem iussisset, Theoxena, uerita pro liberis suis admodum
pueris regis libidinem, prolatis in medium gladiis et poculo in quo uenenum
erat, suasit his ut imminens ludibrium morte effugerent et cum
persuasisset, et ipsa se interemit.
</p>

<p>
Certamina inter filios Philippi, Macedoniae regis, Persen et Demetrium,
referuntur; et ut fraude fratris sui Demetrius fictis criminibus, inter
quae accusatione parricidii et adfectati regni, primum petitus, ad ultimum,
quoniam populi R. amicus erat, ueneno necatus est, regnumque Macedoniae
mortuo Philippo ad Persen uenit.
</p>

<p>
Item res in Liguribus et Hispania contra Celtiberos a compluribus ducibus
feliciter gestas continet.
</p>

<p>
Colonia Aquileia deducta est.
</p>

<p>
Libri Numae Pompili in agro L. Petilli scribae sub Ianiculo a cultoribus
agri arca lapidea clusi inuenti sunt et Graeci et Latini.
</p>

<p>
In quibus cum pleraque dissoluendarum religionum praetor, ad quem delati
erant, legisset, iurauit senatui contra rem p. esse ut legerentur
seruarenturque. Ex S. C. in comitio exusti sunt.
</p>

<p>
Philippus aegritudine animi confectus, quod Demetrium filium falsis Persei,
alterius fili, in eum delationibus impulsus ueneno sustulisset, et de poena
Persei cogitauit uoluitque Antigonum potius, amicum suum, successorem regni
sui relinquere, sed in hac cogitatione morte raptus est. Perseus regnum
excepit.
<div class="footer">
	<p>
		<a href="/liv.html">Livy</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
