<html>
	<head>
		<title>
			Livy: Periocha XLIII
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>TITI LIVI AB URBE CONDITA LIBER XLIII PERIOCHA
</p>

<p class=border></P>

<p>
Praetores aliquot eo quod auare et crudeliter prouincias administrauerant,
damnati sunt.
</p>

<p>
P. Licinius Crassus procos. complures in Graecia urbes expugnauit et
crudeliter corripuit. Ob id captiui qui ab eo sub corona uenierant ex S. C.
postea restituti sunt. Item a praefectis classium Romanarum multa
impotenter in socios facta.
</p>

<p>
Res a Perse rege in Thracia prospere gestas continet uictis Dardanis et
Illyrico, cuius rex erat Gentius.
</p>

<p>
Motus, qui in Hispania ab Olonico factus erat, ipso interempto consedit.
</p>

<p>
M. Aemilius Lepidus a censoribus princeps senatus lectus.
<div class="footer">
	<p>
		<a href="/liv.html">Livy</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
