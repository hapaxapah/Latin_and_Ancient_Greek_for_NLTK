<html>
	<head>
		<title>
			Livy: Periocha LV
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>TITI LIVI AB URBE CONDITA LIBER LV PERIOCHA
</p>

<p class=border></P>

<p>
P. Cornelio Nasica, cui cognomen Serapion fuit ab inridente Curiatio trib.
pleb. impositum, et Dec. Iunio Bruto coss. dilectum habentibus in conspectu
tironum res saluberrimi exempli facta est: nam C. Matienius accusatus est
apud tribunos pl., quod exercitum ex Hispania deseruisset, damnatusque sub
furca diu uirgis caesus est et sestertio nummo ueniit.
</p>

<p>
Tribuni pleb. quia non inpetrarent ut sibi denos quos uellent milites
eximere liceret, consules in carcerem duci iusserunt.
</p>

<p>
Iunius Brutus cos. in Hispania iis qui sub Viriatho militauerant agros et
oppidum dedit, quod uocatum est Valentia.
</p>

<p>
M. Popilius a Numantinis, cum quibus pacem factam inritam fieri senatus
censuerat, cum exercitu fusus fugatusque est.
</p>

<p>
C. Hostilio Mancino cos. sacrificante pulli ex cauea euolauerunt;
conscendenti deinde in nauem,ut in Hispaniam proficisceretur, accidit uox:
"Mane, Mancine". Quae auspicia tristia fuisse euentu probatum est. Victus
enim a Numantinis et castris exutus, cum spes nulla seruandi exercitus
esset, pacem cum his fecit ignominiosam, quam ratam esse senatus uetuit.
XXXX milia Romanorum ab IIII milibus Numantinorum uicta erant.
</p>

<p>
Decimus Iunius Lusitaniam expugnationibus urbium usque ad Oceanum
perdomuit, et cum flumen Obliuionem transire nollent, raptum signifero
signum ipse transtulit et sic ut transgrederentur persuasit.
</p>

<p>
Alexandri filius, rex Syriae, X annos admodum habens, a Diodoto, qui
Tryphon cognominabatur, tutore suo, per fraudem occisus est corruptis
medicis qui illum calculi dolore consumi ad populum mentiti, dum secant,
occiderunt.
<div class="footer">
	<p>
		<a href="/liv.html">Livy</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
