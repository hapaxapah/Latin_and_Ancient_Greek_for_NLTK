<html>
	<head>
		<title>
			Livy: Periocha XVI
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>TITI LIVI AB URBE CONDITA LIBER XVII PERIOCHA
</p>

<p class=border></P>

<p>
Cn. Cornelius consul a classe Punica circumuentus et per fraudem, ueluti in
conloquium euocatus, captus est.
</p>

<p>
C. Duillius consul aduersus classem Poenorum prospere pugnauit, primusque
omnium Romanorum ducum naualis uictoriae duxit triumphum.
</p>

<p>
Ob quam causam ei perpetuus quoque honos habitus est, ut reuertenti a cena
tibicine canente funale praeferretur.
</p>

<p>
L. Cornelius consul in Sardinia et Corsica contra Sardos et Corsos et
Hannonem, Poenorum ducem, feliciter pugnauit.
</p>

<p>
Atilius Calatinus cos. cum in locum a Poenis circumsessum temere exercitum
duxisset, M. Calpurni, tribuni militum, uirtute et opera euasit, qui cum
CCC militibus eruptione facta hostes in se conuerterat.
</p>

<p>
Hannibal, dux Poenorum, uicta classe cui praefuerat, a militibus suis in
crucem sublatus est.
</p>

<p>
Atilius Regulus cos. uictis nauali proelio Poenis in Africam traiecit.
<div class="footer">
	<p>
		<a href="/liv.html">Livy</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
