<html>
	<head>
		<title>
			Livy: Periocha XIII
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>TITI LIVI AB URBE CONDITA LIBER XIII PERIOCHA
</p>

<p class=border></P>

<p>Valerius Laeuinus cos. parum prospere aduersus Pyrrhum pugnauit,
elephantorum maxime inusitata facie territis militibus. Post id proelium
cum corpora Romanorum qui in acie ceciderant, Pyrrhus inspiceret, omnia
uersa in hostem inuenit populabundusque ad urbem Romanam processit.
C. Fabricius missus ad eum a senatu, ut de redimendis captiuis ageret,
frustra ut patriam desereret a rege temptatus est. Captiui sine pretio
remissi sunt. Cineas legatus a Pyrrho ad senatum missus petiit ut
conponendae pacis causa rex in urbem reciperetur. De qua re cum ad
frequentiorem senatum referri placuisset, Appius Claudius, qui propter
ualetudinem oculorum iam diu consiliis publicis se abstinuerat, uenit in
curiam et sententia sua tenuit ut id Pyrrho negaretur.
</p>

<p>
Cn. Domitius censor primus ex plebe lustrum condidit. Censa sunt ciuium
capita CCLXXXVII milia CCXXII.
</p>

<p>
Iterum aduersus Pyrrhum dubio euentu pugnatum est.
</p>

<p>
Cum Carthaginiensibus quarto foedus renouatum est.
</p>

<p>
Cum C. Fabricio consuli is qui ad eum a Pyrrho transfugerat, polliceretur
uenenum se regi daturum, cum indicio ad regem remissus est.
</p>

<p>
Res praeterea contra Lucanos et Bruttios, Samnites et Etruscos prospere
gestas continet.
<div class="footer">
	<p>
		<a href="/liv.html">Livy</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
