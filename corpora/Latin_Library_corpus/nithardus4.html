<html>
<head>  
<title>Nithardus, Historiae IV</title>
</head> 
<body background="brown.gif" bgcolor="#FFFFFF">
<br>  
<center><font size=5>NITHARDUS<br>
HISTORIARUM LIBRI QUATTUOR</font>
<p>
<font size=4>LIBER QUARTUS</font></center>
<p>
<hr><hr>
<p>
<font size=4>
Non  solum  me,  uti  praefatum  est,  ab hoc  opere  narrationis  quiescere
delectat, verum etiam, quo ab universa re publica totus secedam, mens variis
querimoniis referta, assiduis meditationibus anxia versat. Sed quoniam me de
rebus  universis fortuna  hinc  inde iunxit  validisque procellis  maerentem
vehit, qua portum ferar,  immo vero penitus ignoro. Interim autem si aliquod
tempus otiosum  repperero, quid oberit, si,  uti iussum est, facta principum
procerumque nostrorum stili officio memoriae mandare curabo? Ergo huic rerum
operi quarto  assistam et,  si in ceteris rebus  futuris prodesse nequivero,
saltem  in   his  erroris   nubeculam  proprio  labore   posteris  detergam.
<p>
1. Usque Lodhuwicus et  Karolus Lodharium a regno suo abisse certis indiciis
cognovere, Aquis  palatium [quod  tunc sedes prima  Franciae erat] petentes,
sequenti  vero die,  quid  consultius de  populo ac  regno a  fratre relicto
agendum  videretur, deliberaturi.  Et  quidem primum  visum est,  ut  rem ad
episcopos sacerdotesque,  quorum aderat pars maxima,  conferrent, ut illorum
consultu  veluti  numine  divino   harum  rerum  exordium  atque  auctoritas
proderetur.  Et hoc  illis, quoniam  merito ratum videbatur,  commissum est.
Quibus ab  initio gesta Lodharii considerantibus,  quomodo patrem suum regno
pepulerit,  quoties populum  Christianum periurum sua  cupiditate effecerit,
quoties  idem ipse  hoc,  quod patri  fratribusque iuraverat,  frustraverit,
quoties  post   patris  obitum   fratres  suos  exhereditare   atque  delere
temptasset,  quota   homicidia,  adulteria,  incendia  omnigenaque  facinora
universalis ecclesia sua nefandissima cupiditate perpessa sit, insuper autem
neque scientiam  gubernandi rem publicam illum  habere nec quoddam vestigium
bonae  voluntatis in  sua  gubernatione quemlibet  invenire posse  ferebant.
Quibus ex  causis non immerito, sed iusto  Dei omnipotentis iudicio primum a
proelio et secundo a  proprio regno fugam illum inisse aiebant. Ergo omnibus
unanimiter visum est atque  consentiunt, quod ob suam nequitiam vindicta Dei
illum  eiecerit regnumque  fratribus  suis melioribus  se iuste  ad regendum
tradiderit. Verumtamen haudquaquam illis  hanc licentiam dedere, donec palam
illos percontati  sunt, utrum illud per  vestigia fratris eiecti an secundum
Dei voluntatem regere voluissent.  Respondentibus autem, in quantum nosse ac
posse Deus  illis concederet, secundum suam  voluntatem se et suos gubernare
et  regere velle  aiunt:  'Et auctoritate  divina, ut  illud  suscipiatis et
secundum Dei voluntatem illud regatis, monemus, hortamur atque praecipimus'.
Hinc autem  uterque illorum duodecim e suis ad  hoc opus elegit, quorum unus
exstiti;  et sicut illis  congruum, ut  inter illos hoc  regnum divideretur,
visum est,  contenti sunt; in qua divisione  non tantum fertilitas aut aequa
portio  regni,  quantum  affinitas   et  congruentia  cuiusque  aptata  est.
Evenitque Lodhuwico omnis Frisia et cetera <...>.
<p>
Karolo vero <...>
<p>
2. Quibus peractis quique  illorum e populo, qui se secutus est, suscepit ac
sibi,  ut deinceps  fidelis  esset, sacramento  firmavit. Et  Karolus quidem
Mosam  regnum suum  ordinaturus  traiecit, Lodhuwicus  vero Saxonorum  causa
Coloniam petiit. Quorum casus  quoniam maximos esse perspicio, praetereundos
minime  puto.  Saxones quidem,  sicut  universis  Europam degentibus  patet,
Karolus  Magnus imperator  ab universis  nationibus non immerito  vocatus ab
idolorum vana  cultura multo  ac diverso labore ad  veram Dei Christianamque
religionem  convertit.   Qui  ab  initio  tam   nobiles  quam  et  ad  bella
promptissimi multis indiciis persaepe  claruerunt. Quae gens omnis in tribus
ordinibus divisa consistit: sunt etenim inter illos qui edhilingui, sunt qui
frilingi,  sunt qui lazzi  illorum lingua  dicuntur; Latina vero  lingua hoc
sunt:  nobiles, ingenuiles  atque serviles.  Sed pars illorum,  quae nobilis
inter illos  habetur, in duabus partibus  in dissensione Lodharii ac fratrum
suorum divisa,  unaque eorum  Lodharium, altera vero  Lodhuwicum secuta est.
His  ita  se  habentibus, cernens  Lodharius,  quod  post victoriam  fratrum
populus,  qui  cum  illo  fuerat,  deficere  vellet,  variis  necessitatibus
adstrictus,  quocumque et  quomodocumque poterat, subsidium  quaerebat. Hinc
rem publicam in propriis  usibus tribuebat, hinc quibusdam libertatem dabat,
quibusdam  autem  post  victoriam  se  daturum promittebat,  hinc  etiam  in
Saxoniam  misit  frilingis   lazzibusque,  quorum  infinita  multitudo  est,
promittens, si secum sentirent, ut legem, quam antecessores sui tempore, quo
idolorum   cultores  erant,   habuerant,  eandem  illis   deinceps  habendam
concederet.  Qua supra  modum  cupidi nomen  novum sibi,  id  est Stellinga,
imposuerunt et in unum  conglobati dominis e regno paene pulsis more antiquo
qua quisque  volebat lege vivebat. Insuper  autem Lodharius Nordmannos causa
subsidii  introduxerat  partemque  Christianorum  illis  subdiderat,  quibus
etiam, ut ceteros Christianos  depraedarent, licentiam dabat. Igitur metuens
Lodhuwicus,  ne  idem  Nordmanni  nec  non  et  Sclavi  propter  affinitatem
Saxonibus,  qui  se  Stellinga  nominaverant,  coniungerent  regnumque  sibi
vindicaturi   invaderent   et  Christianam   religionem   his  in   partibus
adnullarent:  quam ob rem,  uti praetulimus,  praemaxime <...> adiit  et, in
quantum  valuit, simul et  cetera regni  sui scandala, ne  hoc nefandissimum
malum   sanctae   Dei  ecclesiae   deveniret,   precavit.  Quibus   expletis
Viridunensium civitatem  Lodhuwicus per  Teotonis villam, Karolus  autem per
Remensem  urbem  adeunt,  quid  deinceps  agendum  videretur,  deliberaturi.
<p>
3. Per idem tempus Nordmanni Contwig depraedati sunt, inibique mare traiecto
Hamwig  et Nordhunnwig  similiter  depopulati sunt.  Lodharius autem,  ut se
supra ripam Rhodani recepit,  navigio eiusdem fluminis fretus inibi resedit;
quo undique  quos valuit  sibi in subsidium attraxit.  Verumtamen legatum ad
fratres suos dirigens mandat,  si sciret, qua fieri posset, primores suos ad
illos dirigere  vellet de  pace deliberaturos. Responsum  est, mitteret quos
vellet, facile  quemlibet scire  posse, qua illis deveniret  esse; ipsi vero
uno eodemque itinere per  Tricasinensium Cadhellonensem adeunt urbem. Cumque
Miliciacum venissent, Iosippus, Eberhardus, Egbertus una cum ceteris a parte
Lodharii ad  illos venerunt dicentes, quod  Lodharius cognovisset se in Deum
et  illos  deliquisse,  nolletque  amplius,  ut altercatio  inter  illos  et
Christianum  populum esset;  si  vellent aliquid  illi supra  tertiam partem
regni  propter nomen  imperatoris, quod  illi pater illorum  concesserat, et
propter  dignitatem imperii,  quam avus  regno Francorum  adiecerat, augere,
facerent; sin  aliter, tertiam tantummodo partem  totius absque Langobardia,
Baioaria  et  Aquitania illi  concederent;  regeretque  quisque illorum  Deo
favente portionem  regni sui, prout melius  posset; frueretur alter alterius
subsidio ac benevolentia; concederent pacem et leges invicem sibi subiectis,
essetque inter illos Deo auctore pax pacta perpes.
<p>
Quod  cum  Lodhuwicus  et Karolus  audissent,  et  illis plebique  universae
perplacitum esset,  in unum  una cum primoribus  coeunt ac, quid  de talibus
acturi  essent,  gratanti  animo   conferunt.  Aiebant  se  hoc  in  exordio
dissensionis voluisse et,  quamquam peccatis intervenientibus proficuum esse
non  posset, saepe  hoc illi  mandatum fuisse.  In eo tamen  omnipotenti Deo
gratias  referebant, cuius  tandem  ope adiuti  hoc promeruerant,  ut frater
illorum,  qui semper  pacem atque  concordiam spreverat, Deo  largiente tunc
illa  petebat.  Verumtamen  solito   more  ad  episcopos  sacerdotesque  rem
referunt,  ut quocumque  divina  auctoritas id  vertere vellet,  nutu ipsius
libenti  animo praesto  adessent.  Quibus cum  undique, ut  pax  inter illos
fieret,   melius  videretur,   consentiunt,  legatos   convocant,  postulata
concedunt.  Cumque   in  divisione  regni  quattuor   dies  vel  eo  amplius
morarentur,  tandem visum  est, ut  inter Rhenum  et Mosam usque  ad exortum
Mosae  ac  deinde  ad  exortum  Saugonnae  et  sic per  Saugonnam  usque  ad
confluentem Rhodani et sic deinde per Rhodanum usque in mare Tyrrhenum omnes
videlicet episcopatus,  abbatias, comitatus, fisca  cis Alpibus consistentia
absque  ... illi  in  parte regni  tertia  offerrent, et,  si hanc  recipere
renuat, quid  cuique debeatur, armis decernant.  Quod quidem, quamquam ultra
quod  iustum  ac  congruum, ut  quibusdam  videbatur,  inventum fuerit,  per
Conradum, Cobbonem, Adhelhardum et  ceteros mandatum est; ipsi vero interim,
donec  qui missi  fuerant  reverterentur, in  eodem loco  esse  se decernunt
responsum   Lodharii  praestolaturi.   Qui   cum  ad   Lodharium  venissent,
reppererunt illum  paululum minus  solito more animatum. Aiebat  enim se non
esse contentum  in eo, quod fratres sui  illi mandaverant, quia aequa portio
non esset, querebaturque insuper suorum, qui se secuti sunt, causam, quod in
praefata  parte, quae  illi  offerebatur, non  haberet, unde  illis  ea quae
amittebant restituere  posset. Quam ob  rem - ignoro, qua  fraude decepti hi
qui missi  fuerant augent illi supra  definitam partem usque in Carbonarias;
insuper, si  hoc usque ad tempus,  quod illis pariter conveniret, reciperet,
iurant  illi, quod  tunc fratres  sui iure  iurando, prout  aequius possent,
regnum  omne absque  Langobardia, Baioaria  et Aquitania in  tribus partibus
dividerent, essetque super his  sua electio, ut quam vellet harum acciperet,
ac  diebus  vitae  suae  eandem illi  concederent  in  eo,  quod ille  illis
similiter faceret; et haec  omnia, si aliter non crederet, sacramento sic se
facturos promitterent.  Iurat etiam Lodharius  sic se velle ac  sua ex parte
sic  perficere  in  eo,  quod  fratres  sui,  uti missi  illorum  tunc  illi
iuraverant, adimplessent.
<p>
4.  Igitur  mediante  Iunio,   feria  videlicet  quinta,  propter  civitatem
Madasconis  in  insula  quae  Ansilla  dicitur  cum  aequo  numero  primorum
Lodharius, Lodhuwicus  et Karolus  conveniunt et hoc  sacramentum mutuo sibi
iuraverunt, videlicet ut ab ea die et deinceps invicem sibi pacem conservare
deberent,  et ad  placitum, quod  fideles illorum inibi  statuissent, regnum
omne  absque Langobardia,  Baioaria  et Aquitania  cum sacramento,  prout ao
aequius  possent,  in tribus  partibus  sui  dividerent, electioque  partium
eiusdem  regni  esset  Lodharii;  et  quique illorum  partem,  quam  quisque
acciperet, cuique deinde omnibus  diebus vitae suae conservare deberet in eo
si  adversus  fratres  suos  frater  suus  similiter  faceret.  Quo  expleto
adhibitisque  verbis pacificis  pacifice  discedunt, ad  castra redeunt,  in
crastinum de ceteris deliberaturi.  Quamquam et id aegre vix, tamen effectum
est,  et usque  ad conventum,  quod in  Kal. Octobris  condixerant, pacifice
quisque in sua portione, qua vellet, esset.
<p>
Et Lodhuwicus  quidem Saxoniam,  Karolus vero Aquitaniam  ordinaturi adeunt,
Lodharius autem  iam, ut sibi videbatur,  de electione regni partium securus
Arduennam venatu  petit omnesque  primores suae portionis populi,  qui a se,
dum  a regno  abiret,  necessitate coacti  desciverant, honoribus  privavit.
Lodhuwicus  etenim  in  Saxonia  seditiosos,  qui  se,  uti  praefatum  est,
Stellinga  nominaverant, nobiliter,  legali tamen caede  compescuit. Karolus
vero  in Aquitaniam  Pippinum  fugavit; quo  latitante nihil  aliud notabile
efficere  valuit, praeter  quod Warinum  quendam ducem ceterosque,  qui sibi
fidi  videbantur,  ob  custodiam  eiusdem patriae  inibi  reliquit.  Insuper
Egfridus comes Tolosae e  Pippini sociis, qui ad se perdendum missi fuerant,
quosdam  in insidiis  cepit, quosdam  stravit. Idemque Karolus  ad placitum,
quod  cum Lodhuwico  fratre suo  Warmatiam condixerat, iter  direxit. Cumque
Mettis pridie Kal. Octobris  venisset, Lodharium in villa Teotonis repperit,
quo ante  condictum placitum  venerat ac aliter,  quam statuerat, residebat.
Quam ob rem his,  qui a parte Lodhuvici nec non et Karoli propter divisionem
regni Mettis  residere debuerant,  tutum minime videbatur,  ut, dum seniores
sui in  Warmatia et Lodharius  in Teotonis villa essent,  illi Mettis regnum
dividerent. Distat  enim Warmatia  a Mettis leuvas plus  minus LXX, Teotonis
autem  villa plus minus  octo. Occurrebat  etiam, quod Lodharius  in fratrum
deceptione  saepe perfacilis  promptusque  exstiterat, ideoque  suam salutem
illi credere  haudquaquam absque qualibet securitate  audebant. Ergo Karolus
horum saluti  consulens ad  Lodharium dirigit, mandat,  quoniam aliter, quam
convenisset, venerat et erat, si vellet, ut missi fratris sui nec non et sui
inibi  una cum  suis remanerent,  daret illi  obsides, ut de  salute illorum
fidus esset;  sin aliter, mitteret  ille missos suos Warmatiam  ad illos, et
illi quos  vellet obsides illi darent; sin  aliter, recederent a Mettis pari
spatio; sin  etiam et hoc  nollet; in meditullio, qua  vellet, missi illorum
convenissent:  non enim  se  tot nobilium  virorum salutem  neglegere debere
dicebat. Erant  quidem octoginta electi ex  omni multitudine omni nobilitate
praestantes, quorum  interitus ni praecaveretur, maximam  sibi fratrique suo
posse inferre  iacturam aiebat. Tum tandem  pro commoditate omnium hinc inde
visum  est,  ut Conflentum  missi  illorum, centum  decem videlicet,  absque
obsidibus  convenirent inibique  regnum, prout aequius  possent, dividerent.
<p>
5.  Quo  scilicet  XIIII.  Kal.  Novembris convenientes,  ne  forte  quoddam
scandalum inter  homines illorum  qualibet ex causa  oriretur, pars illorum,
quae a Lodhuwico nec non et Karolo venerat, orientalem ripam Rheni metantes,
quae autem  a Lodhario,  occiduam, cotidieque ob  commune colloquium Sanctum
Castorem petierunt. Cumque ad regni divisionem hi, qui a Lodhuwico et Karolo
missi  fuerant,  variis querimoniis  accessissent,  quaesitum  est, si  quis
illorum totius imperii notitiam ad liquidum haberet. Cum nullus reperiretur,
quaesitum est, cur missi illorum illud in transacto spatio non circumissent,
et  illorum industria imbreviatum  esset; cum  et hoc, ut  fieret, Lodharium
nolle  repperissent, aiebant  impossibile esse ignoranti  quoddam aequaliter
dividere  posse. Novissime  autem quaesitum  est, quoniam  sacramento illud,
prout  aequius  ac  melius possent  nossentque,  dividere  deberent, si  hoc
sincere iurare possent, dum scirent, quod nemo ignoranter id facere valeret.
Et hoc quoque ad  conferendum episcopis commissum. Qui hinc inde in basilica
sancti  Castoris convenientes,  a parte  Lodharii aiebant, si  in sacramento
quilibet deliquisset,  hoc expiare  posse, ac per  hoc melius esset,  ut hoc
facerent, quam diutius tot rapinas, incendia, homicidia, adulteria ecclesiae
Dei pateretur.  At contra hi qui  a parte Lodhuwici nec  non et Karoli erant
aiebant, dum  neutrum necesse  esset, cur in Deum  peccare deberent? Aiebant
melius  esse,  ut  firmaretur  pax  inter illos,  mitterentque  pariter  per
universum imperium,  et imbreviaretur, ac tum  tandem iurare quod certum est
absque periculo aequaliterque dividere  posse censebant: sic quoque periuria
ceteraque facinora devitare, ni  caeca cupiditas impediret, posse firmabant;
ac  per hoc  nec  se ledere  in sacramento  velle  nec cuipiam,  ut faceret,
licentiam dare  testabantur. Qua dissentientes quique,  qua venerat, ad suos
secesserunt.  Hinc  omnes  in  eadem  domo  convenerunt,  a  parte  Lodharii
dicentes, quod  parati ad sacramentum et  ad divisionem, uti iuratum fuerat,
essent;  at  contra a  parte  Lodhuwici  et Karoli  similiter  se velle,  si
possent, aiebant; novissime autem,  quoniam neuter quod alter volebat absque
seniorum suorum auctoritate assentire  audebat, statuunt, ut pax inter illos
esset, donec scire possent, quid seniores sui horum recipere vellent; et hoc
fieri posse  in Non. Novembris visum  est, usquequo pacis termino constituto
discedunt.
<p>
Qua quidem die terrae  motus magnus per omnem paene hanc Galliam factus est,
eademque  die Angilbertus  vir memorabilis  Centulo translatus et  anno post
decessum eius  XXVIIII. corpore absque aromatibus  indissoluto repertus est.
Fuit hic vir ortus  eo in tempore haud ignotae familiae. Madhelgaudus autem,
Richardus  et hic  una progenie  fuere et  apud Magnum Karolum  merito magni
habebantur.  Qui  es  eiusdem magni  regis  filia  nomine Berehta  Hartnidum
fratrem  meum  et me  Nithardum  genuit.  Centulo opus  mirificum in  honore
omnipotentis  Dei  sanctique Richarii  construxit,  familiam sibi  commissam
mirifice  rexit, hinc vitam  cum omni  felicitate defunctam Centulo  in pace
quievit.  His paucis  de origine  mea delibatis  ad historiae  seriem redire
libet.
<p>
6. Cum  autem, uti  praefatum est, reversi  quique regi suo  quae invenerant
nuntiassent,  hinc inopia,  hinc hieme  instante, hinc etiam,  quod primores
populi degustato semel periculo iterum proelium nolebant, ac per hoc, ut pax
inter illos  usque in  vicesimo die post missam  sancti Iohannis firmaretur,
assentiunt.  Ad quam  statuendam hinc  inde primates populi  Teotonis villam
confluunt,  iurant, ut  ipsi  reges inter  se interim  mutuam  pacem servare
deberent, et  ut nequaquam quolibet modo  omitteretur, ne in eodem conventu,
ut aequius  possent, omne regnum dividerent,  essetque Lodharii, uti iuratum
fuerat, partium electio eiusdem  regni. Hinc quique qua libuit discessit, et
Lodharius Aquis hiematum petiit,  Lodhuwicus Baioariam, Karolus autem uxorem
ducturus Carisiacum venit. Eodem  tempore Mauri a Sigenulfo fratre Sigihardi
sibi  causa  subsidii  inducti  Beneventum  invadunt.  Eodem  etiam  tempore
Stellinga  in Saxonia  contra dominos  suos iterum rebellarunt,  sed proelio
commisso nimia caede prostrati  sunt; ac sic auctoritate interiit, quod sine
auctoritate surgere praesumpsit. Accepit  quidem Karolus, uti praefatum est,
in coniugio  Hirmentrudem Uodonis et Ingeltrudis  filiam et neptem Adelardi.
Dilexerat autem pater eius suo in tempore hunc Adelardum adeo, ut, quod idem
vellet in universo imperio,  hoc pater faceret. Qui utilitati publicae minus
prospiciens  placere  cuique  intendit.  Hinc libertates,  hinc  publica  in
propriis usibus  distribuere suasit ac, dum  quod quique petebat, ut fieret,
effecit, rem  publicam penitus adnullavit. Quo  quidem modo effectum est, ut
in hac  tempestate populum qua vellet facile devertere  posset, et hac de re
Karolus praefatas  nuptias maxime  iniit, quia cum eo  maximam partem plebis
sibi vindicare posse putavit.  Nuptiis quidem XVIIII. Kal. Ianuarii expletis
natalem Domini ad Sanctum Quintinum celebre peregit, Valentianas quoque, qui
de fidelibus suis inter Mosam Sequanamque causa custodiae remanere deberent,
ordinavit;  idem vero  partibus Aquitaniae  una cum coniuge  anno DCCCXLIII.
incarnationis  Domini  in  hieme   iter  direxit.  Fuit  autem  eadem  hiems
praefrigida  nimis  ac  diuturna, langoribus  insuper  abundans  nec non  et
agriculturae pecorique apibusque satis incongrua.
<p>
7. Hic quique colligat,  qua dementia utilitatem publicam neglegat, privatis
ac propriis voluntatibus inserviat, dum ex utrisque creatorem adeo offendat,
ut etiam omnia elementa  eius vesaniae contraria reddat. Quodque huiuscemodi
exemplis  paene  adhuc  omnibus  notis praefacile  probaturus  accedam.  Nam
temporibus bonae recordationis Magni Karoli, qui evoluto iam paene anno XXX.
decessit, quoniam  hic populus unam eandemque rectam  ac per hoc viam Domini
publicam incedebat, pax illis  atque concordia ubique erat, at nunc econtra,
quoniam quique semitam quam cupit incedit, ubique dissensiones et rixae sunt
manifestae. Tunc ubique abundantia atque laetitia, nunc ubique penuria atque
maestitia. Ipsa elementa tunc  cuique rei congrua, nunc autem omnibus ubique
contraria, uti  scriptura divino munere prolata  testatur: Et pugnabit orbis
terrarum  contra  insensatos.  Per idem  tempus  eclipsis  lunae XIII.  Kal.
Aprilis contigit. Nix insuper multa eadem nocte cecidit maeroremque omnibus,
uti  praefatum est, iusto  Dei iudicio  incussit. Id propterea  inquam, quia
hinc  inde ubique  rapinae et  omnigena mala  sese inserebant,  illinc aeris
intemperies spem omnium bonorum eripiebat.
<p>
<hr>
<hr>
<table border=0 cellspacing=15 cellpadding=0 align=Center>
<tr>
	<td><a href="nithardus.html">Nithardus</a>
	<td><a href="medieval.html">Medieval Latin</a>
	<td><a href="index.html">The Latin Library</a>
	<td><a href="classics.html">The Classics Page</a>
</table>
</body></html>