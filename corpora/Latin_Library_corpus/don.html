<html>
	<head>
		<title>
			Donatus: Ars Minor
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>DE PARTIBUS ORATIONIS ARS MINOR AELII DONATI
</p>

<p class=border></P> 

<p>
<i><b>partes orationis quot sunt?</b></i> octo.
</p>

<p>
<i><b>quae?
</b></i>nomen pronomen uerbum aduerbium participium coniunctio
praepositio interiectio.
</p>

<P CLASS=SHORTBORDER></P>

<p>
<b>DE NOMINE</b>
</p>

<p>
<i><b>nomen quid est?
</b></i>pars orationis cum casu corpus aut rem proprie communiterue
significans.
</p>

<p>
<i><b>nomini quot accidunt?
</b></i>sex.
</p>

<p>
<i><b>quae?
</b></i>qualitas comparatio genus numerus figura casus.
</p>

<p>
<i><b>qualitas nominum in quo est?
</b></i>bipertita est: aut enim unius nomen est et proprium dicitur,
aut multorum appellatiuum.
</p>

<p>
<i><b>comparationis gradus quot sunt?
</b></i>tres.
</p>

<p>
<i><b>qui?
</b></i>positiuus, ut doctus, comparatiuus, ut doctior, superlatiuus,
ut doctissimus.
</p>

<p>
<i><b>quae nomina comparantur?
</b></i>appellatiua dumtaxat qualitatem aut quantitatem significantia.
</p>

<p>
<i><b>comparatiuus gradus cui casui seruit?
</b></i>ablatiuo sine praepositione: dicimus enim <i>doctior
illo</i>.
</p>

<p>
<i><b>superlatiuus cui?
</b></i>genetiuo tantum plurali: dicimus enim <i>doctissimus
poetarum</i>.
</p>

<p>
<i><b>genera nominum quot sunt?
</b></i>quattuor.
</p>

<p>
<i><b>quae?
</b></i>masculinum, ut <i>hic magister</i>, femininum, ut <i>haec
Musa</i>, neutrum, ut <i>hoc scamnum</i>, commune, ut <i>hic</i> et
<i>haec sacerdos</i>. est praeterea trium generum, quod omne dicitur,
ut <i>hic</i> et <i>haec</i> et <i>hoc felix</i>; est epicoenon,
id est promiscuum, ut <i>passer aquila</i>.
</p>

<p>
<i><b>numeri nominum quot sunt?
</b></i>duo.
</p>

<p>
<i><b>qui?
</b></i>singularis, ut <i>hic magister</i>, pluralis, ut <i>
hi magistri</i>.
</p>

<p>
<i><b>figurae nominum quot sunt?
</b></i>duae.
</p>

<p>
<i><b>quae?
</b></i>simplex, ut <i>decens potens</i>, composita, ut <i>
indecens impotens</i>.
</p>

<p>
<i><b>quibus modis nomina componuntur?
</b></i>quattuor: ex duobus integris, ut <i>suburbanus</i>; ex
duobus corruptis, ut <i>efficax municeps</i>; ex integro et corrupto,
ut <i>insulsus</i>; ex corrupto et integro, ut <i>nugigerulus</i>;
aliquando ex compluribus, ut <i>inexpugnabilis imperterritus</i>.
</p>

<p>
<i><b>casus nominum quot sunt?
</b></i>sex.
</p>

<p>
<i><b>qui?
</b></i>nominatiuus genetiuus datiuus accusatiuus uocatiuus ablatiuus.
per hos omnium generum nomina pronomina participia declinantur hoc modo:
<i>magister</i> nomen appellatiuum generis masculini numeri singularis
figurae simplicis casus nominatiui et uocatiui, quod declinabitur sic:
nominatiuo <i>hic magister</i>, genetiuo <i>huius magistri</i>, datiuo
<i>huic magistro</i>, accusatiuo <i>hunc magistrum</i>, &lt;uocatiuo
<i>o magister</i>&gt;, ablatiuo <i>ab hoc magistro</i>; et pluraliter
nominatiuo <i>hi magistri</i>, genetiuo <i>horum magistrorum</i>,
datiuo <i>his magistris</i>, accusatiuo <i>hos magistros</i>, uocatiuo
<i>o magistri</i>, ablatiuo <i>ab his magistris</i>. <i>Musa</i>
nomen appellatiuum generis feminini numeri singularis figurae simplicis
casus nominatiui et uocatiui, quod declinabitur sic: nominatiuo <i>
haec Musa</i>, genetiuo <i>huius Musae</i>, datiuo <i>huic Musae</i>,
accusatiuo <i>hanc Musam</i>, uocatiuo <i>o Musa</i>, ablatiuo <i>
ab hac Musa</i>; et pluraliter nominatiuo <i>hae Musae</i>, genetiuo
<i>harum Musarum</i>, datiuo <i>his Musis</i>, accusatiuo <i>has
Musas</i>, uocatiuo <i>o Musae</i>, ablatiuo <i>ab his Musis</i>. <i>
scamnum</i> nomen appellatiuum generis neutri numeri singularis figurae
simplicis casus nominatiui accusatiui et uocatiui, quod declinabitur sic:
nominatiuo <i>hoc scamnum</i>, genetiuo <i>huius scamni</i>, datiuo
<i>huic scamno</i>, accusatiuo <i>hoc scamnum</i>, uocatiuo <i>o
scamnum</i>, ablatiuo <i>ab hoc scamno</i>; et pluraliter nominatiuo
<i>haec scamna</i>, genetiuo <i>horum scamnorum</i>, datiuo <i>his
scamnis</i>, accusatiuo <i>haec scamna</i>, uocatiuo <i>o scamna</i>,
ablatiuo <i>ab his scamnis</i>. <i>sacerdos</i> nomen appellatiuum
generis communis numeri singularis figurae compositae casus nominatiui
et uocatiui, quod declinabitur sic: nominatiuo <i>hic</i> et <i>
haec sacerdos</i>, genetiuo <i>huius sacerdotis</i>, datiuo <i>huic
sacerdoti</i>, accusatiuo <i>hunc</i> et <i>hanc sacerdotem</i>, uocatiuo
<i>o sacerdos</i>, ablatiuo <i>ab ho</i> et <i>ab hac sacerdote</i>; et
pluraliter nominatiuo <i>hi</i> et <i>hae sacerdotes</i>, genetiuo <i>
horum</i> et <i>harum sacerdotum</i>, datiuo <i>his sacerdotibus</i>,
accusatiuo <i>hos</i> et <i>has sacerdotes</i>, uocatiuo <i>o
sacerdotes</i>, ablatiuo <i>ab his sacerdotibus</i>. <i>felix</i> nomen
appellatiuum generis omnis numeri singularis figurae simplicis casus
nominatiui et uocatiui, quod declinabitur sic: nominatiuo <i>hic</i> et
<i>haec</i> et <i>hoc felix</i>, genetiuo <i>huius felicis</i>, datiuo
<i>huic felici</i>, accusatiuo <i>hunc</i> et <i>hanc felicem</i>
et <i>hoc felix</i>, uocatiuo <i>o felix</i>, ablatiuo <i>ab hoc</i>
et <i>ab hac</i> et <i>ab hoc felice uel felici</i>; et pluraliter
nominatiuo <i>hi</i> et <i>hae felices</i> et <i>haec felicia</i>,
genetiuo <i>horum</i> et <i>harum</i> et <i>horum felicium</i>, datiuo
<i>his felicibus</i>, accusatiuo <i>hos</i> et <i>has felices</i> et
<i>haec felicia</i>, uocatiuo <i>o felices</i> et <i>o felicia</i>,
ablatiuo <i>ab his felicibus</i>.
</p>

<p>
<i><b>quaecumque nomina ablatiuo casu singulari <i>a</i> uel <i>o</i>
fuerint terminata genetiuum pluralem in quid mittunt?
</b></i>in <i>rum</i>, datiuum et ablatiuum in <i>is</i>.
</p>

<p>
<i><b>quaecumque nomina ablatiuo casu singulari <i>e</i> uel <i>i</i>
uel <i>u</i> fuerint terminata genetiuum pluralem in quid mittunt?
</b></i>si <i>e</i> correpta fuerit, in <i>um</i>; si producta,
in <i>rum</i>; si <i>i</i> fuerit, in <i>ium</i>; si <i>u</i>,
in <i>uum</i> geminata <i>u</i> littera.
</p>

<p>
<i><b>datiuum et ablatiuum in quid mittunt?
</b></i>in <i>bus</i> omnia.
</p>

<P CLASS=SHORTBORDER></P>

<p>
<b>DE PRONOMINE</b>
</p>

<p>
<i><b>pronomen quid est?
</b></i>pars orationis, quae pro nomine posita tantundem paene
significat personamque interdum recipit.
</p>

<p>
<i><b>pronomini quot accidunt?
</b></i>sex.
</p>

<p>
<i><b>quae?
</b></i>qualitas genus numerus figura persona casus.
</p>

<p>
<i><b>qualitas pronominum in quo est?
</b></i>bipertita est: aut enim finita sunt pronomina aut infinita.
</p>

<p>
<i><b>quae sunt finita?
</b></i>quae recipiunt personas, ut <i>ego tu ille</i>.
</p>

<p>
<i><b>quae sunt infinita?
</b></i>quae non recipiunt personas, ut <i>quis quae quod</i>.
</p>

<p>
<i><b>genera pronominum quae sunt?
</b></i>eadem fere quae et nominum: masculinum, ut <i>quis</i>,
femininum, ut <i>quae</i>, neutrum, ut <i>quod</i>, commune, ut <i>
qualis talis</i>, trium generum, ut <i>ego tu</i>.
</p>

<p>
<i><b>numeri pronominum quot sunt?
</b></i>duo.
</p>

<p>
<i><b>qui?
</b></i>singularis, ut <i>hic</i>, pluralis, ut <i>hi</i>.
</p>

<p>
<i><b>figurae pronominum quot sunt?
</b></i>duae.
</p>

<p>
<i><b>quae?
</b></i>simplex, ut <i>quis</i>, composita, ut <i>quisquis</i>.
</p>

<p>
<i><b>personae pronominum quot sunt?
</b></i>tres.
</p>

<p>
<i><b>quae?
</b></i>prima, ut <i>ego</i>, secunda, ut <i>tu</i>, tertia,
ut <i>ille</i>.
</p>

<p>
<i><b>casus item pronominum quot sunt?
</b></i>sex, quem ad modum et nominum, per quos omnium generum
pronomina inflectuntur hoc modo. <i>ego</i> pronomen finitum
generis omnis numeri singularis figurae simplicis personae primae
casus nominatiui, quod declinabitur sic: <i>ego mei</i> uel <i>mis
mihi me &lt;o ego&gt; a me</i>, et pluraliter <i>nos nostrum</i> uel <i>
nostri nobis nos o &lt;nos&gt; a nobis</i>: personae secundae generis omnis
numeri singularis <i>tu tui</i> uel <i>tis tibi te o &lt;tu&gt; a te</i>,
et pluraliter <i>uos uestrum uel uestri uobis uos o &lt;uos&gt; a uobis</i>:
personae tertiae generis masculini numeri singularis <i>ille illius illi
illum ab illo</i>, et pluraliter <i>illi illorum illis illos ab illis</i>;
generis feminini numeri singularis <i>illa illius illi illam ab illa</i>,
et pluraliter <i>illae illarum illis illas ab illis</i>; generis neutri
numeri singularis <i>illud illius illi illud ab illo</i>, et pluraliter
<i>illa illorum illis illa ab illis</i>. minus quam finita generis
masculini numeri singularis <i>ipse ipsius ipsi ipsum &lt;o ipse&gt; ab
ipso</i>, et pluraliter <i>ipsi ipsorum ipsis ipsos &lt;o ipsi&gt; ab ipsis</i>;
generis feminini numeri singularis <i>ipsa ipsius ipsi ipsam &lt;o ipsa&gt;
ab ipsa</i>, et pluraliter <i>ipsae ipsarum ipsis ipsas &lt;o ipsae&gt; ab
ipsis</i>; generis neutri numeri singularis <i>ipsum ipsius ipsi ipsum
&lt;o ipsum&gt; ab ipso</i>, et pluraliter <i>ipsa ipsorum ipsis ipsa <o ipsa>
ab ipsis</i>. item minus quam finita generis masculini numeri singularis
<i>iste istius isti istum ab isto</i>, et pluraliter <i>isti istorum
istis istos ab istis</i>; generis feminini numeri singularis <i>ista
istius isti istam ab ista</i>, et pluraliter <i>istae istarum istis ista
ab istis</i>. item articulare praepositiuum uel demonstratiuum generis
masculini numeri singularis <i>hic huius huic hunc o &lt;hic&gt; ab hoc</i>,
et pluraliter <i>hi horum his hos o &lt;hi&gt; ab his</i>; generis feminini
numeri singularis <i>haec huius huic hanc o &lt;haec&gt; ab hac</i>, et
pluraliter <i>hae harum his has o &lt;hae&gt; ab his</i>; generis neutri numeri
singularis <i>hoc huius huic hoc o &lt;hoc&gt; ab hoc</i>, et pluraliter <i>
haec horum his haec o &lt;haec&gt; ab his</i>. item subiunctiuum uel relatiuum
generis masculini numeri singularis <i>is eius ei eum ab eo</i>, et
pluraliter <i>ei eorum eis eos ab eis</i>; generis feminini numeri
singularis <i>ea eius ei eam ab ea</i>, et pluraliter <i>eae earum
eis eas ab eis</i>; generis neutri numeri singularis <i>id eius ei id
ab eo</i>, et pluraliter <i>ea eorum eis ea ab eis</i>. item infinita
generis masculini numeri singularis <i>quis cuius cui quem a quo</i>
uel <i>a qui</i>, et pluraliter <i>qui quorum quis</i> uel <i>quibus
quos a quis</i> uel <i>a quibus</i>; generis feminini numeri singularis
<i>quae cuius cui quam a qua</i> uel <i>a qui</i>, et pluraliter <i>
quae quarum quis</i> uel <i>quibus quas a quis</i> uel <i>a quibus</i>;
generis neutri numeri singularis <i>quod cuius cui quod a quo</i> uel
<i>a qui</i>, et pluraliter <i>quae quorum quis</i> uel <i>quibus
quae a quis</i> uel <i>a quibus</i>. item possessiua finita ad aliquid
dicta ex utraque parte singularia generis masculini <i>meus mei meo
meum o &lt;mi&gt; a meo</i>, et pluraliter ex altera parte <i>mei meorum meis
meos o &lt;mei&gt; a meis</i>; generis feminini numeri singularis <i>mea meae
meae meam o &lt;mea&gt; a mea</i>, et pluraliter <i>meae mearum meis meas
o &lt;meae&gt; a meis</i>; generis neutri numeri singularis <i>meum mei meo
meum o &lt;meum&gt; a meo</i>, et pluraliter <i>mea meorum meis mea o <mea>
a meis</i>: personae secundae generis masculini numeri singularis <i>
tuus tui tuo tuum a tuo</i> et pluraliter <i>tui tuorum tuis tuos a
tuis</i>; generis feminini numeri singularis <i>tua tuae tuae tuam
a tua</i>, et pluraliter <i>tuae tuarum tuis tuas a tuis</i>; generis
neutri numeri singularis <i>tuum tui tuo tuum a tuo</i>, et pluraliter
<i>tua tuorum tuis tua a tuis</i>: personae tertiae generis masculini
numeri singularis <i>suus sui suo suum a suo</i>, et pluraliter <i>
sui suorum suis suos a suis</i>; generis feminini numeri singularis <i>
sua suae suae suam a sua</i>, et pluraliter <i>suae suarum suis suas a
suis</i>; generis neutri numeri singularis <i>suum sui suo suum a suo</i>,
et pluraliter <i>sua suorum suis sua a suis</i>. item possessiua finita
ad aliquid dicta ex altera parte pluralia generis masculini <i>noster
nostri nostro nostrum o &lt;noster&gt; a nostro</i>, et pluraliter ex utraque
parte <i>nostri nostrorum nostris nostros o &lt;nostri&gt; a nostris</i>;
generis feminini numeri singularis <i>nostra nostrae nostrae nostram
o &lt;nostra&gt; a nostra</i>, et pluraliter <i>nostrae nostrarum nostris
nostras o &lt;nostrae&gt; a nostris</i>; generis neutri numeri singularis <i>
nostrum nostri nostro nostrum o &lt;nostrum&gt; a nostro</i>, et pluraliter
<i>nostra nostrorum nostris nostra o &lt;nostra&gt; a nostris</i>: personae
secundae generis masculini numeri singularis <i>uester uestri uestro
uestrum a uestro</i>, et pluraliter <i>uestri uestrorum uestris uestros a
uestris</i> generis feminini numeri singularis <i>uestra uestrae uestrae
uestram a uestra</i>, et pluraliter <i>uestrae uestrarum uestris uestras
a uestris</i>; generis neutri numeri singularis <i>uestrum uestri uestro
uestrum a uestro</i>, et pluraliter <i>uestra uestrorum uestris uestra
a uestris</i>.
</p>

<p>
<i><b>da horum composita.
</b></i><i>egomet, tute, illic, istic, idem</i> masculino genere
productum, neutro correptum, <i>quisquis, quisnam, quispiam aliquis</i>
et cetera.
</p>

<P CLASS=SHORTBORDER></P>

<p>
<b>DE VERBO</b>
</p>

<p>
<i><b>uerbum quid est?
</b></i>pars orationis cum tempore et persona sine casu aut agere
aliquid aut pati aut neutrum significans.
</p>

<p>
<i><b>uerbo quot accidunt?
</b></i>septem.
</p>

<p>
<i><b>quae?
</b></i>qualitas coniugatio genus numerus figura tempus persona.
</p>

<p>
<i><b>qualitas uerborum in quo est?
</b></i>in modis et in formis.
</p>

<p>
<i><b>modi qui sunt?
</b></i>indicatiuus, ut <i>lego</i>, imperatiuus, ut <i>lege</i>,
optatiuus, ut <i>utinam legerem</i>, coniunctiuus, ut <i>cum legam</i>,
infinitiuus, ut <i>legere</i>, impersonalis, ut <i>legitur</i>.
</p>

<p>
<i><b>formae uerborum quot sunt?
</b></i>quattuor.
</p>

<p>
<i><b>quae?
</b></i>perfecta, ut <i>lego</i>, meditatiua, ut <i>lecturio</i>,
frequentatiua, ut <i>lectito</i>, inchoatiua, ut <i>feruesco
calesco</i>.
</p>

<p>
<i><b>coniugationes uerborum quot sunt?
</b></i>tres.
</p>

<p>
<i><b>quae?
</b></i>prima secunda tertia.
</p>

<p>
<i><b>prima quae est?
</b></i>quae indicatiuo modo tempore praesenti numero singulari
secunda persona uerbo actiuo et neutrali <i>a</i> productam habet
ante nouissimam litteram, passiuo communi et deponenti ante nouissimam
syllabam, ut <i>amo amas, amor amaris</i>; et futurum tempus eiusdem
modi in <i>bo</i> et in <i>bor</i> syllabam mittit, ut <i>amo amabo,
amor amabor</i>.
</p>

<p>
<i><b>secunda quae est?
</b></i>quae indicatiuo modo tempore praesenti numero singulari
secunda persona uerbo actiuo et neutrali <i>e</i> productam habet
ante nouissimam litteram, passiuo communi et deponenti ante nouissimam
syllabam, ut <i>doceo doces, doceor doceris</i>; et futurum tempus
eiusdem modi in <i>bo</i> et in <i>bor</i> syllabam mittit, ut <i>
doceo docebo, doceor docebor</i>.
</p>

<p>
<i><b>tertia quae est?
</b></i>quae indicatiuo modo tempore praesenti numero singulari
secunda persona uerbo actiuo et neutrali <i>i</i> correptam uel <i>i</i>
productam habet ante nouissimam litteram, passiuo communi et deponenti
pro <i>i</i> littera <i>e</i> correptam uel <i>i</i> productam habet
ante nouissimam syllabam, ut <i>lego legis, legor legeris, audio
audis, audior audiris</i>; et futurum tempus eiusdem modi in <i>am</i>
et in <i>ar</i> syllabam mittit, ut <i>lego legam, legor legar, audio
audiam, audior audiar</i>. haec in imperatiuo et in infinitiuo statim
discerni possunt, utrum <i>i</i> littera correpta sit an producta. nam
correpta <i>i</i> littera in <i>e</i> conuertitur; producta si fuerit,
non mutatur.
</p>

<p>
<i><b>quando tertia coniugatio futurum tempus non in <i>am</i> tantum
sed etiam in <i>bo</i> mittit?
</b></i>interdum, cum <i>i</i> litteram non correptam habuerit sed
productam, ut <i>eo is ibo, queo quis quibo</i>.
</p>

<p>
<i><b>genera uerborum quot sunt?
</b></i>quinque.
</p>

<p>
<i><b>quae?
</b></i>actiua passiua neutra deponentia communia.
</p>

<p>
<i><b>actiua quae sunt?
</b></i>quae in <i>o</i> desinunt et accepta <i>r</i> littera
faciunt ex se passiua, ut <i>lego legor</i>.
</p>

<p>
<i><b>passiua quae sunt?
</b></i>quae in <i>r</i> desinunt et ea dempta redeunt in actiua,
ut <i>legor lego</i>.
</p>

<p>
<i><b>neutra quae sunt?
</b></i>quae in <i>o</i> desinunt, ut actiua, sed accepta <i>
r</i> littera Latina non sunt, ut <i>sto curro</i>: <i>stor curror</i>
non dicimus.
</p>

<p>
<i><b>deponentia quae sunt?
</b></i>quae in <i>r</i> desinunt, ut passiua, sed ea dempta Latina
non sunt, ut <i>luctor loquor</i>.
</p>

<p>
<i><b>communia quae sunt?
</b></i>quae in <i>r</i> desinunt, ut deponentia, sed in duas formas
cadunt, patientis et agentis, ut <i>osculor criminor</i>: dicimus enim
<i>osculor te</i> et <i>osculor a te</i>, <i>criminor te</i> et <i>
criminor a te</i>.
</p>

<p>
<i><b>numeri uerborum quot sunt?
</b></i>duo.
</p>

<p>
<i><b>qui?
</b></i>singularis, ut <i>lego</i>, pluralis, ut <i>legimus</i>.
</p>

<p>
<i><b>figurae uerborum quot sunt?
</b></i>duae.
</p>

<p>
<i><b>quae?
</b></i>simplex, ut <i>lego</i>, composita, ut <i>neglego</i>.
</p>

<p>
<i><b>tempora uerborum quot sunt?
</b></i>tria.
</p>

<p>
<i><b>quae?
</b></i>praesens, ut <i>lego</i>, praeteritum, ut <i>legi</i>,
futurum, ut <i>legam</i>.
</p>

<p>
<i><b>quot sunt tempora in declinatione uerborum?
</b></i>quinque.
</p>

<p>
<i><b>quae?
</b></i>praesens, ut <i>lego</i>, praeteritum imperfectum, ut
<i>legebam</i>, praeteritum perfectum, ut <i>legi</i>, praeteritum
plusquamperfectum, ut <i>legeram</i>, futurum, ut <i>legam</i>.
</p>

<p>
<i><b>personae uerborum quot sunt?
</b></i>tres.
</p>

<p>
<i><b>quae?
</b></i>prima, ut <i>lego</i>, secunda, ut <i>legis</i>, tertia,
ut <i>legit</i>.
</p>

<p>
<i><b>da declinationem uerbi actiui.
</b></i><i>lego</i> uerbum actiuum indicatiuo modo dictum temporis
praesentis numeri singularis figurae simplicis personae primae
coniugationis tertiae correptae, quod declinabitur sic: <i>lego
legis legit</i> et pluraliter <i>legimus legitis legunt</i>: eodem
modo tempore praeterito imperfecto <i>legebam legebas legebat</i>,
et pluraliter <i>legebamus legebatis legebant</i>: eodem modo tempore
praeterito perfecto <i>legi legisti legit</i>, et pluraliter <i>
legimus legistis legerunt</i> uel <i>legere</i>: eodem modo tempore
praeterito plusquamperfecto <i>legeram legeras legerat</i>, et
pluraliter <i>legeramus legeratis legerant</i>: eodem modo tempore
futuro <i>legam leges leget</i>, et pluraliter <i>legemus legetis
legent</i>. imperatiuo modo tempore praesenti ad secundam et tertiam
personam <i>lege</i> uel <i>legas legat</i>, et pluraliter <i>legamus
legite</i> uel <i>legatis legant</i>: eodem modo tempore futuro <i>
legito</i> uel <i>legas legito</i> uel <i>legat</i>, et pluraliter
<i>legamus legitote</i> uel <i>legatis legant</i> uel <i>legunto</i>
uel <i>leguntote</i>. optatiuo modo tempore praesenti et praeterito
imperfecto <i>utinam legerem legeres legeret</i> et pluraliter <i>
utinam legeremus legeretis legerent</i>: eodem modo tempore praeterito
perfecto et plusquamperfecto <i>utinam legissem legisses legisset</i>,
et pluraliter <i>utinam legissemus legissetis legissent</i>: eodem modo
tempore futuro <i>utinam legam legas legat</i>, et pluraliter <i>utinam
legamus legatis legant</i>. coniunctiuo modo tempore praesenti <i>cum
legam legas legat</i>, et pluraliter <i>cum legamus legatis legant</i>:
eodem modo tempore praeterito imperfecto <i>cum legerem legeres
legeret</i>, et pluraliter <i>cum legeremus legeretis legerent</i>: eodem
modo tempore praeterito perfecto <i>cum legerim legeris legerit</i>, et
pluraliter <i>cum legerimus legeritis legerint</i>: eodem modo tempore
praeterito plusquamperfecto <i>cum legissem legisses legisset</i>,
et pluraliter <i>cum legissemus legissetis legissent</i>: eodem modo
tempore futuro <i>cum legero legeris legerit</i>, et pluraliter <i>
cum legerimus legeritis legerint</i>. infinitiuo modo numeris et personis
tempore praesenti et praeterito imperfecto <i>legere</i>, praeterito
perfecto et plusquamperfecto <i>legisse</i>, futuro <i>lectum ire</i>
uel <i>lecturum esse</i>. uerbo impersonali tempore praesenti legitur,
praeterito imperfecto <i>legebatur</i>, praeterito perfecto <i>lectum
est</i> uel <i>lectum fuit</i>, praeterito plusquamperfecto <i>lectum
erat</i> uel <i>lectum fuerat</i>, futuro <i>legetur</i>. gerundia
uel participialia uerba sunt haec, <i>legendi legendo legendum
lectum lectu</i>. participia trahuntur a uerbo actiuo duo, praesentis
temporis et futuri, praesentis <i>legens</i>, futuri <i>lecturus</i>.
<i>legor</i> uerbum passiuum indicatiuo modo dictum temporis praesentis
numeri singularis figurae simplicis personae primae coniugationis tertiae
correptae, quod declinabitur sic: <i>legor legeris</i> uel <i>legere
legitur</i>, et pluraliter <i>legimur legimini leguntur</i>: eodem modo
tempore praeterito imperfecto <i>legebar legebaris</i> uel <i>legebare
legebatur</i>, et pluraliter <i>legebamur legebamini legebantur</i>:
eodem modo tempore praeterito perfecto <i>lectus sum es est</i>, et
pluraliter <i>lecti sumus estis sunt</i>; et ulteriore modo <i>lectus
fui fuisti fuit</i>, et pluraliter <i>lecti fuimus fuistis fuerunt</i>
uel <i>fuere</i>: eodem modo tempore praeterito plusquamperfecto <i>
lectus eram eras erat</i>, et pluraliter <i>lecti eramus eratis erant</i>;
et ulteriore modo <i>lectus fueram fueras fuerat</i>, et pluraliter <i>
lecti fueramus fueratis fuerant</i>: eodem modo tempore futuro <i>legar
legeris</i> uel <i>legere legetur</i>, et pluraliter <i>legemur legemini
legentur</i>, imperatiuo modo tempore praesenti ad secundam et tertiam
personam <i>legere</i> uel <i>legaris legatur</i>, et pluraliter <i>
legamur legimini</i> uel <i>legamini legantur</i>. eodem modo tempore
futuro <i>legitor</i> uel <i>legaris legitor</i> uel <i>legatur</i>,
et pluraliter <i>legamur legimini</i> uel <i>legiminor legantur</i> uel
<i>leguntor</i>. optatiuo modo tempore praesenti et praeterito imperfecto
<i>utinam legerer legereris</i> uel <i>legerere legeretur</i>, et
pluraliter <i>utinam legeremur legeremini legerentur</i>: eodem modo
tempore praeterito perfecto et plusquamperfecto <i>utinam lectus essem
esses esset</i>, et pluraliter <i>utinam lecti essemus essetis essent</i>,
et ulteriore modo <i>utinam lectus fuissem fuisses fuisset</i>, et
pluraliter <i>utinam lecti fuissemus fuissetis fuissent</i>: eodem modo
tempore futuro <i>utinam legar legaris</i> uel <i>legare legatur</i>,
et pluraliter <i>utinam legamur legamini legantur</i>. coniunctiuo modo
tempore praesenti <i>cum legar legaris</i> uel <i>legare legatur</i>,
et pluraliter <i>cum legamur legamini legantur</i>: eodem modo tempore
praeterito imperfecto <i>cum legerer legereris</i> uel <i>legerere
legeretur</i>, et pluraliter <i>cum legeremur legeremini legerentur</i>:
eodem modo tempore praeterito perfecto <i>cum lectus sim sis sit</i>,
et pluraliter <i>cum lecti simus sitis sint</i>; et ulteriore modo <i>
cum lectus fuerim fueris fuerit</i>, et pluraliter <i>cum lecti fuerimus
fueritis fuerint</i>: eodem modo tempore praeterito plusquamperfecto
<i>cum lectus essem esses esset</i>, et pluraliter <i>cum lecti
essemus essetis essent</i>; et ulteriore modo <i>cum lectus fuissem
fuisses fuisset</i>, et pluraliter <i>cum lecti fuissemus fuissetis
fuissent</i>; eodem modo tempore futuro <i>cum lectus ero eris erit</i>,
et pluraliter <i>cum lecti erimus eritis erint</i>, et ulteriore modo
<i>cum lectus fuero fueris fuerit</i>, et pluraliter <i>cum lecti
fuerimus fueritis fuerint</i>. infinitiuo modo numeris et personis
tempore praesenti et praeterito imperfecto <i>legi</i>, praeterito
perfecto et plusquamperfecto <i>lectum esse</i> uel <i>fuisse</i>,
futuro <i>lectum iri</i>. participia trahuntur a uerbo passiuo duo,
praeteriti temporis et futuri, praeteriti <i>lectus</i>, futuri <i>
legendus</i>. actiui uerbi regulam neutrale uerbum sequitur, passiui
commune et deponens.
</p>

<P CLASS=SHORTBORDER></P>

<p>
<b>DE ADVERBIO</b>
</p>

<p>
<i><b>aduerbium quid est?
</b></i>pars orationis, quae adiecta uerbo significationem eius
explanat atque implet.
</p>

<p>
<i><b>aduerbio quot accidunt?
</b></i>tria.
</p>

<p>
<i><b>quae?
</b></i>significatio comparatio figura.
</p>

<p>
<i><b>significatio aduerbiorum in quo est?
</b></i>quia sunt aut loci aduerbia aut temporis aut numeri aut
negandi aut affirmandi aut demonstrandi aut optandi aut hortandi aut
ordinis aut interrogandi aut similitudinis aut qualitatis aut quantitatis
aut dubitandi aut personalia aut uocandi aut respondendi aut separandi
aut iurandi aut eligendi aut congregandi aut prohibendi aut euentus
aut comparandi.
</p>

<p>
<i><b>da aduerbia loci.
</b></i>ut <i>hic</i> uel <i>ibi</i>, <i>intus</i> uel <i>
foris</i>, <i>illic</i> uel <i>inde</i>.
</p>

<p>
<i><b>da temporis.
</b></i>ut <i>hodie nuper aliquando</i>; numeri, ut <i>semel
bis</i>; negandi, ut <i>non</i>; affirmandi, ut <i>etiam quinni</i>;
demonstrandi, ut <i>en ecce</i>; optandi, ut <i>utinam</i>; hortandi,
ut <i>eia</i>; ordinis, ut <i>deinde</i>; interrogandi, ut <i>cur
quare quamobrem</i>; similitudinis, ut <i>quasi ceu</i>; qualitatis, ut
<i>docte pulchre</i>; quantitatis, ut <i>multum parum</i>; dubitandi,
ut <i>forsitan fortasse</i>; personalia, ut <i>mecum tecum secum
nobiscum uobiscum</i>; uocandi, ut <i>heus</i>; respondendi, ut <i>
heu</i>; separandi, ut <i>seorsum</i>; iurandi, ut <i>edepol, ecastor,
hercle, medius fidius</i>; eligendi, ut <i>potius immo</i>; congregandi,
ut <i>simul una</i>; prohibendi, ut <i>ne</i>; euentus, ut <i>forte
fortuitu</i>; comparandi, ut <i>magis</i> uel <i>tam</i>.
</p>

<p>
<i><b>comparatio aduerbiorum in quo est?
</b></i>in tribus gradibus comparationis, positiuo comparatiuo
superlatiuo.
</p>

<p>
<i><b>da aduerbium positiui gradus.
</b></i>ut <i>docte</i>; comparatiui, ut <i>doctius</i>;
superlatiui, ut <i>doctissime</i>. <i>magis doctius</i> et <i>tam
doctissime</i> non dicimus, quia <i>magis</i> et <i>tam</i> positiuo
gradui tantum iungitur, licet ueteres dixerint <i>tam magis</i> et <i>
quam magis</i>.
</p>

<p>
<i><b>figurae aduerbiorum quot sunt?
</b></i>duae.
</p>

<p>
<i><b>quae?
</b></i>simplex et composita, simplex, ut <i>docte prudenter</i>,
composita, ut <i>indocte imprudenter</i>. aduerbia localia uel in
loco sunt uel de loco uel ad locum. sed in loco et de loco eandem
significationem habent, ut <i>intus sum, intus exeo, foris sum,
foris uenio</i>. ad locum aliam significationem habent, ut <i>intro eo,
foras eo</i>. <i>de intus</i> autem et <i>de foris</i> sic non dicimus,
quo modo <i>in foras</i> uel <i>ad foras</i>.
</p>

<P CLASS=SHORTBORDER></P>

<p>
<b>DE PARTICIPIO</b>
</p>

<p>
<i><b>participium quid est?
</b></i>pars orationis partem capiens nominis, partem uerbi; nominis
genera et casus, uerbi tempora et significationes, utriusque numerum
et figuram.
</p>

<p>
<i><b>participio quot accidunt?
</b></i>sex.
</p>

<p>
<i><b>quae?
</b></i>genus casus tempus significatio numerus figura.
</p>

<p>
<i><b>genera participiorum quot sunt?
</b></i>quattuor.
</p>

<p>
<i><b>quae?
</b></i>masculinum, ut <i>hic lectus</i>, femininum, ut <i>haec
lecta</i>, neutrum, ut <i>hoc lectum</i>, commune tribus generibus,
ut <i>hic</i> et <i>haec</i> et <i>hoc legens</i>.
</p>

<p>
<i><b>casus participiorum quot sunt?
</b></i>sex.
</p>

<p>
<i><b>qui?
</b></i>nominatiuus, ut <i>hic legens</i>, genetiuus, ut <i>
huius legentis</i>, datiuus, ut <i>huic legenti</i>, accusatiuus,
ut <i>hunc legentem</i>, uocatiuus, ut <i>o legens</i>, ablatiuus,
ut <i>ab hoc legente</i>.
</p>

<p>
<i><b>tempora participiorum quot sunt?
</b></i>tria.
</p>

<p>
<i><b>quae?
</b></i>praesens, ut <i>legens</i>, praeteritum, ut <i>lectus</i>,
futurum, ut <i>lecturus</i> et <i>legendus</i>.
</p>

<p>
<i><b>significationes participiorum in quo sunt?
</b></i>quia ab actiuo uerbo duo participia ueniunt, praesens et
futurum, ut <i>legens lecturus</i>; a passiuo duo, praeteritum et
futurum, ut <i>lectus legendus</i>; a neutro duo, sicut ab actiuo,
praesens et futurum, ut <i>stans staturus</i>, a deponenti tria,
praesens praeteritum et futurum, ut <i>loquens locutus locuturus</i>;
a communi quattuor, praesens praeteritum et duo futura, ut <i>criminans
criminatus criminaturus criminandus</i>.
</p>

<p>
<i><b>numeri participiorum quot sunt?
</b></i>duo.
</p>

<p>
<i><b>qui?
</b></i>singularis, ut <i>hic legens</i>, pluralis, ut <i>hi
legentes</i>.
</p>

<p>
<i><b>figurae participiorum quot sunt?
</b></i>duae.
</p>

<p>
<i><b>quae?
</b></i>simplex, ut <i>legens</i>, composita, ut <i>neglegens</i>.
</p>

<p>
<i><b>da declinationem participii.
</b></i><i>legens</i> participium ueniens a uerbo actiuo temporis
praesentis generis omnis numeri singularis figurae simplicis casus
nominatiui (accusatiui) et uocatiui, quod declinabitur sic: nominatiuo
<i>hic</i> et <i>haec</i> et <i>hoc legens</i>, genetiuo <i>huius
legentis</i>, datiuo <i>huic legenti</i>, accusatiuo <i>hunc</i> et
<i>hanc legente</i> et <i>hoc legens</i>, uocatiuo <i>o legens</i>,
ablatiuo <i>ab hoc</i> et <i>ab hac</i> et <i>ab hoc legente</i>
uel <i>legenti</i>; et pluraliter nominatiuo <i>hi</i> et <i>hae
legentes</i> et <i>haec legentia</i>, genetiuo <i>horum</i> et <i>
harum</i> et <i>horum legentium</i>, datiuo <i>his legentibus</i>,
accusatiuo <i>hos</i> et <i>has legentes</i> et <i>haec legentia</i>,
uocatiuo <i>o legentes</i> et <i>o legentia</i>, ablatiuo <i>ab his
legentibus</i>. <i>lecturus lectura lecturum</i> participia uenientia
a uerbo actiuo temporis futuri generis masculini feminini et neutri
numeri singularis figurae simplicis casus nominatiui et uocatiui,
quae declinabuntur sic: nominatiuo <i>lecturus lectura lecturum</i>,
genetiuo <i>lecturi lecturae lecturi</i>, datiuo <i>lecturo lecturae
lecturo</i>, accusatiuo <i>lecturum lecturam lecturum</i>, uocatiuo
<i>lecture lectura lecturum</i>, ablatiuo <i>ab hoc lecturo ab hac
lectura ab hoc lecturo</i>; et pluraliter nominatiuo <i>lecturi lecturae
lectura</i>, genetiuo <i>lecturorum lecturarum lecturorum</i>, datiuo <i>
lecturis</i>, accusatiuo <i>lecturos lecturas lectura</i>, uocatiuo <i>
lecturi lecturae lectura</i>, ablatiuo <i>ab his lecturis</i>. <i>lectus
lecta lectum</i> participia uenientia a uerbo passiuo temporis praeteriti
generis masculini feminini et neutri numeri singularis figurae simplicis
casus nominatiui et uocatiui, quae declinabuntur sic: nominatiuo <i>
lectus lecta lectum</i>, genetiuo <i>lecti lectae lecti</i>, datiuo <i>
lecto lectae lecto</i>, accusatiuo <i>lectum lectam lectum</i>, uocatiuo
<i>lecte lecta lectum</i>, ablatiuo <i>ab hoc lecto ab hac lecta ab hoc
lecto</i>; et pluraliter nominatiuo <i>lecti lectae lecta</i>, genetiuo
<i>lectorum lectarum lectorum</i>, datiuo <i>lectis</i>, accusatiuo <i>
lectos lectas lecta</i>, uocatiuo <i>lecti lectae lecta</i>, ablatiuo
<i>ab his lectis</i>. <i>legendus legenda legendum</i> participia
uenientia a uerbo passiuo temporis futuri generis masculini feminini et
neutri numeri singularis figurae simplicis casus nominatiui et uocatiui,
quae declinabuntur sic: nominatiuo <i>legendus legenda legendum</i>,
genetiuo <i>legendi legendae legendi</i>, datiuo <i>legendo legendae
legendo</i>, accusatiuo <i>legendum legendam legendum</i>, uocatiuo
<i>legende legenda legendum</i>, ablatiuo <i>ab hoc legendo ab hac
legenda ab hoc legendo</i>; et pluraliter nominatiuo <i>legendi legendae
legenda</i>, genetiuo <i>legendorum legendarum legendorum</i>, datiuo
<i>legendis</i>, accusatiuo <i>legendos legendas legenda</i>, uocatiuo
<i>legendi legendae legenda</i>, ablatiuo <i>ab his legendis</i>.
</p>

<P CLASS=SHORTBORDER></P>

<p>
<b>DE CONIVNCTIONE</b>
</p>

<p>
<i><b>coniunctio quid est?
</b></i>pars orationis adnectens ordinansque sententiam.
</p>

<p>
<i><b>coniunctioni quot accidunt?
</b></i>tria.
</p>

<p>
<i><b>quae?
</b></i>potestas figura ordo.
</p>

<p>
<i><b>potestas coniunctionum quot species habet?
</b></i>quinque.
</p>

<p>
<i><b>quas?
</b></i>copulatiuas disiunctiuas expletiuas causales rationales:
</p>

<p>
<i><b>da copulatiuas.
</b></i><i>et que at atque ac ast</i>.
</p>

<p>
<i><b>da disiunctiuas.
</b></i><i>aut ue uel ne nec neque</i>.
</p>

<p>
<i><b>da expletiuas.
</b></i><i>quidem, equidem, saltim, uidelicet, quamquam, quamuis,
quoque, autem, porro, porro autem, tamen</i>.
</p>

<p>
<i><b>da causales.
</b></i><i>si, etsi, etiamsi, si quidem, quando, quando quidem;
quin, quin etiam, quatinus, sin, seu, siue, nam, namque, ni, nisi, nisi
si, si enim, etenim, ne, sed, interea, licet, quamobrem, praesertim,
item, itemque, ceterum, alioquin, praeterea</i>.
</p>

<p>
<i><b>da rationales.
</b></i><i>ita, itaque, enim, enimuero, quia, quapropter, quoniam,
quoniam quidem, quippe, ergo, ideo, igitur, scilicet, propterea,
idcirco</i>.
</p>

<p>
<i><b>figurae coniunctionum quot sunt?
</b></i>duae.
</p>

<p>
<i><b>quae?
</b></i>simplex, ut <i>nam</i>, composita, ut <i>namque</i>.
</p>

<p>
<i><b>ordo coniunctionum in quo est?
</b></i>quia aut praepositiuae coniunctiones sunt, ut <i>ac ast</i>,
aut subiunctiuae, ut <i>que autem</i>, aut communes, ut <i>et igitur
ergo</i>.
</p>

<P CLASS=SHORTBORDER></P>

<p>
<b>DE PRAEPOSITIONE</b>
</p>

<p>
<i><b>praepositio quid est?
</b></i>pars orationis quae praeposita aliis partibus orationis
significationem earum aut complet aut mutat aut minuit.
</p>

<p>
<i><b>praepositioni quot accidunt?
</b></i>unum.
</p>

<p>
<i><b>quid?
</b></i>casus tantum.
</p>

<p>
<i><b>quot?
</b></i>duo.
</p>

<p>
<i><b>qui?
</b></i>accusatiuus et ablatiuus.
</p>

<p>
<i><b>da praepositiones casus accusatiui.
</b></i><i>ad apud ante aduersum cis citra circum circa contra
erga extra inter intra infra iuxta ob pone per prope secundum post trans
ultra praeter propter supra usque penes</i>.
</p>

<p>
<i><b>quo modo?
</b></i>dicimus enim <i>ad patrem, apud uillam, ante aedes, aduersum
inimicos, cis renum, citra forum, circum uicinos, circa templum, contra
hostem, erga propinquos, extra terminos, inter naues, intra moenia infra
tectum, iuxta macellum, ob augurium, pone tribunal, per parietem, prope
fenestram, secundum fores, post tergum, trans ripam, ultra fines, praeter
officium, propter rem, supra caelum, usque Oceanum, penes arbitros</i>.
</p>

<p>
<i><b>da praepositiones casus ablatiui.
</b></i><i>a ab abs cum coram clam de e ex pro prae palam sine
absque tenus</i>.
</p>

<p>
<i><b>quo modo?
</b></i>dicimus enim <i>a domo, ab homine, abs quolibet,
cum exercitu, coram testibus, clam custodibus, de foro, e iure, ex
praefectura, pro clientibus, prae timore, palam omnibus, sine labore,
absque iniuria, tenus pube, quod nos dicimus pube tenus</i>.
</p>

<p>
<i><b>da utriusque casus praepositiones.
</b></i><i>in sub super subter</i>.
</p>

<p>
<i><b><i>in</i> et <i>sub</i> quando accusatiuo casui iunguntur?
</b></i>quando uel nos uel quoslibet in locum ire isse ituros esse
significamus.
</p>

<p>
<i><b>quando ablatiuo?
</b></i>quando uel nos uel quoslibet in loco esse fuisse futuros esse
significamus. in accusatiui casus, <i>"itur in antiquam siluam"</i>;
in ablatiui casus, <i>"stans celsa in puppi"</i>; sub accusatiui casus,
<i>"postesque sub ipsos nituntur gradibus"</i>; sub ablatiui casus,
<i>"arma sub aduersa posuit radiantia quercu"</i>.
</p>

<p>
<i><b><i>super</i> quam uim habet?
</b></i>ubi locum significat, magis accusatiuo casui seruit quam
ablatiuo; ubi mentionem alicuius facimus, ablatiuo tantum, ut <i>
"multa super Priamo rogitans"</i>.
</p>

<p>
<i><b><i>in</i> quam uim habet?
</b></i>etiam tum accusatiuo casui seruit, cum significat contra,
ut <i>in adulterum, in desertorem</i>.
</p>

<p>
<i><b><i>subter</i> quam uim habet?
</b></i>eandem quam superiores ad locum et in loco significantes.
</p>

<p>
<i><b>quae praepositiones sunt quae dictionibus seruiunt et separari
non possunt?
</b></i><i>di dis re se am con</i>.
</p>

<p>
<i><b>quo modo?
</b></i>dicimus enim <i>diduco distraho recipio secubo amplector
congredior</i>.
</p>

<p>
<i><b>quae sunt quae coniungi non possunt?
</b></i><i>apud</i> et <i>penes</i>.
</p>

<p>
<i><b>quae coniunguntur et separantur?
</b></i>reliquae omnes.
</p>

<P CLASS=SHORTBORDER></P>

<p>
<b>DE INTERIECTIONE</b>
</p>

<p>
<i><b>interiectio quid est?
</b></i>pars orationis significans mentis affectum uoce incondita.
</p>

<p>
<i><b>interiectioni quid accidit?
</b></i>tantum significatio.
</p>

<p>
<i><b>significatio interiectionis in quo est?
</b></i>quia aut laetitiam significamus, ut <i>euax</i>, aut dolorem,
ut <i>heu</i>, aut admirationem, ut <i>papae</i>, aut metum, ut <i>
attat</i>, et siqua sunt similia.
</p>

<p class=border></P>

<p>
 <table border=0 cellspacing=15 cellpadding=0 align=CENTER>
  <tr>
    <td><a href="http://thelatinlibrary.com/misc.html">The Miscellany</A> 
    <td><a href="http://thelatinlibrary.com/index">The Latin Library</A> 
    <td><a href="http://thelatinlibrary.com/classics">The Classics Page</A></TABLE>
</P>
</BODY>
</HTML>