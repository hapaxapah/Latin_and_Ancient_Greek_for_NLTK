<html>
	<head>
		<title>
			Phoenix
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>DE AVE PHOENICE
</p>

<p class=border></P>

<p>
Est locus in primo oriente remotus<br>
&nbsp;&nbsp;&nbsp;&nbsp;&nbsp;qua patet aeterni maxima porta poli<br>
nec tantum aestivos hyemisque propinquus ad ortus<br>
&nbsp;&nbsp;&nbsp;&nbsp;&nbsp;in quo sol verno fundit ab axe diem.<br>
illic planicies tractus diffundit apertos<br>
&nbsp;&nbsp;&nbsp;&nbsp;&nbsp;nec tumulus crescit nec cava vallis hiat<br>
sed nostros montes: quorum iuga celsa putantur<br>
&nbsp;&nbsp;&nbsp;&nbsp;&nbsp;per bis sex ulnas eminet ille locus<br>
hic solis nemus est: et consitus arbore multa<br>
&nbsp;&nbsp;&nbsp;&nbsp;&nbsp;lucus perpetuae frondis honore virens<br>
cum phaetontaeis flagrasset ab ignibus axis<br>
&nbsp;&nbsp;&nbsp;&nbsp;&nbsp;ille locus flammis inviolatus erat<br>
et cum diluvium mersisset fluctibus orbem<br>
&nbsp;&nbsp;&nbsp;&nbsp;&nbsp;deucalionaeas exuperavit aquas.<br>
non hunc exangues morbi non aegra senectus<br>
&nbsp;&nbsp;&nbsp;&nbsp;&nbsp;nec mors crudelis nec metus asper adit<br>
nec scelus infandum nec opum vesana cupido<br>
&nbsp;&nbsp;&nbsp;&nbsp;&nbsp;aut metus aut ardens caedis amore furor.<br>
luctus acerbus abest et aegestas obsita pannis<br>
&nbsp;&nbsp;&nbsp;&nbsp;&nbsp;et curae in sontes et violenta fames.<br>
Non ibi tempestas nec vis horrida venti<br>
&nbsp;&nbsp;&nbsp;&nbsp;&nbsp;nec rigido terram rore pruina tegit.<br>
nulla super campos tendit sua vellera nubes<br>
&nbsp;&nbsp;&nbsp;&nbsp;&nbsp;nec cadit ex alto timidus humor aquae.<br>
sed fons in medio est quem vivum nomine dicunt<br>
&nbsp;&nbsp;&nbsp;&nbsp;&nbsp;perspicuus lucens dulcibus uber aquis.<br>
qui semel erumpens per singula tempora mensum<br>
&nbsp;&nbsp;&nbsp;&nbsp;&nbsp;duodecies undis irrigat omne nemus.<br>
hic genus arboreum procero stipite surgens<br>
&nbsp;&nbsp;&nbsp;&nbsp;&nbsp;non lapsura solo mitia poma gerit.<br>
hoc nemus hos lucos avis incolit unica phoenix<br>
&nbsp;&nbsp;&nbsp;&nbsp;&nbsp;unica sic vivit morte refecta sua<br>
paret et obsequitur phoebei memoranda satelles<br>
&nbsp;&nbsp;&nbsp;&nbsp;&nbsp;hoc natura parens munus habere dedit.<br>
lutea cum primum surgens aurora rubescit<br>
&nbsp;&nbsp;&nbsp;&nbsp;&nbsp;cum primum rosea sidera luce fugat.<br>
ter quater illa pia immergit corpus in undas<br>
&nbsp;&nbsp;&nbsp;&nbsp;&nbsp;ter quater e vivo gurgite libat aquam<br>
tollitur ac summo consedit in arboris altae<br>
&nbsp;&nbsp;&nbsp;&nbsp;&nbsp;vertice quae totum despicit una nemus<br>
et conversa novos Phoebi nascentis ad ortus<br>
&nbsp;&nbsp;&nbsp;&nbsp;&nbsp;expectat radios et iubar exoriens<br>
ast ubi sol pepulit fulgentis lumina portae<br>
&nbsp;&nbsp;&nbsp;&nbsp;&nbsp;et primum emicuit luminis aura levis<br>
incipit illa sacri modulamina fundere cantus<br>
&nbsp;&nbsp;&nbsp;&nbsp;&nbsp;et mira lucem voce ciere novam.<br>
quam nec aedoniae voces nec tibia possit<br>
&nbsp;&nbsp;&nbsp;&nbsp;&nbsp;musica cyrrhaeis assimilare modis<br>
sed neque dolor moriens imitare nosse putatur<br>
&nbsp;&nbsp;&nbsp;&nbsp;&nbsp;nec cylleneae fila canorae lyrae<br>
postquam Phoebus equs in aperta refudit Olympi<br>
&nbsp;&nbsp;&nbsp;&nbsp;&nbsp;atque orbem totum pertulit usque<br>
illa ter alarum alarum repetito verbere plaudit<br>
&nbsp;&nbsp;&nbsp;&nbsp;&nbsp;non errabilibus nocte cieque sonis.<br>
atque eadem celeres etiam discriminat horas<br>
&nbsp;&nbsp;&nbsp;&nbsp;&nbsp;igniferumque caput ter venerata silet<br>
antistes nemorum luce veneranda sacerdos<br>
&nbsp;&nbsp;&nbsp;&nbsp;&nbsp;et sola arcanis conscia Phoebe tuis<br>
quae postquam vitae iam mille peregerit annos<br>
&nbsp;&nbsp;&nbsp;&nbsp;&nbsp;at se reddiderint tempora longa gravem.<br>
ut reparet lassum spatiis urgentibus evum<br>
&nbsp;&nbsp;&nbsp;&nbsp;&nbsp;assueti nemoris dulce cubile fugit.<br>
cumque renascendi studio loca sancta reliquit<br>
&nbsp;&nbsp;&nbsp;&nbsp;&nbsp;tunc petit hunc orbem mors ubi regna tenet<br>
dirigit in Syeriam celeres longaeva volatus<br>
&nbsp;&nbsp;&nbsp;&nbsp;&nbsp;phoenicis nomen cui dedit ipsa vetus.<br>
secretosque petit deserta per avia lucos<br>
&nbsp;&nbsp;&nbsp;&nbsp;&nbsp;hic ubi per saltus silva remota latet<br>
tum legit aereo sublimem vertice palmam<br>
&nbsp;&nbsp;&nbsp;&nbsp;&nbsp;quae gratum phoenix ex ave nomen habet.<br>
quam nec dente potens animal perumpere possit<br>
&nbsp;&nbsp;&nbsp;&nbsp;&nbsp;lubricus aut serpens aut avis ulla rapax.<br>
tum ventos claudit pendentibus Aeolus antris<br>
&nbsp;&nbsp;&nbsp;&nbsp;&nbsp;ne violent flabris aera purpurum<br>
neu concreta notho per inania coeli.<br>
&nbsp;&nbsp;&nbsp;&nbsp;&nbsp;summoneat radios solis et obsit avi.<br>
construit inde sibi seu nidum sive sepulcrum<br>
&nbsp;&nbsp;&nbsp;&nbsp;&nbsp;nam perit ut vivas se tamen ipsa creat<br>
colligit hinc succos et odores divite silva<br>
&nbsp;&nbsp;&nbsp;&nbsp;&nbsp;quos legit Assyrus quos opulentus Arabs.<br>
quos aut Pygmeae gentes aut India carpit<br>
&nbsp;&nbsp;&nbsp;&nbsp;&nbsp;aut molli generat terra Sabaea sinu.<br>
cinama dehinc auramque procul spirantis amomi<br>
&nbsp;&nbsp;&nbsp;&nbsp;&nbsp;congerit et mixto balsama cum folio.<br>
non casiae mitis non olentis vimen achanti<br>
&nbsp;&nbsp;&nbsp;&nbsp;&nbsp;nec thuris lachrymae utraque pinguis abest<br>
his addit teneras nardi pubentis aristas<br>
&nbsp;&nbsp;&nbsp;&nbsp;&nbsp;et sociat myrrhae pascua grata nimis<br>
protinus in strato corpus mutabile nido<br>
&nbsp;&nbsp;&nbsp;&nbsp;&nbsp;vitalique thoro membra quieta locat<br>
oreque dehinc succos membris circumque supraque<br>
&nbsp;&nbsp;&nbsp;&nbsp;&nbsp;iniicit exequiis immoritura suis<br>
tunc inter varios animam commendat odores<br>
&nbsp;&nbsp;&nbsp;&nbsp;&nbsp;depositi tanti nec timet ulla finem.<br>
interea corpus genitali morte peremptum<br>
&nbsp;&nbsp;&nbsp;&nbsp;&nbsp;aestuat et flammas protulit ipse calor<br>
aereoque procul de lumine concipit ignem<br>
&nbsp;&nbsp;&nbsp;&nbsp;&nbsp;flagrat et ambustum solvitur in cinerem.<br>
hos velut in massam cineres in morte coactos<br>
&nbsp;&nbsp;&nbsp;&nbsp;&nbsp;conflat et effectum seminis instar habet<br>
hinc animal primum sine membris fertur oriri<br>
&nbsp;&nbsp;&nbsp;&nbsp;&nbsp;sed fertur vermis lacteus esse color<br>
creverit immensum subito cum tempore certo<br>
&nbsp;&nbsp;&nbsp;&nbsp;&nbsp;seque qui teretis colligit in speciem.<br>
inde reformatur qualis fuit ante figura<br>
&nbsp;&nbsp;&nbsp;&nbsp;&nbsp;et phoenix ruptis pullulat exuviis.<br>
ac velut agrestes cum filo ad saxa tenentur<br>
&nbsp;&nbsp;&nbsp;&nbsp;&nbsp;mutari pennae papilione solent.<br>
non illi cibus est nostro concessus in orbe<br>
&nbsp;&nbsp;&nbsp;&nbsp;&nbsp;nec cuiquam implumem pascere cura subest.<br>
ambrosio libat coelesti nectare rores<br>
&nbsp;&nbsp;&nbsp;&nbsp;&nbsp;stellifero teneri qui cecidere polo.<br>
hos legit his mediis alitur in odoribus ales<br>
&nbsp;&nbsp;&nbsp;&nbsp;&nbsp;donec maturam proferat effigiem.<br>
ast ubi primaeva coepit florere iuventa<br>
&nbsp;&nbsp;&nbsp;&nbsp;&nbsp;evolat ad patria iam reditura domos.<br>
ante tamen proprio quicquid de corpore restat<br>
&nbsp;&nbsp;&nbsp;&nbsp;&nbsp;ossaque vel cineres exuviasque suas.<br>
unguine balsameoque myrrhaque et thure soluto<br>
&nbsp;&nbsp;&nbsp;&nbsp;&nbsp;condit et in formam conglobat ore pio.<br>
quam pedibus gestans contendit solis ad ortus<br>
&nbsp;&nbsp;&nbsp;&nbsp;&nbsp;inque ara residens promit in aede sacra.<br>
mirandam sese prestat praebetque vehenti<br>
&nbsp;&nbsp;&nbsp;&nbsp;&nbsp;tantus ibi decor est tantus abundat honor.<br>
principio color est qualis sub sidere coeli<br>
&nbsp;&nbsp;&nbsp;&nbsp;&nbsp;mitia quae croceo punica grana legunt.<br>
qualis inest foliis quae fert agreste papaver<br>
&nbsp;&nbsp;&nbsp;&nbsp;&nbsp;cum pedes vestit sole rubente polus.<br>
hoc humeri pectusque decens velamine fulgent.<br>
&nbsp;&nbsp;&nbsp;&nbsp;&nbsp;hoc caput hoc cervix  summaque terga nitent<br>
caudaque porrigitur fulvo distincta metallo<br>
&nbsp;&nbsp;&nbsp;&nbsp;&nbsp;in cuius maculis purpura mixta rubet.<br>
clarum inter pennas insigne desuper iris<br>
&nbsp;&nbsp;&nbsp;&nbsp;&nbsp;pingere ceu nubem desuper alta solet.<br>
albicat insignis mixto viriditate smaragdo<br>
&nbsp;&nbsp;&nbsp;&nbsp;&nbsp;et puro cornu gemmea cuspis hiat.<br>
ingentes oculos credas geminosque hiacyntos<br>
&nbsp;&nbsp;&nbsp;&nbsp;&nbsp;quorum de medio lucida flamma micat.<br>
aequatur toto capiti radiata corona<br>
&nbsp;&nbsp;&nbsp;&nbsp;&nbsp;phoebei referens verticis alta decus.<br>
crura tegunt squammeae flavo distincta metallo<br>
&nbsp;&nbsp;&nbsp;&nbsp;&nbsp;ast ungues roseus pingit honore color.<br>
effigies inter pavonis mixta figuram<br>
&nbsp;&nbsp;&nbsp;&nbsp;&nbsp;cernitur et mixtam phasidis inter avem<br>
magnifice terris Arabum quae gignitur ales.<br>
&nbsp;&nbsp;&nbsp;&nbsp;&nbsp;vix aequare potest seu fera seu fit avis.<br>
non tamen est tarda ut volucres quae corpore magno<br>
&nbsp;&nbsp;&nbsp;&nbsp;&nbsp;incessus pigros per grave pondus habent.<br>
sed levis et velox regali plena decore<br>
&nbsp;&nbsp;&nbsp;&nbsp;&nbsp;talis in aspectu se praebet usque hominum.<br>
convenit Aegyptus tanti ad miracula visus<br>
&nbsp;&nbsp;&nbsp;&nbsp;&nbsp;et raram volucrem turba salutat ovans.<br>
protinus isculpunt sacrato in marmore formam<br>
&nbsp;&nbsp;&nbsp;&nbsp;&nbsp;et signant titulo remque diemque novo.<br>
contrahit in coetum sese genus omne volantum.<br>
&nbsp;&nbsp;&nbsp;&nbsp;&nbsp;nec praedae memor est ulla nec ulla metus<br>
alitum stipata choro volat illa per altum<br>
&nbsp;&nbsp;&nbsp;&nbsp;&nbsp;turbaque prosequitur munere laeta pio.<br>
sed postquam puri pervenit ad aetheris auras<br>
&nbsp;&nbsp;&nbsp;&nbsp;&nbsp;mox redit ista suis conditor ille locis.<br>
a fortunatae sortis finisque volucrem<br>
&nbsp;&nbsp;&nbsp;&nbsp;&nbsp;cui de se nasci praestitit ipse deus!<br>
femina vel mas haec seu neutrum seu sit utrumque<br>
&nbsp;&nbsp;&nbsp;&nbsp;&nbsp;felix quae Veneris foedera nulla colit<br>
mors illi venus est, sola est in morte voluptas<br>
&nbsp;&nbsp;&nbsp;&nbsp;&nbsp;ut possit nasci appetit ante mori.<br>
ipsa sibi proles suus est pater et suus heres<br>
&nbsp;&nbsp;&nbsp;&nbsp;&nbsp;nutrix ipsa sui semper alumna sibi<br>
ipsa quidem sed non eadem quia et ipsa nec ipsa est<br>
&nbsp;&nbsp;&nbsp;&nbsp;&nbsp;aeternam vitam mortis adepta bono.
</p>
<p class=border></P>
<p>
<table border=0 cellspacing=15 cellpadding=0 align=CENTER>
<tr>
	<td><a href="misc.html">The Miscellany</A>
	<td><a href="index.html">The Latin Library</A>
	<td><a href="classics.html">The Classics Page</A>
</TABLE>
</P>
</BODY>
</HTML>