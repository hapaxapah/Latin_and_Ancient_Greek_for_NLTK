<html>
	<head>
		<title>
			Laurentius Corvinus: ad Famam
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>LAURENTIUS CORVINUS<br>
AD FAMAM
</p>

<p class=border></P>

<p>
Ut Serenissimi Regis SIGISMUNDI<br>
celeberrimas nuptias ubique terrarum<br>
divulget in splendidissimi nominis<br>
sui maiorem amplitudinem.
</p>

<p class=shortborder></p>

<p>
Fama! Peregrinis quae velox nuper ab oris<br>
Venisti indocte ciclopea moenia Croce<br>
Sarmatici regis faustos visura himeneos.<br>
Quos in sublimi celsis cum moenibus arce<br>
Splendidus Ausonia iam cum consorte peregit ‚&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
Conscia nunc veri pernicibus indue pennis<br>
Remigium alarum, celerique hinc mota volatu<br>
Primum finitimas perfer tibi visa per urbes.<br>
Deinceps nubiferum pennis elata sub Austrum<br>
Pannoniae genti, quae fulvum ex montibus aurum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
Atque racemiferis tollit de collibus uvas.<br>
Haec refer Austriacas, mox te vehat Hister, ad oras,<br>
Hister ab Alpino delapsus vertice, donec<br>
Spumeus Euxinas quino fluit ore sub undas.<br>
Solis ad occasum clarae pete celsa Viennae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>
Moenia. Slesiacis hinc te contermina terris<br>
Audiat, umbrosis circum munita latebris<br>
Hircinei nemoris Nemaeeo et chara leoni<br>
Baemia, magnanimaeque parens Praga fulgida gentis.<br>
Ignotum tibi iter Germanas pandet in oras.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>
Praepetibus volita hinc pennis, ubi pistifer Albis<br>
Gurgite praeclaras sinuoso praeterit urbes,<br>
Vitiferosque inter curvans sua flumina colles<br>
Radit. Ab Ausonio decurrens culmine Rhenus,<br>
Rhenus et arctoum te lassam ducat in aequor&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25</span><br>
Ad septem gemino demersos axe Britannos.<br>
Hic tibi, continuo fueris si fessa meatu,<br>
Riphaeo gelidus Boreas demissus ab antro<br>
Spirabit vivas placidi recreaminis auras<br>
Si qua fatigatis aderit tibi penna lacertis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</span><br>
Ipse pruinosas etiam dabit obvius alas.<br>
Deinceps terna redi spumantis ad hostia Rheni.<br>
Hinc quoque trans Rhodanum te Gallicus audiat axis<br>
Et postquam auriferos clamore impleris Hiberos,<br>
Audax hesperium conscende in navibus aequor&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">35</span><br>
Praeter et Herculeam Calpen, post torrida Cancri<br>
Brachia retrogradi, atque expertem frigoris orbem.<br>
Naviga ad insignem stellis radiantibus aram,<br>
Donec ad oppositi nobis concesseris astrum<br>
Segne poli. Hinc Indum te caerula ducat in aequor&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">40</span><br>
Navis, ad extremas Bromii patris usque columnas.<br>
Sed non ante redi quam te diffuderis omnes<br>
Per maris et terrae tractus et splendida regis<br>
Facta SIGISMUndi et regali himeneon honore.<br>
Magna quoque edideris largae convivia mensae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">45</span><br>
Extulerisque BONAM Latia de sede profectam<br>
Laudibus egregiis nulli in bonitate secundam<br>
Reginam, et magno passim memoraveris ore.<br>
Quo redimita modo? Et quanto regina triumpho?<br>
Quo splendore potens Cracovinam ingressa sit urbem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">50</span><br>
Rudolfi Agricolae disces de carmine vatis.
</p>

<p class=border></P>

<p>
<table border=0 cellspacing=10 cellpadding=0 align=center>
<tr>
	<td><a href="neo.html">Neo-Latin</A>
	<td><a href="index.html">The Latin Library</A>
	<td><a href="classics.html">The Classics Page</A>
</TABLE>
</P>
</BODY></HTML>