<html>
	<head>
		<title>
			Silius, Liber IIII
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>SILIUS ITALICUS<br>PUNICA LIBER TERTIUS
</p>

<p class=border></P>

<p>
Postquam rupta fides Tyriis et moenia castae<br>
non aequo superum genitore euersa Sagunti,<br>
extemplo positos finiti cardine mundi<br>
uictor adit populos cognataque limina Gades.<br>
nec uatum mentes agitare et praescia corda&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
cessatum super imperio: citus aequore Bostar<br>
uela dare et rerum praenoscere fata iubetur.<br>
prisca fides adytis longo seruatur ab aeuo,<br>
qua sublime sedens, Cirrhaeis aemulus antris,<br>
inter anhelantis Garamantas corniger Hammon&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
fatidico pandit uenientia saecula luco.<br>
hinc omen coeptis et casus scire futuros<br>
ante diem bellique uices nouisse petebat.<br>
&nbsp;&nbsp;&nbsp;&nbsp;&nbsp;&nbsp;Exin clauigeri ueneratus numinis aras<br>
captiuis onerat donis, quae nuper ab arce&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>
uictor fumantis rapuit semusta Sagunti.<br>
uulgatum, nec cassa fides, ab origine fani<br>
impositas durare trabes solasque per aeuum<br>
condentum nouisse manus. hinc credere gaudent<br>
consedisse deum seniumque repellere templis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>
tum, quis fas et honos adyti penetralia nosse,<br>
femineos prohibent gressus ac limine curant<br>
saetigeros arcere sues. nec discolor ulli<br>
ante aras cultus: uelantur corpora lino,<br>
et Pelusiaco praefulget stamine uertex.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25</span><br>
discinctis mos tura dare atque e lege parentum<br>
sacrificam lato uestem distinguere clauo:<br>
pes nudus tonsaeque comae castumque cubile.<br>
inrestincta focis seruant altaria flammae,<br>
sed nulla effigies simulacraue nota deorum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</span><br>
maiestate locum et sacro impleuere timore.<br>
&nbsp;&nbsp;&nbsp;&nbsp;&nbsp;&nbsp;In foribus labor Alcidae: Lernaea recisis<br>
anguibus hydra iacet, nexuque elisa leonis<br>
ora Cleonaei patulo caelantur hiatu.<br>
at Stygius saeuis terrens latratibus umbras&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">35</span><br>
ianitor, aeterno tum primum tractus ab antro,<br>
uincla indignatur, metuitque Megaera catenas.<br>
iuxta Thraces equi pestisque Erymanthia et altos<br>
aeripedis ramos superantia cornua cerui.<br>
nec leuior uinci Libycae telluris alumnus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">40</span><br>
matre super stratique genus deforme bimembres<br>
Centauri frontemque minor nunc amnis Acarnan.<br>
inter quae fulget sacratis ignibus Oete,<br>
ingentemque animam rapiunt ad sidera flammae.<br>
&nbsp;&nbsp;&nbsp;&nbsp;&nbsp;&nbsp;Postquam oculos uaria impleuit uirtutis imago,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">45</span><br>
mira dehinc cernit: surgentis mole profundi<br>
inuectum terris subitum mare nullaque circa<br>
litora et infuso stagnantis aequore campos.<br>
nam qua caeruleis Nereus euoluitur antris<br>
atque imo freta contorquet Neptunia fundo,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">50</span><br>
proruptum exundat pelagus, caecosque relaxans<br>
Oceanus fontis torrentibus ingruit undis.<br>
tum uada, ceu saeuo penitus permota tridenti,<br>
luctantur terris tumefactum imponere pontum.<br>
mox remeat gurges tractoque relabitur aestu,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">55</span><br>
ac ratis erepto campis deserta profundo,<br>
et fusi transtris expectant aequora nautae.<br>
Cymothoes ea regna uagae pelagique labores<br>
Luna mouet, Luna, immissis per caerula bigis,<br>
fertque refertque fretum, sequiturque reciproca Tethys.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">60</span><br>
&nbsp;&nbsp;&nbsp;&nbsp;&nbsp;&nbsp;Haec propere spectata duci; nam multa fatigant.<br>
curarum prima exercet, subducere bello<br>
consortem thalami paruumque sub ubere natum.<br>
uirgineis iuuenem taedis primoque Hymenaeo<br>
imbuerat coniunx memorique tenebat amore. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">65</span><br>
at puer, obsessae generatus in ore Sagunti,<br>
bissenos Lunae nondum compleuerat orbes.<br>
quos ut seponi stetit et secernere ab armis,<br>
adfatur ductor: 'Spes o Carthaginis altae,<br>
nate, nec Aeneadum leuior metus, amplior, oro,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">70</span><br>
sis patrio decore et factis tibi nomina condas,<br>
qui&lt;s&gt; superes bellator auum; iamque aegra timoris<br>
Roma tuos numerat lacrimandos matribus annos.<br>
ni praesaga meos ludunt praecordia sensus,<br>
ingens hic terris crescit labor: ora parentis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">75</span><br>
agnosco toruaque oculos sub fronte minacis<br>
uagitumque grauem atque irarum elementa mearum.<br>
si quis forte deum tantos inciderit actus<br>
ut nostro abrumpat leto primordia rerum,<br>
hoc pignus belli, coniunx, seruare labora.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">80</span><br>
cumque datum fari, duc per cunabula nostra:<br>
tangat Elissaeas palmis puerilibus aras<br>
et cineri iuret patrio Laurentia bella.<br>
inde ubi flore nouo pubescet firmior aetas,<br>
emicet in Martem et calcato foedere uictor&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">85</span><br>
in Capitolina tumulum mihi uindicet arce.<br>
tu uero, tanti felix quam gloria partus<br>
expectat, ueneranda fide, discede periclis<br>
incerti Martis durosque relinque labores.<br>
nos clausae niuibus rupes suppostaque caelo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">90</span><br>
saxa manent, nos Alcidae mirante nouerca<br>
sudatus labor et, bellis labor acrior, Alpes.<br>
quod si promissum uertat Fortuna fauorem<br>
laeuaque sit coeptis, te longa stare senecta<br>
aeuumque extendisse uelim; tua iustior aetas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">95</span><br>
ultra me improperae ducant cui fila sorores.'<br>
&nbsp;&nbsp;&nbsp;&nbsp;&nbsp;&nbsp;Sic ille. at contra Cirrhaei sanguis Imilce<br>
Castalii, quae materno de nomine dicta<br>
(Castulo Phoebei seruat cognomina uatis)<br>
aeque ex sacrata repetebat stirpe parentes.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">100</span><br>
tempore quo Bacchus populos domitabat Hiberos<br>
concutiens thyrso atque armata Maenade Calpen,<br>
lasciuo genitus Satyro nymphaque Myrice<br>
Milichus indigenis late regnarat in oris<br>
cornigeram attollens genitoris imagine frontem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">105</span><br>
hinc patriam clarumque genus referebat Imilce,<br>
barbarica paulum uitiato nomine lingua.<br>
quae tunc sic lacrimis sensim manantibus infit:<br>
'Mene, oblite tua nostram pendere salute,<br>
abnuis inceptis comitem? sic foedera nota&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">110</span><br>
primitiaeque tori, gelidos ut scandere tecum<br>
deficiam montis coniunx tua? crede uigori<br>
femineo. castum haud superat labor ullus amorem.<br>
sin solo aspicimur sexu, fixumque relinqui,<br>
cedo equidem nec fata moror; deus annuat, oro:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">115</span><br>
i felix, i numinibus uotisque secundis<br>
atque acies inter flagrantiaque arma relictae<br>
coniugis et nati curam seruare memento.<br>
quippe nec Ausonios tantum nec tela nec ignes<br>
quantum te metuo: ruis ipsos acer in enses&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">120</span><br>
obiectasque caput telis, nec &lt;te&gt; ulla secundo<br>
euentu satiat uirtus, tibi gloria soli<br>
fine caret, credisque uiris ignobile letum<br>
belligeris in pace mori. tremor implicat artus,<br>
nec quemquam horresco, qui se tibi conferet unus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">125</span><br>
sed tu, bellorum genitor, miserere nefasque<br>
auerte et serua caput inuiolabile Teucris.'<br>
&nbsp;&nbsp;&nbsp;&nbsp;&nbsp;&nbsp;Iamque adeo &lt;e&gt;gressi steterant in litore primo,<br>
et promota ratis, pendentibus arbore nautis,<br>
aptabat sensim pulsanti carbasa uento,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">130</span><br>
cum lenire metus properans aegramque leuare<br>
attonitis mentem curis sic Hannibal orsus:<br>
'Ominibus parce et lacrimis, fidissima coniunx.<br>
et pace et bello cunctis stat terminus aeui,<br>
extremumque diem primus tulit; ire per ora&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">135</span><br>
nomen in aeternum pa&lt;u&gt;cis mens ignea donat,<br>
quos pater aetheriis caelestum destinat oris.<br>
an Romana iuga et famulas Carthaginis arces<br>
perpetiar? stimulant manes noctisque per umbras<br>
increpitans genitor, stant arae atque horrida sacra&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">140</span><br>
ante oculos, breuitasque uetat mutabilis horae<br>
prolatare diem. sedeamne, ut nouerit una<br>
me tantum Carthago, et, qui sim, nesciat omnis<br>
gens hominum, letique metu decora alta relinquam?<br>
quantum etenim distant a morte silentia uitae?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">145</span><br>
nec tamen incautos laudum exhorresce furores.<br>
et nobis est lucis honos, gaudetque senecta<br>
gloria, cum longo titulis celebratur in aeuo.<br>
te quoque magna manent suscepti praemia belli.<br>
dent modo se superi, Thybris tibi seruiet omnis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">150</span><br>
Iliacaeque nurus et diues Dardanus auri.'<br>
dumque ea permixtis inter se fletibus orant,<br>
confisus pelago celsa de puppe magister<br>
cunctantem ciet. abripitur diuulsa marito.<br>
haerent intenti uultus et litora seruant,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">155</span><br>
donec, iter liquidum uolucri rapiente carina,<br>
consumpsit uisus pontus tellusque recessit.<br>
&nbsp;&nbsp;&nbsp;&nbsp;&nbsp;&nbsp;At Poenus belli curis auertere amorem<br>
apparat et repetit properato moenia gressu.<br>
quae dum perlustrat crebroque obit omnia uisu,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">160</span><br>
tandem sollicito cessit uis dura labori,<br>
belligeramque datur somno componere mentem.<br>
&nbsp;&nbsp;&nbsp;&nbsp;&nbsp;&nbsp;Tum pater omnipotens, gentem exercere periclis<br>
Dardaniam et fama saeuorum tollere ad astra<br>
bellorum meditans priscosque referre labores,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">165</span><br>
praecipitat consulta uiri segnemque quietem<br>
terret et immissa rumpit formidine somnos.<br>
iamque per umentem noctis Cyllenius umbram<br>
aligero lapsu portabat iussa parentis.<br>
nec mora. mulcentem securo membra sopore&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">170</span><br>
adgreditur iuuenem ac monitis incessit amaris:<br>
'Turpe duci totam somno consumere noctem,<br>
o rector Libyae. uigili stant bella magistro.<br>
iam maria effusas cernes turbare carinas<br>
et Latiam toto pubem uolitare profundo,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">175</span><br>
dum lentus coepti terra cunctaris Hibera.<br>
scilicet id satis est decoris memorandaque uirtus,<br>
quod tanto cecidit molimine Graia Saguntos?<br>
en age, si quid inest animo par fortibus ausis,<br>
fer gressus agiles mecum et comitare uocantem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">180</span><br>
(respexisse ueto: monet hoc pater ille deorum):<br>
uictorem ante altae statuam te moenia Romae.'<br>
&nbsp;&nbsp;&nbsp;&nbsp;&nbsp;&nbsp;Iamque uidebatur dextram iniectare graduque<br>
laetantem trahere in Saturnia regna citato,<br>
cum subitus circa fragor et uibrata per auras&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">185</span><br>
exterrent saeuis a tergo sibila linguis,<br>
ingentique metu diuum praecepta pauenti<br>
effluxere uiro, et turbatus lumina flectit.<br>
ecce iugis rapiens siluas ac robora uasto<br>
contorta amplexu tractasque per inuia rupes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">190</span><br>
ater letifero stridebat turbine serpens.<br>
quantus non aequas perlustrat flexibus Arctos<br>
et geminum lapsu sidus circumligat Anguis,<br>
immani tantus fauces diducit hiatu<br>
attollensque caput nimbosis montibus aequat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">195</span><br>
congeminat sonitus rupti uiolentia caeli<br>
imbriferamque hiemem permixta grandine torquet.<br>
hoc trepidus monstro (neque enim sopor ille nec altae<br>
uis aderat noctis, uirgaque fugante tenebras<br>
miscuerat lucem somno deus) ardua quae sit, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">200</span><br>
scitatur, pestis terrasque urgentia membra<br>
quo ferat et quosnam populos deposcat hiatu.<br>
cui gelidis almae Cyllenes editus antris:<br>
'Bella uides optata tibi. te maxima bella,<br>
te strages nemorum, te moto turbida caelo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">205</span><br>
tempestas caedesque uirum magnaeque ruinae<br>
Idaei generis lacrimosaque fata secuntur.<br>
quantus per campos populatis montibus actas<br>
contorquet siluas squalenti tergore serpens<br>
et late umectat terras spumante ueneno,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">210</span><br>
tantus perdomitis decurrens Alpibus atro<br>
inuolues bello Italiam tantoque fragore<br>
eruta conuulsis prosternes oppida muris.'<br>
&nbsp;&nbsp;&nbsp;&nbsp;&nbsp;&nbsp;His aegrum stimulis liquere deusque soporque.<br>
it membris gelidus sudor, laetoque pauore&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">215</span><br>
promissa euoluit somni noctemque retractat.<br>
iamque deum regi Martique sub omine fausto<br>
instauratus honos, niueoque ante omnia tauro<br>
placatus meritis monitor Cyllenius aris.<br>
extemplo edicit conuellere signa, repensque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">220</span><br>
castra quatit clamor permixtis dissona linguis.<br>
&nbsp;&nbsp;&nbsp;&nbsp;&nbsp;&nbsp;Prodite, Calliope, famae, quos horrida coepta<br>
excierint populos tulerintque in regna Latini,<br>
et quas indomitis urbes armarit Hiberis<br>
quasque Paraetonio glomerarit litore turmas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">225</span><br>
ausa sibi Libye rerum deposcere frenos<br>
et terris mutare iugum. ~non ulla nec umquam<br>
saeuior it trucibus tempestas acta procellis,<br>
~nec bellum ruptis tam dirum mille carinis<br>
acrius infremuit trepidumque exterruit orbem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">230</span><br>
&nbsp;&nbsp;&nbsp;&nbsp;&nbsp;&nbsp;Princeps signa tulit Tyria Carthagine pubes,<br>
membra leuis celsique decus fraudata superbum<br>
corporis, at docilis fallendi et nectere tectos<br>
numquam tarda dolos. rudis his tum parma, breuique<br>
bellabant ense; at uestigia nuda, sinusque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">235</span><br>
cingere inadsuetum, et rubrae uelamine uestis<br>
ars erat in pugna fusum occuluisse cruorem.<br>
his rector fulgens ostro super altior omnis<br>
germanus nitet Hannibalis gratoque tumultu<br>
Mago quatit currus et fratrem spirat in armis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">240</span><br>
&nbsp;&nbsp;&nbsp;&nbsp;&nbsp;&nbsp;Proxima Sidoniis Vtica est effusa maniplis,<br>
prisca situ ueterisque ante arces condita Byrsae.<br>
tunc, quae Sicanio praecinxit litora muro<br>
in clipei speciem curuatis turribus, Aspis.<br>
sed dux in sese conuerterat ora Sychaeus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">245</span><br>
Hasdrubalis proles, cui uano corda tumore<br>
maternum implebat genus, et resonare superbo<br>
Hannibal haud umquam cessabat auunculus ore.<br>
&nbsp;&nbsp;&nbsp;&nbsp;&nbsp;&nbsp;Adfuit undosa cretus Berenicide miles,<br>
nec, tereti dextras in pugnam armata dolone,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">250</span><br>
destituit Barce sitientibus arida uenis.<br>
nec non Cyrene Pelopei stirpe nepotis<br>
Battiadas prauos fidei stimulauit in arma.<br>
quos trahit, antiquo laudatus Hamilcare quondam,<br>
consilio uiridis, sed belli serus, Ilertes.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">255</span><br>
&nbsp;&nbsp;&nbsp;&nbsp;&nbsp;&nbsp;Sabratha tum Tyrium uulgus Sarranaque Leptis<br>
Oeaque Trinacrios Afris permixta colonos<br>
et Tingim rapido mittebat ab aequore Lixus.<br>
tum Vaga et antiquis dilectus regibus Hippo,<br>
quaeque procul cauit non aequos Ruspina fluctus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">260</span><br>
et Zama et uberior Rutulo nunc sanguine Thapsus.<br>
ducit tot populos, ingens et corpore et armis,<br>
Herculeam factis seruans ac nomine famam,<br>
Antaeus celsumque caput super agmina tollit.<br>
&nbsp;&nbsp;&nbsp;&nbsp;&nbsp;&nbsp;Venere Aethiopes, gens haud incognita Nilo,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">265</span><br>
qui magneta secant: solis honor ille, metallo<br>
intactum chalybem uicino ducere saxo.<br>
his simul immitem testantes corpore solem<br>
exusti uenere Nubae. non aerea cassis<br>
nec lorica riget ferro, non tenditur arcus:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">270</span><br>
tempora multiplici mos est defendere lino<br>
et lino munire latus scelerataque sucis<br>
spicula derigere et ferrum infamare ueneno.<br>
tum primum castris Phoenicum tendere ritu<br>
Cinyphii didicere Macae. squalentia barba&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">275</span><br>
ora uiris, umerosque tegunt uelamine capri<br>
saetigero; panda manus est armata cateia.<br>
uersicolor contra caetra et falcatus ab arte<br>
ensis Adyrmachidis ac laeuo tegmina crure.<br>
sed mensis asper populus uictuque maligno:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">280</span><br>
nam calida tristes epulae torrentur harena.<br>
quin et Massyli fulgentia signa tulere,<br>
Hesperidum ueniens lucis domus ultima terrae.<br>
praefuit intortos demissus uertice crinis<br>
Bocchus atrox, qui sacratas in litore siluas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">285</span><br>
atque inter frondes reuirescere uiderat aurum.<br>
&nbsp;&nbsp;&nbsp;&nbsp;&nbsp;&nbsp;Vos quoque desertis in castra mapalibus itis,<br>
misceri gregibus Gaetulia sueta ferarum<br>
indomitisque loqui et sedare leonibus iras.<br>
nulla domus: plaustris habitant; migrare per arua&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">290</span><br>
mos atque errantes circumuectare penates.<br>
hinc mille alipedes turmae (uelocior Euris<br>
et doctus uirgae sonipes) in castra ruebant:<br>
ceu, pernix cum densa uagis latratibus implet<br>
uenator dumeta Lacon, aut exigit Vmber&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">295</span><br>
nare sagax e calle feras, perterrita late<br>
agmina praecipitant uolucres formidine cerui.<br>
hos agit haud laeto uultu nec fronte serena<br>
Asbytes nuper caesae germanus Acherras.<br>
&nbsp;&nbsp;&nbsp;&nbsp;&nbsp;&nbsp;Marmaridae, medicum uulgus, strepuere cateruis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">300</span><br>
ad quorum cantus serpens oblita ueneni,<br>
ad quorum tactum mites iacuere cerastae.<br>
tum, chalybis pauper, Baniurae cruda iuuentus,<br>
contenti parca durasse hastilia flamma,<br>
miscebant auidi trucibus fera murmura linguis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">305</span><br>
necnon Autololes, leuibus gens ignea plantis,<br>
cui sonipes cursu, cui cesserit incitus amnis,<br>
tanta fuga est: certant pennae, campumque uolatu<br>
cum rapuere, pedum frustra uestigia quaeras.<br>
spectati castris, quos suco nobilis arbor&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">310</span><br>
et dulci pascit lotos nimis hospita baca,<br>
quique atro rabidas efferuescente ueneno<br>
dipsadas immensis horrent Garamantes harenis.<br>
fama docet, caesae rapuit cum Gorgonis ora<br>
Perseus, in Libyam dirum fluxisse cruorem:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">315</span><br>
inde Medusaeis terram exundasse chelydris.<br>
milibus his ductor spectatus Marte Choaspes,<br>
Neritia Meni&lt;n&gt;ge satus, cui tragula semper<br>
fulmineam armabat, celebratum missile, dextram.<br>
huc coit aequoreus Nasamon, inuadere fluctu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">320</span><br>
audax naufragia et praedas auellere ponto,<br>
huc, qui stagna colunt Tritonidos alta paludis,<br>
qua uirgo, ut fama est, bellatrix edita lympha<br>
inuento primam Libyen perfudit oliuo.<br>
&nbsp;&nbsp;&nbsp;&nbsp;&nbsp;&nbsp;Necnon totus adest Vesper populique reposti.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">325</span><br>
Cantaber ante omnis, hiemisque aestusque famisque<br>
inuictus palmamque ex omni ferre labore.<br>
mirus amor populo, cum pigra incanuit aetas,<br>
imbelles iam dudum annos praeuertere saxo<br>
nec uitam sine Marte pati. quippe omnis in armis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">330</span><br>
lucis causa sita, et damnatum uiuere paci.<br>
&nbsp;&nbsp;&nbsp;&nbsp;&nbsp;&nbsp;Venit et Aurorae lacrimis perfusus, in orbem<br>
diuersum patrias fugit cum deuius oras,<br>
armiger Eoi non felix Memnonis Astyr.<br>
his paruus sonipes nec Marti natus, at idem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">335</span><br>
aut inconcusso glomerat uestigia dorso,<br>
aut molli pacata celer rapit esseda collo.<br>
Cydnus agit, iuga Pyrenes uenatibus acer<br>
metiri iaculoue extendere proelia Mauro.<br>
&nbsp;&nbsp;&nbsp;&nbsp;&nbsp;&nbsp;Venere et Celtae sociati nomen Hiberis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">340</span><br>
his pugna cecidisse decus, corpusque cremari<br>
tale nefas: caelo credunt superisque referri,<br>
impastus carpat si membra iacentia uultur.<br>
&nbsp;&nbsp;&nbsp;&nbsp;&nbsp;&nbsp;Fibrarum et pennae diuinarumque sagacem<br>
flammarum misit diues Callaecia pubem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">345</span><br>
barbara nunc patriis ululantem carmina linguis,<br>
nunc pedis alterno percussa uerbere terra<br>
ad numerum resonas gaudentem plaudere caetras.<br>
haec requies ludusque uiris, ea sacra uoluptas.<br>
cetera femineus peragit labor: addere sulco&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">350</span><br>
semina et impresso tellurem uertere aratro<br>
segne uiris. quicquid duro sine Marte gerundum,<br>
Callaici coniunx obit inrequieta mariti.<br>
hos Viriathus agit Lusitanumque remotis<br>
extractum lustris, primo Viriathus in aeuo,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">355</span><br>
nomen Romanis factum mox nobile damnis.<br>
&nbsp;&nbsp;&nbsp;&nbsp;&nbsp;&nbsp;Nec Cerretani, quondam Tirynthia castra,<br>
aut Vasco insuetus galeae ferre arma morati,<br>
non, quae Dardanios post uidit, Ilerda, furores,<br>
nec qui Massageten monstrans feritate parentem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">360</span><br>
cornipedis fusa satiaris, Concane, uena.<br>
iamque Ebusus Phoenissa mouet, mouet Arbacus arma<br>
aclyde uel tenui pugnax instare ueruto,<br>
iam cui Tlepolemus sator et cui Lindus origo,<br>
funda bella ferens Baliaris et alite plumbo,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">365</span><br>
et quos nunc Grauios uiolato nomine Graium<br>
Oeneae misere domus Aetolaque Tyde.<br>
dat Carthago uiros, Teucro fundata uetusto,<br>
Phocaicae dant Emporiae, dat Tarraco pubem<br>
uitifera et Latio tantum cessura Lyaeo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">370</span><br>
hos inter clara thoracis luce nitebat<br>
Sedetana cohors, quam Sucro rigentibus undis<br>
atque altrix celsa mittebat Saetabis arce,<br>
Saetabis et telas Arabum spreuisse superba<br>
et Pelusiaco filum componere lino.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">375</span><br>
Mandonius populis domitorque insignis equorum<br>
imperitat Caeso, et socio stant castra labore.<br>
&nbsp;&nbsp;&nbsp;&nbsp;&nbsp;&nbsp;At Vettonum alas Balarus probat aequore aperto,<br>
hic adeo, cum uer placidum flatusque tepescit,<br>
concubitus seruans tacitos grex perstat equarum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">380</span><br>
et Venerem occultam genitali concipit aura.<br>
sed non multa dies generi, properatque senectus,<br>
septimaque his stabulis longissima ducitur aestas.<br>
&nbsp;&nbsp;&nbsp;&nbsp;&nbsp;&nbsp;At non Sarmaticos attollens Vxama muros<br>
tam leuibus persultat equis: hinc uenit in arma&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">385</span><br>
haud aeui fragilis sonipes crudoque uigore<br>
asper frena pati aut iussis parere magistris.<br>
Rhyndacus his ductor, telum sparus; ore ferarum<br>
et rictu horrificant galeas. uenatibus aeuum<br>
transigitur, uel more patrum uis raptaque pascunt.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">390</span><br>
&nbsp;&nbsp;&nbsp;&nbsp;&nbsp;&nbsp;Fulget praecipuis Parnasia Castulo signis<br>
et celebre Oceano atque alternis aestibus Hispal<br>
ac Nebrissa dei Nysaeis conscia thyrsis,<br>
quam Satyri coluere leues redimitaque sacra<br>
nebride et arcano Maenas nocturna Lyaeo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">395</span><br>
Arganthoniacos armat Carteia nepotes.<br>
rex proauis fuit humani ditissimus aeui,<br>
ter denos decies emensus belliger annos.<br>
armat Tartessos stabulanti conscia Phoebo<br>
et Munda Emathios Italis paritura labores.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">400</span><br>
nec decus auriferae cessauit Corduba terrae.<br>
hos duxere uiros flauenti uertice Phorcys<br>
spiciferisque grauis bellator Arauricus oris,<br>
aequales aeui, genuit quos ubere ripa<br>
Palladio Baetes umbratus cornua ramo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">405</span><br>
&nbsp;&nbsp;&nbsp;&nbsp;&nbsp;&nbsp;Talia Sidonius per campos agmina ductor<br>
puluere nigrantis raptat lustransque sub armis,<br>
qua uisu comprendere erat, fulgentia signa<br>
ibat ouans longaque umbram tellure trahebat.<br>
non aliter, quotiens perlabitur aequora curru&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">410</span><br>
extremamque petit, Phoebea cubilia, Tethyn<br>
frenatis Neptunus equis, fluit omnis ab antris<br>
Nereidum chorus et sueto certamine nandi<br>
candida perspicuo conuertunt brachia ponto.<br>
&nbsp;&nbsp;&nbsp;&nbsp;&nbsp;&nbsp;At Pyrenaei frondosa cacumina montis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">415</span><br>
turbata Poenus terrarum pace petebat.<br>
Pyrene celsa nimbosi uerticis arce<br>
diuisos Celtis late prospectat Hiberos<br>
atque aeterna tenet magnis diuortia terris.<br>
nomen Bebrycia duxere a uirgine colles,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">420</span><br>
hospitis Alcidae crimen, qui, sorte laborum<br>
Geryonae peteret cum longa tricorporis arua,<br>
possessus Baccho saeua Bebrycis in aula<br>
lugendam formae sine uirginitate reliquit<br>
Pyrenen, letique deus, si credere fas est,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">425</span><br>
causa fuit leti miserae deus. edidit aluo<br>
namque ut serpentem patriasque exhorruit iras,<br>
confestim dulcis liquit turbata penates.<br>
tum noctem Alcidae solis plangebat in antris<br>
et promissa uiri siluis narrabat opacis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">430</span><br>
donec maerentem ingratos raptoris amores<br>
tendentemque manus atque hospitis arma uocantem<br>
diripuere ferae. laceros Tirynthius artus,<br>
dum remeat uictor, lacrimis perfudit et amens<br>
palluit inuento dilectae uirginis ore.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">435</span><br>
at uoce Herculea percussa cacumina montis<br>
intremuere iugis: maesto clamore ciebat<br>
Pyrenen, scopulique omnes ac lustra ferarum<br>
Pyrenen resonant. tumulo tum membra reponit<br>
supremum inlacrimans, nec honos intercidit aeuo,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">440</span><br>
defletumque tenent montes per saecula nomen.<br>
&nbsp;&nbsp;&nbsp;&nbsp;&nbsp;&nbsp;Iamque per et collis et densos abiete lucos<br>
Bebryciae Poenus fines transcenderat aulae.<br>
inde ferox quaesitum armis per inhospita rura<br>
Volcarum populatur iter tumidique minaces&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">445</span><br>
accedit Rhodani festino milite ripas.<br>
aggeribus caput Alpinis et rupe niuali<br>
proserit in Celtas ingentemque extrahit amnem<br>
spumanti Rhodanus proscindens gurgite campos<br>
ac propere in pontem lato ruit incitus alueo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">450</span><br>
auget opes stanti similis tacitoque liquore<br>
mixtus Arar, quem gurgitibus complexus anhelis<br>
cunctantem immergit pelago raptumque per arua<br>
ferre uetat patrium uicina ad litora nomen.<br>
inuadunt alacres inimicum pontibus amnem:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">455</span><br>
nunc celso capite et ceruicibus arma tuentur,<br>
nunc ualidis gurges certatim frangitur ulnis.<br>
fluminea sonipes religatus ducitur alno,<br>
belua nec retinet tardante Libyssa timore.<br>
nam trabibus uada et iniecta tellure repertum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">460</span><br>
conexas operire trabes ac ducere in altum<br>
paulatim ripae resolutis aggere uinclis.<br>
at gregis inlapsu fremebundo territus atras<br>
expauit moles Rhodanus stagnisque refusis<br>
torsit harenoso minitantia murmura fundo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">465</span><br>
&nbsp;&nbsp;&nbsp;&nbsp;&nbsp;&nbsp;Iamque Tricastinis incedit finibus agmen,<br>
iam facilis campos, iam rura Vocontia carpit.<br>
turbidus hic truncis saxisque Druentia laetum<br>
ductoris uastauit iter. namque Alpibus ortus<br>
auulsas ornos et adesi fragmina montis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">470</span><br>
cum sonitu uoluens fertur latrantibus undis<br>
ac uada translato mutat fallacia cursu,<br>
non pediti fidus, patulis non puppibus aequus.<br>
et tunc imbre recens fuso correpta sub armis<br>
corpora multa uirum spumanti uertice torquens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">475</span><br>
immersit fundo laceris deformia membris.<br>
&nbsp;&nbsp;&nbsp;&nbsp;&nbsp;&nbsp;Sed iam praeteritos ultra meminisse labores<br>
conspectae propius dempsere pauentibus Alpes.<br>
cuncta gelu canaque aeternum grandine tecta<br>
aequaeuam glaciem cohibent: riget ardua montis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">480</span><br>
aetherii facies surgentique obuia Phoebo<br>
duratas nescit flammis mollire pruinas.<br>
quantum Tartareus regni pallentis hiatus<br>
ad manis imos atque atrae stagna paludis<br>
a supera tellure patet, tam longa per auras&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">485</span><br>
erigitur tellus et caelum intercipit umbra.<br>
nullum uer usquam nullique aestatis honores.<br>
sola iugis habitat diris sedesque tuetur<br>
perpetuas deformis hiemps; illa undique nubes<br>
huc atras agit et mixtos cum grandine nimbos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">490</span><br>
iam cuncti flatus uentique furentia regna<br>
Alpina posuere domo. caligat in altis<br>
obtutus saxis, abeuntque in nubila montes.<br>
mixtus Athos Tauro Rhodopeque adiuncta Mimanti<br>
Ossaque cum Pelio cumque Haemo cesserit Othrys.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">495</span><br>
primus inexpertas adiit Tirynthius arces.<br>
scindentem nubes frangentemque ardua montis<br>
spectarunt superi longisque ab origine saeclis<br>
intemerata gradu magna ui saxa domantem.<br>
&nbsp;&nbsp;&nbsp;&nbsp;&nbsp;&nbsp;At miles dubio tardat uestigia gressu,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">500</span><br>
impia ceu sacros in finis arma per orbem,<br>
Natura prohibente, ferant diuisque repugnent.<br>
contra quae ductor++non Alpibus ille nec ullo<br>
turbatus terrore loci, sed languida maestis<br>
corda uirum fouet hortando reuocatque uigorem:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">505</span><br>
'Non pudet obsequio superum fessosque secundis,<br>
post belli decus atque acies, dare terga niuosis<br>
montibus et segnes summittere rupibus arma?<br>
nunc, o nunc, socii, dominantis moenia Romae<br>
credite uos summumque Iouis conscendere culmen.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">510</span><br>
hic labor Ausoniam et dabit hic in uincula Thybrim.'<br>
nec mora. commotum promissis ditibus agmen<br>
erigit in collem et uestigia linquere nota<br>
Herculis edicit magni crudisque locorum<br>
ferre pedem ac proprio turmas euadere calle.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">515</span><br>
rumpit inaccessos aditus atque ardua primus<br>
exuperat summaque uocat de rupe cohortes.<br>
tum, qua durati concreto frigore collis<br>
lubrica frustratur canenti semita cliuo,<br>
luctantem ferro glaciem cremat: haurit hiatu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">520</span><br>
nix resoluta uiros altoque e culmine praeceps<br>
umenti turmas operit delapsa ruina.<br>
interdum aduerso glomeratas turbine Corus<br>
in media ora niues fuscis agit horridus alis,<br>
aut rursum immani stridens auulsa procella&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">525</span><br>
nudatis rapit arma uiris uoluensque per orbem<br>
contorto rotat in nubes sublimia flatu.<br>
quoque magis subiere iugo atque euadere nisi<br>
erexere gradum, crescit labor. ardua supra<br>
sese aperit fessis et nascitur altera moles,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">530</span><br>
unde nec edomitos exudatosque labores<br>
respexisse libet: tanta formidine plana<br>
exterrent repetita oculis, atque una pruinae<br>
canentis, quocumque datur permittere uisus,<br>
ingeritur facies. medio sic nauita ponto,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">535</span><br>
cum dulcis liquit terras et inania nullos<br>
inueniunt uentos securo carbasa malo,<br>
immensas prospectat aquas ac uicta profundis<br>
aequoribus fessus renouat sua lumina caelo.<br>
&nbsp;&nbsp;&nbsp;&nbsp;&nbsp;&nbsp;Iamque super clades atque importuna locorum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">540</span><br>
inluuie rigidaeque comae squalore perenni<br>
horrida semiferi promunt e rupibus ora,<br>
atque effusa cauis exesi pumicis antris<br>
Alpina inuadit manus adsuetoque uigore<br>
per dumos notasque niues atque inuia pernix&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">545</span><br>
clausum montiuagis infestat cursibus hostem.<br>
mutatur iam forma locis. hic sanguine multo<br>
infectae rubuere niues, hic nescia uinci<br>
paulatim glacies cedit tepefacta cruore,<br>
dumque premit sonipes duro uestigia cornu,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">550</span><br>
ungula perfossis haesit compressa pruinis.<br>
nec pestis lapsus simplex: abscisa relincunt<br>
membra gelu, fractosque asper rigor amputat artus.<br>
bis senos soles, totidem per uulnera saeuas<br>
emensi noctes optato uertice sidunt&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">555</span><br>
castraque praeruptis suspendunt ardua saxis.<br>
&nbsp;&nbsp;&nbsp;&nbsp;&nbsp;&nbsp;At Venus, ancipiti mentem labefacta timore,<br>
adfatur genitorem et rumpit maesta querelas:<br>
'Quis poenae modus aut pereundi terminus, oro,<br>
Aeneadis erit, et quando terrasque fretumque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">560</span><br>
emensis sedisse dabis? cur pellere nostros<br>
a te concessa Poenus parat urbe nepotes?<br>
Alpibus imposuit Libyam finemque minatur<br>
imperio. casus metuit iam Roma Sagunti.<br>
quo Troiae extremos cineres sacramque ruinam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">565</span><br>
Assaracique larem et Vestae secreta feramus?<br>
da sedem, genitor, tutisque iacere. parumne est<br>
exilia errantis totum quaesisse per orbem?<br>
anne iterum capta repetentur Pergama Roma?'<br>
&nbsp;&nbsp;&nbsp;&nbsp;&nbsp;&nbsp;His Venus, et contra genitor sic deinde profatur:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">570</span><br>
'Pelle metus, neu te Tyriae conamina gentis<br>
turbarint, Cytherea: tenet longumque tenebit<br>
Tarpeias arces sanguis tuus. hac ego Martis<br>
mole uiros spectare paro atque expendere bello.<br>
gens ferri patiens ac laeta domare labores&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">575</span><br>
paulatim antiquo patrum desuescit honori,<br>
atque ille, haud umquam parcus pro laude cruoris<br>
et semper famae sitiens, obscura sedendo<br>
tempora agit mutum uoluens inglorius aeuum<br>
sanguine de nostro populus, blandoque ueneno&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">580</span><br>
desidiae uirtus paulatim euicta senescit.<br>
magnae molis opus multoque labore parandum,<br>
tot populos inter soli sibi poscere regna.<br>
iamque tibi ueniet tempus quo maxima rerum<br>
nobilior sit Roma malis. hinc nomina nostro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">585</span><br>
non indigna polo referet labor, hinc tibi Paulus,<br>
hinc Fabius gratusque mihi Marcellus opimis.<br>
hi tantum parient Latio per uulnera regnum<br>
quod luxu et multum mutata mente nepotes<br>
non tamen euertisse queant. iamque ipse creatus &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">590</span><br>
qui Poenum reuocet patriae Latioque repulsum<br>
ante suae muros Carthaginis exuat armis.<br>
hinc, Cytherea, tuis longo regnabitur aeuo.<br>
exin se Curibus uirtus caelestis ad astra<br>
efferet, et sacris augebit nomen Iulis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">595</span><br>
bellatrix gens bacifero nutrita Sabino.<br>
hinc pater ignotam donabit uincere Thylen<br>
inque Caledonios primus trahet agmina lucos,<br>
compescet ripis Rhenum, reget impiger Afros<br>
palmiferamque senex bello domitabit Idymen.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">600</span><br>
nec Stygis ille lacus uiduataque lumine regna,<br>
sed superum sedem nostrosque tenebit honores.<br>
tum iuuenis magno praecellens robore mentis<br>
excipiet patriam molem celsusque feretur<br>
aequatum imperio tollens caput. hic fera gentis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">605</span><br>
bella Palaestinae primo delebit in aeuo.<br>
at tu transcendes, Germanice, facta tuorum,<br>
iam puer auricomo praeformidate Batauo.<br>
nec te terruerint Tarpei culminis ignes:<br>
sacrilegas inter flammas seruabere terris.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">610</span><br>
nam te longa manent nostri consortia mundi.<br>
huic laxos arcus olim Gangetica pubes<br>
summittet, uacuasque ostendent Bactra pharetras.<br>
hic et ab Arctoo currus aget axe per urbem,<br>
ducet et Eoos, Baccho cedente, triumphos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">615</span><br>
idem indignantem tramittere Dardana signa<br>
Sarmaticis uictor compescet sedibus Histrum.<br>
quin et Romuleos superabit uoce nepotes<br>
quis erit eloquio partum decus. huic sua Musae<br>
sacra ferent, meliorque lyra, cui substitit Hebrus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">620</span><br>
et uenit Rhodope, Phoebo miranda loquetur.<br>
ille etiam, qua prisca, uides, stat regia nobis,<br>
aurea Tarpeia ponet Capitolia rupe<br>
et iunget nostro templorum culmina caelo.<br>
tunc, o nate deum diuosque dature, beatas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">625</span><br>
imperio terras patrio rege. tarda senectam<br>
hospitia excipient caeli, solioque Quirinus<br>
concedet, mediumque parens fraterque locabunt:<br>
siderei iuxta radiabunt tempora nati.'<br>
&nbsp;&nbsp;&nbsp;&nbsp;&nbsp;&nbsp;Dum pandit seriem uenturi Iuppiter aeui,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">630</span><br>
ductor Agenoreus tumulis delatus iniquis<br>
lapsantem dubio deuexa per inuia nisu<br>
firmabat gressum atque umentia saxa premebat.<br>
non acies hostisue tenet, sed prona minaci<br>
praerupto turbant et cautibus obuia rupes.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">635</span><br>
stant clausi maerentque moras et dura uiarum.<br>
nec refouere datur torpentia membra quiete:<br>
noctem operi iungunt et robora ferre coactis<br>
approperant umeris ac raptas collibus ornos.<br>
iamque ubi nudarunt silua densissima montis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">640</span><br>
aggessere trabes, rapidisque accensus in orbem<br>
excoquitur flammis scopulus: mox proruta ferro<br>
dat gemitum putris resoluto pondere moles<br>
atque aperit fessis antiqui regna Latini.<br>
his tandem ignotas transgressus casibus Alpes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">645</span><br>
Taurinis ductor statuit tentoria campis.<br>
&nbsp;&nbsp;&nbsp;&nbsp;&nbsp;&nbsp;Interea uoces Iouis atque oracula portans<br>
emensis aderat Garamantum laetus harenis<br>
Bostar et ut uiso stimulabat corda Tonante:<br>
'Maxime Belide, patriis qui moenibus arces&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">650</span><br>
seruitium dextra, Libycas penetrauimus aras.<br>
nos tulit ad superos perfundens sidera Syrtis,<br>
nos paene aequoribus tellus uiolentior hausit.<br>
ad finem caeli medio tenduntur ab orbe<br>
squalentes campi. tumulum Natura negauit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">655</span><br>
immensis spatiis, nisi quem caua nubila torquens<br>
construxit turbo impacta glomeratus harena,<br>
uel si perfracto populatus carcere terras<br>
Africus et pontum spargens super aera Corus<br>
inuasere truces capientem proelia campum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">660</span><br>
inque uicem ingesto cumularunt puluere montis.<br>
has obseruatis ualles enauimus astris.<br>
namque dies confundit iter, peditemque profundo<br>
errantem campo et semper media arua uidentem<br>
Sidoniis Cynosura regit fidissima nautis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">665</span><br>
uerum ubi defessi lucos nemorosaque regna<br>
cornigeri Iouis et fulgentia templa subimus,<br>
exceptos hospes tectis inducit Arisbas.<br>
stat fano uicina, nouum et memorabile, lympha,<br>
quae nascente die, quae deficiente tepescit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">670</span><br>
quae&#60;que&#62; riget, medius cum sol accendit Olympum,<br>
atque eadem rursum nocturnis feruet in umbris.<br>
tum loca plena deo, dites sine uomere glaebas<br>
ostentat senior laetaque ita mente profatur:<br>
"Has umbras nemorum et conexa cacumina caelo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">675</span><br>
calcatosque Ioui lucos prece, Bostar, adora.<br>
nam cui dona Iouis non diuulgata per orbem,<br>
in gremio Thebes geminas sedisse columbas?<br>
quarum Chaonias pennis quae contigit oras<br>
implet fatidico &#60;Do&#62;donida murmure quercum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">680</span><br>

at quae Carpathium super aequor uecta per auras<br>
in Libyen niueis tranauit concolor alis<br>
hanc sedem templo Cythereia condidit ales;<br>
hic, ubi nunc aram lucosque uidetis opacos,<br>
ductore electo gregis, admirabile dictu,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">685</span><br>

lanigeri capitis media inter cornua perstans,<br>
Marmaricis ales populis responsa canebat.<br>
mox subitum nemus atque annoso robore lucus<br>
exiluit, qualesque premunt nunc sidera quercus<br>
a prima uenere die: prisco inde pauore&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">690</span><br>

arbor numen habet coliturque tepentibus aris."<br>
dumque ea miramur, subito stridore tremendum<br>
impulsae patuere fores, maiorque repente<br>
lux oculos ferit. ante aras stat ueste sacerdos<br>
effulgens niuea, et populi concurrere certant.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">695</span><br>

inde ubi mandatas effudi pectore uoces,<br>
ecce intrat subitus uatem deus. alta sonoro<br>
conlisis trabibus uoluuntur murmura luco,<br>
ac maior nota iam uox prorumpit in auras:<br>
"Tenditis in Latium belloque agitare paratis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">700</span><br>

Assaraci prolem, Libyes. coepta aspera cerno<br>
Gradiuumque trucem currus iam scandere et atram<br>
in latus Hesperium flammam expirare furentis<br>
cornipedes multoque fluentia sanguine lora.<br>
tu, qui pugnarum euentus extremaque fati&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">705</span><br>

deposcis claroque ferox das uela labori,<br>
inuade Aetoli ductoris Iapyga campum.<br>
Sidonios augebis auos nullique relinques<br>
altius Ausoniae penetrare in uiscera gentis,<br>
donec uicta tibi trepidabunt Dardana regna.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">710</span><br>
nec ponet pubes umquam Saturnia curam<br>
dum carpet superas in terris Hannibal auras."<br>
 <br>
Talia portabat laetis oracula Bostar<br>
impleratque uiros pugnae propioris amore.<br>
</P>

<div class="footer">
	<p>
		<a href="/silius.html">Silius</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY>
</HTML>