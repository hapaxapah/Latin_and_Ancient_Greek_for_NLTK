<html>
	<head>
		<title>
			Silius, Liber XIII
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>SILIUS ITALICUS<br>PUNICA LIBER DECIMUS TERTIUS
</p>

<p class=border></P>

<p>
Segne iter emenso uix dum Tarpeia uideri<br>
culmina desierant, toruos cum uersus ad urbem<br>
ductor Agenoreus uultus remeare parabat.<br>
castra locat, nulla laedens ubi gramina ripa<br>
Tutia deducit tenuem sine nomine riuum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
 et tacite Tuscis inglorius adfluit undis.<br>
hic modo primores socium, modo iussa deorum,<br>
nunc sese increpitat: 'Dic o, cui Lydia caede<br>
creuerunt stagna et concussa est Daunia tellus<br>
armorum tonitru, quas exanimatus in oras&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
 signa refers? qui mucro tuum, quae lancea tandem<br>
intrauit pectus? si nunc existeret alma<br>
Carthago ante oculos turrita celsa figura,<br>
quas abitus, miles, causas, inlaese, dedisses?<br>
"Imbres, o patria, et mixtos cum grandine nimbos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>
 et tonitrus fugio." procul hanc expellite genti<br>
femineam Tyriae labem, nisi luce serena<br>
nescire ac liquida Mauortem agitare sub aethra.' <br>
&nbsp;&nbsp;&nbsp;&nbsp;Terror adhuc inerat superum ac redolentia in armis<br>
fulmina et ante oculos irati pugna Tonantis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>
 parendi tamen et cuicumque incumbere iusso<br>
durabat uigor, ac sensim diffusus ad oras<br>
signa reportandi crescebat in agmine feruor.<br>
sic, ubi perrupit stagnantem calculus undam,<br>
exiguos format per prima uolumina gyros,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25</span><br>
 mox tremulum uibrans motu gliscente liquorem<br>
multiplicat crebros sinuati gurgitis orbes,<br>
donec postremo laxatis circulus oris<br>
contingat geminas patulo curuamine ripas. <br>
&nbsp;&nbsp;&nbsp;&nbsp;At contra Argyripae prauum decus (inclita namque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</span><br>
 semina ab Oenea ductoris stirpe trahebat<br>
Aetoli--Dasio fuit haud ignobile nomen:<br>
laetus opum, sed clauda fides, seseque calenti<br>
addiderat Poeno Latiae diffisus habenae)--<br>
is uoluens ueterum memorata antiqua parentum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">35</span><br>
 'Longo miles' ait 'quateret cum Teucria bello<br>
Pergama et ad muros staret sine sanguine Mauors,<br>
sollicitis Calchas (nam sic fortissimus heros<br>
poscenti socero saepe inter pocula Dauno<br>
narrabat memori Diomedes condita mente)--&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">40</span><br>
 sed Calchas Danais, nisi clausum ex sedibus arcis<br>
armisonae curent simulacrum auellere diuae,<br>
non umquam adfirmat Therapnaeis Ilion armis<br>
cessurum aut Ledae rediturum nomen Amyclas.<br>
quippe deis uisum, ne cui perrumpere detur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">45</span><br>
 effigies ea quas umquam possederit urbes.<br>
tum meus adiuncto monstratam euadit in arcem<br>
Tydides Ithaco et dextra &lt;a&gt;molitus in ipso<br>
custodes aditu templi caeleste reportat<br>
Palladium ac nostris aperit mala Pergama fatis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">50</span><br>
 nam postquam Oenotris fundauit finibus urbem,<br>
aeger delicti Phrygium placare colendo<br>
numen et Iliacos parat exorare Penatis.<br>
ingens iam templum celsa surgebat in arce,<br>
Laomedonteae sedes ingrata Mineruae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">55</span><br>
 cum medios inter somnos altamque quietem<br>
nec celata deam et minitans Tritonia uirgo:<br>
"Non haec, Tydide, tantae pro laudis honore<br>
digna paras: non Garganus nec Daunia tellus<br>
debentur nobis. quaere in Laurentibus aruis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">60</span><br>
 qui nunc prima locant melioris moenia Troiae.<br>
huc uittas castumque refer penetrale parentum."<br>
quis trepidus monitis Saturnia regna capessit.<br>
iam Phryx condebat Lauinia Pergama uictor<br>
armaque Laurenti figebat Troia luco.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">65</span><br>
 uerum ubi Tyrrheni peruentum ad fluminis undas<br>
castraque Tydides posuit fulgentia ripa,<br>
Priamidae intremuere metu. tum pignora pacis<br>
praetendens dextra ramum canentis oliuae<br>
sic orsus Dauni gener inter murmura Teucrum:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">70</span><br>
 "Pone, Anchisiade, memores irasque metusque.<br>
quicquid ad Idaeos Xanthum Simoentaque nobis<br>
sanguine sudatum Scaeaeque ad limina portae,<br>
haud nostrum est: egere dei duraeque sorores.<br>
nunc age, quod superest cur non melioribus aeui&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">75</span><br>
 ducimus auspiciis? dextras iungamus inermis:<br>
foederis en haec testis erit." ueniamque precatus<br>
Troianam ostentat trepidis de puppe Mineruam.<br>
haec ausos Celtas inrumpere moenia Romae<br>
corripuit leto neque tot de milibus unum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">80</span><br>
 ingentis populi patrias dimisit ad aras.' <br>
&nbsp;&nbsp;&nbsp;&nbsp;His fractus ductor conuelli signa maniplis<br>
optato laetis abitu iubet. itur in agros<br>
diues ubi ante omnis colitur Feronia luco<br>
et sacer umectat Flauinia rura Capenas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">85</span><br>
 fama est intactas longaeui ab origine fani<br>
creuisse, in medium congestis undique donis,<br>
immensum per tempus opes, lustrisque relictum<br>
innumeris aurum solo seruante pauore.<br>
hac auidas mentes ac barbara corda rapina&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">90</span><br>
 polluit atque armat contemptu pectora diuum.<br>
auia tunc longinqua placent, quae sulcat aratro<br>
ad freta porrectis Trinacria Bruttius aruis. <br>
&nbsp;&nbsp;&nbsp;&nbsp;Dum Libys haud laetus Regina ad litora tendit,<br>
uictor summoto patriis a finibus hoste&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 95</span><br>
 Fuluius infaustam Campana ad moenia clausis<br>
portabat famam miserisque extrema mouebat.<br>
tum prensans passim, cuicumque est nomen in armis:<br>
'Dedecus hoc defende manu: cur perfida et urbi<br>
altera Carthago nostrae post foedera rupta&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">100</span><br>
 et missum ad portas Poenum, post iura petita<br>
consulis alterni stat adhuc et turribus altis<br>
Hannibalem ac Libycas expectat lenta cohortis?'<br>
miscebat dictis facta et nunc robore celsas<br>
educi turris, quis uinceret ardua muri,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">105</span><br>
 cogebat, nunc coniunctas astringere nodis<br>
instabat ferroque trabes, quo frangeret altos<br>
portarum postes quateretque morantia claustra.<br>
hic latera intextus stellatis axibus agger,<br>
hic grauida armato surgebat uinea dorso.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">110</span><br>
 at postquam properata satis quae commonet usus,<br>
dat signum atque alacer scalis transcendere muros<br>
imperat ac saeuis urbem terroribus implet. <br>
&nbsp;&nbsp;&nbsp;&nbsp;Tum subito dextrum offulsit conatibus omen.<br>
cerua fuit, raro terris spectata colore,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">115</span><br>
 quae candore niuem, candore anteiret olores.<br>
hanc agreste Capys donum, cum moenia sulco<br>
signaret, grato paruae mollitus amore<br>
nutrierat sensusque hominis donarat alendo.<br>
inde exuta feram docilisque accedere mensis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">120</span><br>
 atque ultro blanda attactu gaudebat erili.<br>
aurato matres adsuetae pectine mitem<br>
comere et umenti fluuio reuocare colorem.<br>
numen erat iam cerua loci, famulamque Dianae<br>
credebant, ac tura deum de more dabantur.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">125</span><br>
 haec aeui uitaeque tenax felixque senectam<br>
mille indefessos uiridem duxisse per annos<br>
saeclorum numero Troianis condita tecta<br>
aequabat. sed iam longo nox uenerat aeuo.<br>
nam, subito incursu saeuorum agitata luporum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">130</span><br>
 qui noctis tenebris urbem (miserabile bello<br>
prodigium) intrarant, primos ad luminis ortus<br>
extulerat sese portis pauidaque petebat<br>
consternata fuga positos ad moenia campos.<br>
exceptam laeto iuuenum certamine ductor&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">135</span><br>
 mactat, diua, tibi (tibi enim haec gratissima sacra)<br>
Fuluius atque 'Adsis,' orat 'Latonia, coeptis.'<br>
inde alacer fidensque dea circumdata clausis<br>
arma mouet, quaque obliquo curuantur in or&lt;b&gt;e&lt;m&gt;<br>
moenia flexa sinu, spissa uallata corona&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">140</span><br>
 alligat et telis in morem indaginis ambit. <br>
&nbsp;&nbsp;&nbsp;&nbsp;Dum pauitant, spumantis equi fera corda fatigans<br>
euehitur porta sublimis Taurea cristis<br>
bellator, cui Sidonius superare lacerto<br>
ductor et Autololas dabat et Maurusia tela.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">145</span><br>
 is trepido ac lituum tinnitu stare neganti<br>
imperitans uiolenter equo, postquam auribus hostis<br>
uicinum sese uidet et clamare propincu&lt;m&gt;,<br>
'Claudius huic' inquit (praestabat Claudius arte<br>
bellandi et merita mille inter proelia fama)&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">150</span><br>
 'huic' inquit 'solum, si qua est fiducia dextrae,<br>
det sese campo atque ineat certamina mecum.' <br>
&nbsp;&nbsp;&nbsp;&nbsp;Vna mora Aeneadae, postquam uox attigit auris,<br>
dum daret auspicium &lt;i&gt;usque in certamina ductor:<br>
praeuetitum namque et capital committere Martem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">155</span><br>
 sponte uiris. erumpit ouans, ut Fuluius arma<br>
imperio soluit, patulumque inuectus in aequor<br>
erigit undantem glomerato puluere nubem.<br>
indignatus opem ammenti socioque iuuare<br>
expulsum nodo iaculum atque accersere uires&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">160</span><br>
 Taurea uibrabat nudis conatibus hastam:<br>
inde ruens ira telum contorquet in auras.<br>
at non idem animus Rutulo: spec&lt;u&gt;latur et omni<br>
corpore perlustrat qua sit certissima ferro<br>
in uulnus uia, nunc uibrat, nunc comprimit hastam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">165</span><br>
 mentiturque minas. mediam tunc transiit ictu<br>
parmam, sed grato f&lt;r&gt;audata est sanguine cuspis.<br>
tum strictum propere uagina detegit ensem.<br>
et iam ferrata rapiebat calce uolantem<br>
Taurea cornipedem fugiens minitantia fata.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">170</span><br>
 nec Rutulus leuior cedentis perdere terga:<br>
nam profugo rapidus fusis instabat habenis,<br>
utque metus uictum, sic ira et gloria portis<br>
uictorem immisit meritique cupido cruoris.<br>
ac dum uix oculis, uix credunt mentibus hostem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">175</span><br>
 confisum nullo comitante inrumpere tectis,<br>
per mediam propere trepidantum interritus urbem<br>
egit ecum auersaque euasit ad agmina porta. <br>
&nbsp;&nbsp;&nbsp;&nbsp;Hinc ardore pari nisuque incurrere muris<br>
ignescunt animi penetrataque tecta subire.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">180</span><br>
 tela simul flammaeque micant. tunc saxeus imber<br>
ingruit, et summis ascendunt turribus hastae.<br>
nec pronum audendi uirtute excellere cuiquam:<br>
aequarunt irae dextras. Dictaea per auras<br>
tranat et in medium perlabitur urbis harundo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">185</span><br>
 laetatur non hortandi, non plura monendi<br>
Fuluius esse locum. rapiunt sibi quisque laborem.<br>
quos ubi tam erectos animi uidet, et super esse<br>
factorum sibi quemque ducem, ruit impete uasto<br>
ad portam magnaeque optat discrimina famae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">190</span><br>
&nbsp;&nbsp;&nbsp;&nbsp;Tres claustra aequaeuo seruabant corpore fratres,<br>
quis delecta manus centeni cuique ferebant<br>
excubias unaque locum statione tenebant.<br>
forma ex his Numitor, cursu plantaque uolucri<br>
praestabat Laurens, membrorum mole Taburnus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">195</span><br>
 sed non una uiris tela: hic mirabilis arcu,<br>
ille hastam quatere ac medicatae cuspidis ictu<br>
proelia moliri et nudo non credere ferro,<br>
tertius aptabat flammis ac sulphure taedas:<br>
qualis Atlantiaco memoratur litore quondam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">200</span><br>
 monstrum Geryones immane tricorporis irae,<br>
cui tres in pugna dextrae uaria arma gerebant:<br>
una ignes saeuos, ast altera pone sagittas<br>
fundebat, ualidam torquebat tertia cornum,<br>
atque uno diuersa dabat tria uulnera nisu.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">205</span><br>
 hos ubi non aequis uariantes proelia consul<br>
conspexit telis et portae limina circum<br>
stragem ac perfusos subeuntum sanguine postis,<br>
concitat intortam furiatis uiribus hastam.<br>
letum triste ferens auras secat Itala taxus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">210</span><br>
 et, qua nudarat, dum fundit spicula ab alto,<br>
arcum protendens Numitor latus, ilia transit.<br>
at non obsaepto contentus limine Martem<br>
exercere, leuis bello, sed turbidus ausi,<br>
Virrius incauto feruore eruperat amens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">215</span><br>
 reclusa in campum porta miseramque furori<br>
uincentum obtulerat pubem. ruit obuia in arma<br>
Scipio et oblatum metit insatiabilis agmen.<br>
Tifata umbrifero generatum monte Calenum<br>
nutrierant audere trucem, nec corpore magno&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">220</span><br>
 mens erat inferior. subsidere saepe leonem,<br>
nudus inire caput pugnas, certare iuuenco<br>
atque obliqua trucis deducere cornua tauri<br>
adsuerat crudoque ~aliqua se attollere facto.<br>
is, dum praecipites expellit Virrius urbe,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">225</span><br>
 seu spreto, seu ne fieret mora, nudus in aequor<br>
thorace exierat leuiorque premebat anhelos<br>
pondere loricae et palantis uictor agebat.<br>
iamque Veliternum media transegerat aluo,<br>
iam solitum aequali ludo committere equestris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">230</span><br>
 Scipiadae pugnas Marium tellure reuulso<br>
perculerat saxo. miser implorabat amicum<br>
cum gemitu expirans, scopulusque premebat hiantem.<br>
sed ualidas saeuo uires duplicante dolore<br>
effudit lacrimas pariter cornumque sonantem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">235</span><br>
 Scipio, solamen properans optabile in armis<br>
hostem prostrato morientem ostendere amico.<br>
tranauit, uolucris liquidas ceu scinderet auras,<br>
hasta uiri pectus rupitque immania membra:<br>
quanta est uis agili per caerula summa Liburnae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">240</span><br>
 quae, pariter quotiens reuocatae ad pectora tonsae<br>
percussere fretum, uentis fugit ocior et se,<br>
quam longa est, uno remorum praeterit ictu.<br>
Ascanium Volesus, proiectis ocius armis<br>
quo leuior peteret muros, per aperta uolantem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">245</span><br>
 adsequitur planta. deiectum protinus ense<br>
ante pedes domini iacuit caput, ipse secutus<br>
corruit ulterior procursus impete truncus.<br>
nec spes obsessis ultra reserata tueri<br>
moenia: conuertunt gressus recipique precantis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">250</span><br>
 (infandum) excludunt socios dum cardine uerso<br>
obnixi torquent obices, munimina sera.<br>
acrius hoc instant Itali clausosque fatigant.<br>
et, ni caeca sinu terras nox conderet atro,<br>
perfractae rapido patuissent milite portae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">255</span><br>
&nbsp;&nbsp;&nbsp;&nbsp;Sed non in requiem pariter cessere tenebrae:<br>
hinc sopor impauidus, qualem uictoria mouit;<br>
at Capua aut maestis ululantum flebile matrum<br>
questibus aut gemitu trepidantum exterrita patrum<br>
tormentis finem metamque laboribus orat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">260</span><br>
 mussat perfidiae ductor coetuque senatus<br>
Virrius a Poeno nullam docet esse salutem,<br>
uociferans pulsis uiuendi e pectore curis:<br>
'Speraui sceptra Ausoniae pepigique, sub armis<br>
si dexter Poenis deus et Fortuna fuisset,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">265</span><br>
 ut Capuam Iliaci migrarent regna Quirini.<br>
qui quaterent muros Tarpeiaque moenia, misi;<br>
nec mihi poscendi uigor afuit, alter ut aequos<br>
portaret fasces nostro de nomine consul.<br>
hactenus est uixisse satis. dum copia noctis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">270</span><br>
 cui cordi comes aeterna est Acherontis ad undam<br>
libertas, petat ille meas mensasque dapesque<br>
et uictus mentem fuso per membra Lyaeo<br>
sopitoque necis morsu medicamina cladis<br>
hauriat ac placidis exarmet fata uenenis.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">275</span><br>
 haec ait et turba repetit comitante penatis. <br>
&nbsp;&nbsp;&nbsp;&nbsp;Aedibus in mediis consurgens ilice multa<br>
extruitur rogus, hospitium commune peremptis.<br>
nec uulgum cessat furiare dolorque pauorque.<br>
nunc menti Decius serae redit et bona uirtus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">280</span><br>
 exilio punita truci. despectat ab alto<br>
sacra Fides agitatque uirum fallacia corda.<br>
uox occulta subit passim diffusa per auras:<br>
'Foedera, mortales, ne saeuo rumpite ferro,<br>
sed castam seruate Fidem. fulgentibus ostro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">285</span><br>
 haec potior regnis. dubio qui frangere rerum<br>
gaudebit pacta ac tenuis spes linquet amici,<br>
non illi domus, aut coniunx, aut uita manebit<br>
umquam expers luctus lacrimaeque. aget aequore semper<br>
ac tellure premens, aget aegrum nocte dieque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">290</span><br>
 despecta ac uiolata Fides.' adit omnia iamque<br>
concilia ac mensas contingit et abdita nube<br>
accumbitque toris epulaturque improba Erinys.<br>
ipsa etiam Stygio spumantia pocula tabo<br>
porrigit et large poenas letumque ministrat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">295</span><br>
 Virrius interea, dum dat penetrare medullas<br>
exitio, ascenditque pyram atque amplexibus haeret<br>
iungentum fata et subici iubet ocius ignis. <br>
&nbsp;&nbsp;&nbsp;&nbsp;Stringebant tenebrae metas, uictorque ruebat.<br>
iamque superstantem muro sociosque Milonem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">300</span><br>
 uoce attollentem pubes Campana uidebat.<br>
pandunt attoniti portas trepidoque capessunt<br>
castra inimica gradu, quis leto auertere poenas<br>
defuerant animi. patet urbs confessa furorem<br>
et reserat Tyrio maculatas hospite sedes.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">305</span><br>
 matronae puerique ruunt maestumque senatus<br>
concilium nullique hominum lacrimabile uulgus.<br>
stabant innixi pilis exercitus omnis<br>
spectabantque uiros et laeta et tristia ferre<br>
indocilis nunc propexis in pectora barbis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">310</span><br>
 uerrere humum, nunc foedantis in puluere crinem<br>
canentem et turpi lacrima precibusque pudendis<br>
femineum tenues ululatum fundere in auras. <br>
&nbsp;&nbsp;&nbsp;&nbsp;Atque ea dum miles miratur inertia facta<br>
expectatque ferox sternendi moenia signum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">315</span><br>
 ecce repens tacito percurrit pectora sensu<br>
religio et saeuas componit numine mentis,<br>
ne flammam taedasque uelint, ne templa sub uno<br>
in cinerem traxisse rogo. subit intima corda<br>
perlabens sensim mitis deus. ille superbae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">320</span><br>
 fundamenta Capyn posuisse antiquitus urbi<br>
non cuiquam uisus passim monet, ille refusis<br>
in spatium immensum campis habitanda relinqui<br>
utile tecta docet. paulatim atrocibus irae<br>
languescunt animis, et uis mollita senescit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">325</span><br>
 Pan Ioue missus erat seruari tecta uolente<br>
Troia, pendenti similis Pan semper et imo<br>
uix ulla inscribens terrae uestigia cornu.<br>
dextera lasciuit caesa Tegeatide capra<br>
uerbera laeta mouens festa per compita cauda.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">330</span><br>
 cingit acuta comas et opacat tempora pinus,<br>
ac parua erumpunt rubicunda cornua fronte.<br>
stant aures, imoque cadit barba hispida mento.<br>
pastorale deo baculum, pellisque sinistrum<br>
uelat grata latus tenerae de corpore dammae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">335</span><br>
 nulla in praeruptum tam prona et inhospita cautes,<br>
in qua non librans corpus similisque uolanti<br>
cornipedem tulerit praecisa per auia plantam.<br>
interdum inflexus medio nascentia tergo<br>
respicit adridens hirtae ludibria caudae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">340</span><br>
 obtendensque manum solem inferuescere fronti<br>
arcet et umbrato perlustrat pascua uisu.<br>
hic, postquam mandata dei perfecta malamque<br>
sedauit rabiem et permulsit corda furentum,<br>
Arcadiae uolucris saltus et amata reuisit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">345</span><br>
 Maenala, ubi argutis longe de uertice sacro<br>
dulce sonans calamis ducit stabula omnia cantu. <br>
&nbsp;&nbsp;&nbsp;&nbsp;At legio Ausonidum, flammas ductore iubente<br>
arceri portis stantisque relinquere muros<br>
(mite decus mentis), condunt ensesque facesque.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">350</span><br>
 multa deum templis domibusque nitentibus auro<br>
egeritur praeda et uictus alimenta superbi,<br>
quisque bonis periere, uirum de corpore uestes<br>
femineae mensaeque alia tellure petitae<br>
poculaque Eoa luxum inritantia gemma.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">355</span><br>
 nec modus argento, caelataque pondera facti<br>
tantum epulis auri, tum passim corpora longo<br>
ordine captiua, et domibus deprompta talenta,<br>
pascere longincum non deficientia bellum,<br>
immensique greges famulae ad conuiuia turbae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">360</span><br>
&nbsp;&nbsp;&nbsp;&nbsp;Fuluius, ut finem spoliandis aedibus aere<br>
belligero reuocante dedit, sublimis ab alto<br>
suggestu, magnis fautor non futtilis ausis,<br>
'Lanuuio generate,' inquit 'quem Sospita Iuno<br>
dat nobis, Milo, Gradiui cape uictor honorem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">365</span><br>
 tempora murali cinctus turrita corona.'<br>
tum sontes procerum meritosque piacula prima<br>
acciet et iusta punit commissa securi.<br>
~hic atrox uirtus (nec enim occuluisse probarim<br>
spectatum uel in hoste decus) clamore feroci&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">370</span><br>
 Taurea 'Tune' inquit 'ferro spoliabis inultus<br>
te maiorem anima, et iusso lictore recisa<br>
ignauos cadet ante pedes fortissima ceruix?<br>
haud umquam hoc uobis dederit deus.' inde minaci<br>
obtutu toruum contra et furiale renidens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">375</span><br>
 bellatorem alacer per pectora transigit ensem.<br>
cui ductor: 'Patriam moriens comitare cadentem.<br>
qui nobis animus, quae dextera cuique uiritim,<br>
decernet Mauors. tibi, si rebare pudendum<br>
iussa pati, licuit pugnanti occumbere letum.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">380</span><br>
&nbsp;&nbsp;&nbsp;&nbsp;Dum Capua infaustam luit haud sine sanguine culpam,<br>
interea geminos terra crudelis Hibera<br>
Fortuna abstulerat permiscens tristia laetis<br>
Scipiadas, magnumque decus magnumque dolorem.<br>
forte Dicarchea iuuenis dum sedit in urbe&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">385</span><br>
 Scipio post belli repetens extrema penatis,<br>
huc tristis lacrimas et funera acerba suorum<br>
fama tulit. duris quamquam non cedere suetus<br>
pulsato lacerat uiolenter pectore amictus.<br>
non comites tenuisse ualent, non ullus honorum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">390</span><br>
 militiaeue pudor. pietas irata sinistris<br>
caelicolis furit atque odit solacia luctus.<br>
iamque dies iterumque dies absumpta querelis:<br>
uersatur species ante ora oculosque parentum.<br>
ergo excire parat manis animasque suorum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">395</span><br>
 adloquioque uirum tantos mulcere dolores.<br>
hortatur uicina palus, ubi signat Auerni<br>
squalentem introitum stagnans Acherusius umor.<br>
noscere uenturos agitat mens protinus annos. <br>
&nbsp;&nbsp;&nbsp;&nbsp;Sic ad Cymaeam, quae tum sub nomine Phoebi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">400</span><br>
 Autonoe tripodas sacros antrumque tenebat,<br>
fert gressus iuuenis consultaque pectoris aegri<br>
pandit et aspectus orat contingere patrum.<br>
nec cuncta&lt;ta&gt; diu uates 'Mactare repostis<br>
mos umbris' inquit 'consueta piacula nigras&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">405</span><br>
 sub lucem pecudes reclusaeque abdere terrae<br>
manantem iugulis spirantum caede cruorem.<br>
tunc populos tibi regna suos pallentia mittent.<br>
cetera quae poscis maiori uate canentur.<br>
namque tibi Elysio repetita oracula campo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">410</span><br>
 eliciam ueterisque dabo inter sacra Sibyllae<br>
cernere fatidicam Phoebei pectoris umbram.<br>
uade, age et, a medio cum se nox umida cursu<br>
flexerit, ad fauces uicini castus Auerni<br>
duc praedicta sacris duro placamina Diti:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">415</span><br>
 mella simul tecum et puri fer dona Lyaei.' <br>
&nbsp;&nbsp;&nbsp;&nbsp;Hoc alacer monitu et promissae nomine uatis,<br>
adparat occulto monstrata piacula coepto.<br>
inde ubi nox iussam procedens contigit horam,<br>
et spatia aequarunt tenebras transacta futuras,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">420</span><br>
 consurgit stratis pergitque ad turbida portae<br>
ostia Tartareae, penitus quis abdita uates<br>
promissa implerat Stygioque sedebat in antro.<br>
tum, qua se primum rupta tellure recludit<br>
inuisus caelo specus atque eructat acerbam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">425</span><br>
 Cocyti laxo suspirans ore paludem,<br>
inducit iuuenem ferroque cauare refossam<br>
ocius urget humum atque arcanum murmur anhelans<br>
ordine mactari pecudes iubet. ater operto<br>
ante omnis taurus regi, tum proxima diuae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">430</span><br>
 caeditur Hennaeae casta ceruice iuuenca.<br>
inde tibi, Alecto, tibi, numquam laeta Megaera,<br>
corpora lanigerum procumbunt lecta bidentum.<br>
fundunt mella super Bacchique et lactis honorem.<br>
'Sta, iuuenis, faciemque, Erebo quae surgit ab omni,'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">435</span><br>
 exclamat uates 'patere. accedentia cerno<br>
Tartara et ante oculos adsistere tertia regna.<br>
ecce ruunt uariae species et quicquid ab imo<br>
natum hominum extinctumque chao est' (iam cuncta uidebat,<br>
Cyclopas Scyllamque et pastos membra uirorum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">440</span><br>
 Odrysiae telluris equos): 'contende tueri<br>
eductumque tene uagina interritus ensem.<br>
quaecumque ante animae tendent potare cruorem<br>
dissice, dum castae procedat imago Sibyllae.<br>
interea cerne, ut gressus inhumata citatos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">445</span><br>
 fert umbra et properat tecum coniungere dicta,<br>
cui datur ante atros absumpti corporis ignes<br>
sanguine non tacto solitas effundere uoces.'<br>
aspicit et subito turbatus Scipio uisu<br>
'Quinam te, qui casus,' ait 'dux maxime, fessae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">450</span><br>
 eripuit patriae, cum talis horrida poscant<br>
bella uiros? nec enim dextra concesserit ulli<br>
Appius aut astu. decimum lux rettulit ortum,<br>
ut te, cum Capua remearem, uulnera uidi<br>
mulcentem, hoc uno maestum, quod adire nequires&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">455</span><br>
 saucius ad muros et Martis honore careres.' <br>
&nbsp;&nbsp;&nbsp;&nbsp;Contra quae ductor: 'Fesso mihi proxima tandem<br>
lux gratos Phaethontis equos auertit et atris<br>
aeternum demisit aquis. sed lenta meorum<br>
dum uanos ritus cura et sollemnia uulgi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">460</span><br>
 exequitur, cessat flammis imponere corpus,<br>
ut portet tumulis per longum membra paternis.<br>
quod te per nostri Martis precor aemula facta,<br>
arce quae putris artus medicamina seruant<br>
daque uago portas quamprimum Acherontis adire.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">465</span><br>
&nbsp;&nbsp;&nbsp;&nbsp;Tunc iuuenis: 'Gens o ueteris pulcherrima Clausi,<br>
haud ulla ante tuam, quamquam non parua fatigent,<br>
curarum prior extiterit. namque ista per omnis<br>
discrimen seruat populos uariatque iacentum<br>
exequias tumuli et cinerum sententia discors.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">470</span><br>
 tellure, ut perhibent, (is mos anticus) Hibera<br>
exanima obscenus consumit corpora uultur.<br>
regia cum lucem posuerunt membra, probatum est<br>
Hyrcanis adhibere canes. Aegyptia tellus<br>
claudit odorato post funus stantia saxo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">475</span><br>
 corpora et a mensis exanguem haud separat umbram.<br>
exhausto instituit Pontus uacuare cerebro<br>
ora uirum et longum medicata reponit in aeuum.<br>
quid qui reclusa nudos Garamantes harena<br>
infodiunt? quid qui saeuo sepelire profundo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">480</span><br>
 exanimos mandant Libycis Nasamones in oris?<br>
at Celtae uacui capitis circumdare gaudent<br>
ossa, nefas, auro ac mensis ea pocula seruant.<br>
Cecropidae ob patriam Mauortis sorte peremptos<br>
decreuere simul communibus urere flammis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">485</span><br>
 at gente in Scythica suffixa cadauera truncis<br>
lenta dies sepelit putri liquentia tabo.' <br>
&nbsp;&nbsp;&nbsp;&nbsp;Talia dum memorant, umbra ueniente Sibyllae<br>
Autonoe 'Finem hic' inquit 'sermonibus adde<br>
alternis. haec, haec ueri fecunda sacerdos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">490</span><br>
 cui tantum patuit rerum, quanto ipse negarit<br>
plus nouisse deus. me iam comitante tuorum<br>
tempus abire globo et pecudes imponere flammis.' <br>
&nbsp;&nbsp;&nbsp;&nbsp;At grauida arcanis Cymes anus attigit ore<br>
postquam sacrificum delibauitque cruorem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">495</span><br>
 in decus egregiae uultus intenta iuuentae<br>
'Aetherea fruerer cum luce, haud segniter' inquit<br>
'Cymaeo populis uox nostra sonabat in antro.<br>
tum te permixtum saeclis rebusque futuris<br>
Aeneadum cecini. sed non sat digna mearum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">500</span><br>
 cura tuis uocum. nec enim conquirere dicta<br>
aut seruare fuit proauis sollertia uestris.<br>
uerum age, disce, puer, quando cognoscere cordi est,<br>
iam tua deque tuis pendentia Dardana fatis.<br>
namque tibi cerno properatum oracula uitae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">505</span><br>
 hinc petere et patrios uisu contingere manis.<br>
armifero uictor patrem ulcisceris Hibero<br>
creditus ante annos Martem, ferroque resolues<br>
gaudia Poenorum et missum laetabere bello<br>
omen, Hiberiacis uicta Carthagine terris.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">510</span><br>
 maius ad imperium posthac capiere, nec ante<br>
Iuppiter absistet cura, quam cuncta fugarit<br>
in Libyam bella et uincendum duxerit ipse<br>
Sidonium tibi rectorem. pudet urbis iniquae<br>
quod post haec decus hoc patriaque domoque carebit.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">515</span><br>
 sic uates gressumque lacus uertebat ad atros. <br>
&nbsp;&nbsp;&nbsp;&nbsp;Tum iuuenis 'Quaecumque datur sors durior aeui,<br>
obnitemur,' ait 'culpa modo pectora cessent.<br>
sed, te oro, quando uitae tibi causa labores<br>
humanos iuuisse fuit, siste, inclita uirgo,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">520</span><br>
 paulisper gressum et nobis manisque silentum<br>
enumera Stygiaeque aperi formidinis aulam.' <br>
&nbsp;&nbsp;&nbsp;&nbsp;Adnuit illa quidem, sed 'Non optanda recludis<br>
regna:' ait 'hic tenebras habitant uolitantque per umbras<br>
innumeri quondam populi. domus omnibus una.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">525</span><br>
 in medio uastum late se tendit inane:<br>
huc, quicquid terrae, quicquid freta et igneus aer<br>
nutriuit primo mundi genitalis ab aeuo<br>
Mors communis agit: descendunt cuncta, capitque<br>
campus iners quantum interiit restatque futurum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">530</span><br>
 cingunt regna decem portae: quarum una receptat<br>
belligeros dura Gradiui sorte creatos;<br>
altera, qui legis posuere atque inclita iura<br>
gentibus et primas fundarunt moenibus urbes;<br>
tertia ruricolas, Cereris iustissima turba&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">535</span><br>
 quae uenit ad manis et fraudum inlaesa ueneno.<br>
exin, qui laetas artis uitaeque colendae<br>
inuenere uiam nec dedignanda parenti<br>
carmina fuderunt Phoebo, sua limina seruant.<br>
proxima, quos uenti saeuaeque hausere procellae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">540</span><br>
 naufraga porta rapit: sic illam nomine dicunt.<br>
finitima huic noxa grauido et peccasse fatenti<br>
uasta patet populo: poenas Rhadamanthus in ipso<br>
expetit introitu mortumque exercet inanem.<br>
septima femineis reseratur porta cateruis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">545</span><br>
 umentis ubi casta fouet Proserpina lucos.<br>
infantum hinc gregibus uersasque ad funera taedas<br>
passis uirginibus turbaeque in limine lucis<br>
est iter extinctae et uagitu ianua nota.<br>
tum seducta loco et laxata lucida nocte&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">550</span><br>
 claustra nitent, quae secreti per limitis umbram<br>
Elysios ducunt campos: hic turba piorum,<br>
nec Stygio in regno, caeli nec posta sub axe,<br>
uerum ultra Oceanum sacro contermina fonti<br>
Lethaeos potat latices, obliuia mentis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">555</span><br>
 extrema hinc auro fulgens iam lucis honorem<br>
sentit et admoto splendet ceu sidere lunae.<br>
hac animae caelum repetunt ac mille peractis<br>
oblitae Ditem redeunt in corpora lustris.<br>
has passim nigrum pandens Mors lurida rictum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">560</span><br>
 itque reditque uias et portis omnibus errat. <br>
&nbsp;&nbsp;&nbsp;&nbsp;Tum iacet in spatium sine corpore pigra uorago<br>
limosique lacus: large exundantibus urit<br>
ripas saeuus aquis Phlegethon et turbine anhelo<br>
flammarum resonans saxosa incendia torquet.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">565</span><br>
 parte alia torrens Cocytos sanguinis atri<br>
uerticibus furit et spumanti gurgite fertur.<br>
at, magnis semper diuis regique deorum<br>
iurari dignata palus, picis horrida riuo,<br>
fumiferum uoluit Styx inter sulphura limum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">570</span><br>
 tristior his Acheron sanie crassoque ueneno<br>
aestuat et gelidam eructans cum murmure harenam<br>
descendit nigra lentus per stagna palude.<br>
hanc potat saniem non uno Cerberus ore,<br>
haec et Tisiphones sunt pocula, et atra Megaera&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">575</span><br>
 hanc sitit ac nullo rabies restinguitur haustu.<br>
ultimus erumpit lacrimarum fontibus amnis<br>
ante aulam atque aditus et inexorabile limen. <br>
&nbsp;&nbsp;&nbsp;&nbsp;Quanta cohors omni stabulante per atria monstro<br>
excubat et manis permixto murmure terret!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">580</span><br>
 luctus edax Maciesque, malis comes addita morbis,<br>
et Maeror pastus fletu et sine sanguine Pallor<br>
Curaeque Insidiaeque atque hinc queribunda Senectus,<br>
hinc angens utraque manu sua guttura Liuor<br>
et, deforme malum ac sceleri procliuis, Egestas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">585</span><br>
 Errorque infido gressu et Discordia gaudens<br>
permiscere fretum caelo. sedet ostia Ditis<br>
centenis suetus Briareus recludere palmis<br>
et Sphinx uirgineos rictus infecta cruore<br>
Scyllaque Centaurique truces umbraeque Gigantum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">590</span><br>
 Cerberus hic ruptis peragrat cum Tartara uinclis,<br>
non ipsa Alecto, non feta furore Megaera<br>
audet adire ferum, dum fractis mille catenis<br>
uiperea latrans circumligat ilia cauda. <br>
&nbsp;&nbsp;&nbsp;&nbsp;Dextra uasta comas nemorosaque brachia fundit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">595</span><br>
 taxus Cocyti rigua frondosior unda.<br>
hic dirae uolucres pastusque cadauere uultur<br>
et multus bubo ac sparsis strix sanguine pennis<br>
Harpyiaeque fouent nidos atque omnibus haerent<br>
condensae foliis: saeuit stridoribus arbor.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">600</span><br>
 has inter formas coniunx Iunonis Auernae<br>
suggestu residens cognoscit crimina regum.<br>
stant uincti, seroque piget sub iudice culpae:<br>
circum errant Furiae Poenarumque omnis imago.<br>
quam uellent numquam sceptris fulsisse superbis!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">605</span><br>
 insultant duro imperio non digna nec aequa<br>
ad superos passi manes, quaeque ante profari<br>
non licitum uiuis, tandem permissa queruntur.<br>
tunc alius saeuis religatur rupe catenis,<br>
ast alius subigit saxum contra ardua montis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">610</span><br>
 uipereo domat hunc aeterna Megaera flagello.<br>
talia letiferis restant patienda tyrannis.<br>
sed te maternos tempus cognoscere uultus,<br>
cuius prima uenit non tardis passibus umbra.' <br>
&nbsp;&nbsp;&nbsp;&nbsp;Astabat fecunda Iouis Pomponia furto.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">615</span><br>
 namque ubi cognouit Latio surgentia bella<br>
Poenorum Venus, insidias anteire laborans<br>
Iunonis fusa sensim per pectora patrem<br>
implicuit flamma. quae ni prouisa fuissent,<br>
Sidonia Iliacas nunc uirgo accenderet aras.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">620</span><br>
 ergo ubi gustatus cruor admonuitque Sibylla<br>
et dedit alternos ambobus noscere uultus,<br>
sic iuuenis prior: 'O magni mihi numinis instar,<br>
cara parens, quam, te ut nobis uidisse liceret,<br>
optassem Stygias uel leto intrare tenebras!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">625</span><br>
 quae sors nostra fuit, cui te, cum prima subiret,<br>
eripuit sine honore dies et funere carpsit?'<br>
excipit his mater: 'Nullos, o nate, labores<br>
mors habuit nostra: aetherio dum pondere partum<br>
exsoluor, miti dextra Cyllenia proles&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">630</span><br>
 imperio Iouis Elysias deduxit in oras<br>
attribuitque paris sedes, ubi magna moratur<br>
Alcidae genetrix, ubi sacro munere Leda.<br>
uerum age, nate, tuos ortus, ne bella pauescas<br>
ulla nec in caelum dubites te attollere factis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">635</span><br>
 quando aperire datur nobis, nunc denique disce.<br>
sola die caperem medio cum forte petitos<br>
ad requiem somnos, subitus mihi membra ligauit<br>
amplexus, non ille meo ueniente marito<br>
adsuetus facilisque mihi. tum luce corusca,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">640</span><br>
 implebat quamquam languentia lumina somnu&lt;s&gt;,<br>
uidi, crede, Iouem. nec me mutata fefellit<br>
forma dei, quod squalentem conuersus in anguem<br>
ingenti traxit curuata uolumina gyro.<br>
sed mihi post partum non ultra ducere uitam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">645</span><br>
 concessum. heu, quantum gemui, quod spiritus ante<br>
haec tibi quam noscenda darem discessit in auras!'<br>
his alacer colla amplexu materna petebat,<br>
umbraque ter frustra per inane petita fefellit. <br>
&nbsp;&nbsp;&nbsp;&nbsp;Succedunt simulacra uirum concordia, patris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">650</span><br>
 unanimique simul patrui. ruit ipse per umbram<br>
oscula uana petens iuuenis fumoque uolucri<br>
et nebulis similes animas adprendere certat.<br>
'Quis te, care pater, quo stabant Itala regna<br>
exosus Latium deus abstulit? hei mihi! nam cur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">655</span><br>
 ulla fuere adeo quibus a te saeuus abessem<br>
momenta? opposito mutassem pectore mortem.<br>
quantos funeribus uestris gens Itala passim<br>
dat gemitus! tumulus uobis censente senatu<br>
Mauortis geminus surgit per gramina campo.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">660</span><br>
 nec passi plura, in medio sermone loquentis<br>
sic adeo incipiunt. prior haec genitoris imago:<br>
'Ipsa quidem uirtus sibimet pulcherrima merces;<br>
dulce tamen uenit ad manis, cum gratia uitae<br>
durat apud superos nec edunt obliuia laudem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">665</span><br>
 uerum age, fare, decus nostrum, te quanta fatiget<br>
militia. heu, quotiens intrat mea pectora terror,<br>
cum repeto, quam saeuus eas, ubi magna pericla<br>
contingunt tibi. per nostri, fortissime, leti<br>
obtestor causas, Martis moderare furori.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">670</span><br>
 sat tibi sint documenta domus. octaua terebat<br>
arentem culmis messem crepitantibus aestas,<br>
ex quo cuncta mihi calcata meoque subibat<br>
germano deuicta iugum Tartessia tellus.<br>
nos miserae muros et tecta renata Sagunto,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">675</span><br>
 nos dedimus Baetem nullo potare sub hoste,<br>
nobis indomitus conuertit terque quaterque<br>
germanus terga Hannibalis. pro barbara numquam<br>
impolluta fides! peterem cum uictor adesum<br>
cladibus Hasdrubalem, subito uenale, cohortes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">680</span><br>
 Hispanae, uulgus, Libyci quas fecerat auri<br>
Hasdrubal, abrupto liquerunt agmine signa.<br>
tunc hostis socio desertos milite multum<br>
ditior ipse uiris spisso circumdedit orbe.<br>
non segnis nobis nec inultis, nate, peracta est&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">685</span><br>
 illa suprema dies, et laude inclusimus aeuum.' <br>
&nbsp;&nbsp;&nbsp;&nbsp;Excipit inde suos frater coniungere casus:<br>
'Excelsae turris post ultima rebus in artis<br>
subsidium optaram supremaque bella ciebam.<br>
fumantis taedas ac lata incendia passim&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">690</span><br>
 et mille iniecere faces. nil nomine leti<br>
de superis queror: haud paruo data membra sepulcro<br>
nostra cremauerunt in morte haerentibus armis.<br>
sed me luctus habet, geminae ne clade ruinae<br>
cesserit adfusis oppressa Hispania Poenis.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">695</span><br>
&nbsp;&nbsp;&nbsp;&nbsp;Contra quae iuuenis turbato fletibus ore:<br>
'Di, quaeso, ut merita est, dignas pro talibus ausis<br>
Carthago expendat poenas. sed continet acris<br>
Pyrenes populos qui uestro Marte probatus<br>
excepit fessos et notis Marcius armis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">700</span><br>
 successit bello. fusos quoque fama ferebat<br>
uictores acie atque exacta piacula caedis.' <br>
&nbsp;&nbsp;&nbsp;&nbsp;His laeti rediere duces loca amoena piorum,<br>
prosequiturque oculis puer adueneratus euntis.<br>
iamque aderat multa uix adgnoscendus in umbra&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">705</span><br>
 Paulus et epoto fundebat sanguine uerba:<br>
'Lux Italum, cuius spectaui Martia facta<br>
multum uno maiora uiro, descendere nocti<br>
atque habitanda semel subigit quis uisere regna?'<br>
cui contra talis effundit Scipio uoces:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">710</span><br>
 'Armipotens ductor, quam sunt tua fata per urbem<br>
lamentata diu! quam paene ruentia tecum<br>
traxisti ad Stygias Oenotria tecta tenebras.<br>
tum tibi defuncto tumulum Sidonius hostis<br>
constituit laudemque tuo quaesiuit honore.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">715</span><br>
 dumque audit lacrimans hostilia funera Paulus,<br>
ante oculos iam Flaminius, iam Gracchus et aegro<br>
absumptus Cannis stabat Seruilius ore. <br>
&nbsp;&nbsp;&nbsp;&nbsp;Appellare uiros erat ardor et addere uerba,<br>
sed raptabat amor priscos cognoscere manis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">720</span><br>
 nunc meritum saeua Brutum immortale securi<br>
nomen, nunc superos aequantem laude Camillum,<br>
nunc auro Curium non umquam cernit amicum.<br>
ora Sibylla docet uenientum et nomina pandit.<br>
hic fraudes pacis Pyrrhumque a limine portae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">725</span><br>
 reiecit uisus orbus, tulit ille ruentem<br>
Thybridis in ripas regem solusque reuulso<br>
pone ferox ponte exclusit redeuntia regna.<br>
'Si tibi dulce uirum, primo qui foedera bello<br>
Phoenicum pepigit, uidisse: hic inclitus ille&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">730</span><br>
 aequoreis uictor cum classe Lutatius armis.<br>
si studium et saeuam cognoscere Hamilcaris umbram,<br>
ille est (cerne procul) cui frons nec morte remissa<br>
irarum seruat rabiem. si iungere cordi est<br>
conloquium, sine gustato det sanguine uocem.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">735</span><br>
 atque ubi permissum et sitiens se impleuit imago,<br>
sic prior increpitat non mitis Scipio uultu:<br>
'Taliane, o fraudum genitor, sunt foedera uobis,<br>
aut haec Sicania pepigisti captus in ora?<br>
bella tuus toto natus contra omnia pacta&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">740</span><br>
 exercet Latio et perruptis molibus Alpis<br>
eluctatus adest: feruet gens Itala Marte<br>
barbarico, et refluunt obstructi stragibus amnes.'<br>
post quae Poenus ait: 'Decimum modo coeperat annum<br>
excessisse puer, nostro cum bella Latinis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">745</span><br>
 concepit iussu, licitum nec fallere diuos<br>
iuratos patri. quod si Laurentia uastat<br>
nunc igni regna et Phrygias res uertere temptat,<br>
o pietas, o sancta fides, o uera propago!<br>
atque utinam amissum reparet decus!' inde citato&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">750</span><br>
 celsus abit gressu, maiorque recessit imago. <br>
&nbsp;&nbsp;&nbsp;&nbsp;Exin designat uates, qui iura sub armis<br>
poscenti dederint populo primique petitas<br>
miscuerint Italis Piraeo litore leges.<br>
laetatur spectatque uirum insatiabilis ora&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">755</span><br>
 Scipio et appellet cunctos, ni magna sacerdos<br>
admoneat turbae innumera&lt;e&gt;: 'Quot milia toto<br>
credis in orbe, puer, lustras dum singula uisu,<br>
descendisse Erebo? nullo non tempore abundans<br>
umbrarum huc agitur torrens, uectatque capaci&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">760</span><br>
 agmina mole Charon, et sufficit improba puppis.'<br>
post haec ostendens iuuenem sic uirgo profatur:<br>
'Hic ille est, tellure uagus qui uictor in omni<br>
cursu signa tulit, cui peruia Bactra Dahaeque,<br>
qui Gangen bibit et Pellaeo ponte Niphaten&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">765</span><br>
 astrinxit, cui stant sacro sua moenia Nilo.'<br>
incipit Aeneades: 'Libyci certissima proles<br>
Hammonis, quando exuperat tua gloria cunctos<br>
indubitata duces similique cupidine rerum<br>
pectora nostra calent, quae te uia, fare, superbum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">770</span><br>
 ad decus et summas laudum perduxerit arces.'<br>
ille sub haec: 'Turpis lenti sollertia Martis.<br>
audendo bella expedias. pigra extulit artis<br>
haud umquam sese uirtus. tu magna gerendi<br>
praecipita tempus: mors atra impendet agenti.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">775</span><br>
 haec effatus abit. Croesi mox aduolat umbra,<br>
diues apud superos, sed mors aequarat egenis. <br>
&nbsp;&nbsp;&nbsp;&nbsp;Atque hic Elysio tendentem limite cernens<br>
effigiem iuuenis, caste cui uitta ligabat<br>
purpurea effusos per colla nitentia crines,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">780</span><br>
 'Dic,' ait 'hic quinam, uirgo? nam luce refulget<br>
praecipua frons sacra uiro, multaeque secuntur<br>
mirantes animae et laeto clamore frequentant.<br>
qui uultus! quam, si Stygia non esset in umbra,<br>
dixissem facile esse deum!' 'Non falleris:' inquit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">785</span><br>
 docta comes Triuiae 'meruit deus esse uideri,<br>
et fuit in tanto non paruum pectore numen.<br>
carmine complexus terram, mare, sidera, manis<br>
et cantu Musas et Phoebum aequauit honore.<br>
atque haec cuncta prius quam cerneret ordine terris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 790</span><br>
 prodidit ac uestram tulit usque ad sidera Troiam.'<br>
Scipio perlustrans oculis laetantibus umbram,<br>
'Si nunc fata darent, ut Romula facta per orbem<br>
hic caneret uates, quanto maiora futuros<br>
facta eadem intrarent hoc' inquit 'teste nepotes!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">795</span><br>
 felix Aeacide, cui tali contigit ore<br>
gentibus ostendi, creuit tua carmine uirtus.' <br>
&nbsp;&nbsp;&nbsp;&nbsp;Sed, quae tanta adeo gras&lt;s&gt;antum turba, requirens,<br>
heroum effigies maiorisque accipit umbras.<br>
inuicto stupet Aeacide, stupet Hectore magno&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">800</span><br>
 Aiacisque gradum uenerandaque Nestoris ora<br>
miratur, geminos aspectat laetus Atridas<br>
iamque Ithacum corde aequantem Peleia facta.<br>
uicturam hinc cernit Ledaei Castoris umbram:<br>
alternam lucem peragebat in aethere Pollux.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">805</span><br>
&nbsp;&nbsp;&nbsp;&nbsp;Sed subito uultus monstrata Lauinia traxit.<br>
nam uirgo admonuit tempus cognoscere manis<br>
femineos, ne cunctantem lux alma uocaret.<br>
'Felix haec' inquit 'Veneris nurus ordine longo<br>
Troiugenas iunxit sociata prole Latinis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">810</span><br>
 uis et Martigenae thalamos spectare Quirini?<br>
Hersiliam cerne: hirsutos cum sperneret olim<br>
gens uicina procos, pastori rapta marito<br>
intrauitque casae culmique e stramine fultum<br>
pressit laeta torum et soceros reuocauit ab armis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">815</span><br>
 aspice Carmentis gressus. Euandria mater<br>
haec fuit et uestros tetigit praesaga labores.<br>
uis et, quos Tanaquil uultus gerat? haec quoque castae<br>
augurio ualuit mentis uenturaque dixit<br>
regna uiro et dextros agnouit in alite diuos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">820</span><br>
 ecce pudicitiae Latium decus, inclita leti<br>
fert frontem atque oculos terrae Lucretia fixos.<br>
non datur, heu tibi, Roma (nec est, quod malle deceret),<br>
hanc laudem retinere diu. Verginia iuxta,<br>
cerne, cruentato uulnus sub pectore seruat,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">825</span><br>
 tristia defensi ferro monumenta pudoris,<br>
et patriam laudat miserando in uulnere dextram.<br>
illa est, quae Thybrim, quae fregit Lydia bella,<br>
nondum passa marem, qualis optabit habere<br>
quondam Roma uiros, contemptrix Cloelia sexus.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">830</span><br>
 cum subito aspectu turbatus Scipio poscit,<br>
quae poenae causa, et qui sint in crimine manes,<br>
tum uirgo: 'Patrios fregit quae curribus artus<br>
et stetit adductis super ora trementia frenis,<br>
Tullia non ullos satis exhaustura labores&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">835</span><br>
 ardenti Phlegethonte natat. fornacibus atris<br>
fons rapidus furit atque ustas sub gurgite cautes<br>
egerit et scopulis pulsat flagrantibus ora.<br>
illa autem, quae tondetur praecordia rostro<br>
alitis (en quantum resonat plangentibus alis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">840</span><br>
 armiger ad pastus rediens Iouis!), hostibus arcem<br>
uirgo, immane nefas, adamato prodidit auro<br>
Tarpeia et pactis reserauit claustra Sabinis.<br>
iuxta (nonne uides? neque enim leuiora domantur<br>
delicta) inlatrat ieiunis faucibus Orthrus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">845</span><br>
 armenti quondam custos immanis Hiberi,<br>
et morsu petit et polluto euiscerat ungue.<br>
nec par poena tamen sceleri: sacraria Vestae<br>
polluit exuta sibi uirginitate sacerdos.<br>
sed satis haec uidisse, satis.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">850</span><br>
&nbsp;&nbsp;&nbsp;&nbsp;Mox deinde: 'Videnti<br>
nunc animas tibi, quae potant obliuia, paucas<br>
in fine enumerasse paro et remeare tenebris.<br>
hic Marius: nec multa dies iam restat ituro<br>
aetheriam in lucem. ueniet tibi origine parua<br>
in longum imperium consul. nec Sulla morari&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">855</span><br>
 iussa potest aut amne diu potare soporo:<br>
lux uocat et nulli diuum mutabile fatum.<br>
imperium hic primus rapiet, sed gloria culpae,<br>
quod reddet solus, nec tanto in nomine quisquam<br>
existet, Sullae qui se uelit esse secundum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">860</span><br>
 ille, hirta cui subrigitur coma fronte, decorum<br>
et gratum terris Magnus caput: ille deum gens,<br>
stelligerum attollens apicem, Troianus Iulo<br>
Caesar auo. quantas moles, cum sede reclusa<br>
hinc tandem erumpent, terraque marique mouebunt!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">865</span><br>
 heu miseri, quotiens toto pugnabitis orbe,<br>
nec leuiora lues quam uictus crimina, uictor.' <br>
&nbsp;&nbsp;&nbsp;&nbsp;Tum iuuenis lacrimans: 'Restare haec ordine duro<br>
lamentor rebus Latiis. sed luce remota<br>
si nulla est uenia et merito mors ipsa laborat,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">870</span><br>
 perfidiae Poenus quibus aut Phlegethontis in undis<br>
exuret ductor scelus, aut quae digna renatos<br>
ales in aeternum laniabit morsibus artus?'<br>
'Ne metue:' exclamat uates 'non uita sequetur<br>
inuiolata uirum: patria non ossa quiescent.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">875</span><br>
 namque ubi fractus opum magnae certamine pugnae<br>
pertulerit uinci turpemque orare salutem,<br>
rursus bella uolet Macetum instaurare sub armis.<br>
damnatusque doli desertis coniuge fida<br>
et dulci nato linquet Carthaginis arces&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">880</span><br>
 atque una profugus lustrabit caerula puppe.<br>
hinc Cilicis Tauri saxosa cacumina uiset.<br>
pro! quanto leuius mortalibus aegra subire<br>
seruitia atque hiemes aestusque fugamque fretumque<br>
atque famem, quam posse mori! post Itala bella&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">885</span><br>
 Assyrio famulus regi falsusque cupiti<br>
Ausoniae motus dubio petet aequora uelo,<br>
donec Prusiacas delatus segniter oras<br>
altera seruitia imbelli patietur in aeuo<br>
et latebram munus regni. perstantibus inde&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">890</span><br>
 Aeneadis reddique sibi poscentibus hostem,<br>
pocula furtiuo rapiet properata ueneno<br>
ac tandem terras longa formidine soluet.' <br>
&nbsp;&nbsp;&nbsp;&nbsp;Haec uates, Erebique cauis se reddidit umbris.<br>
tum laetus socios iuuenis portumque reuisit.
</P>

<div class="footer">
	<p>
		<a href="/silius.html">Silius</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY>
</HTML>