<html>
	<head>
		<title>
			Silius, Liber II
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>SILIUS ITALICUS<br>PUNICA LIBER SECUNDUS
</p>

<p class=border></P>

<p>
Caeruleis prouecta uadis iam Dardana puppis<br>
tristia magnanimi portabat iussa senatus<br>
primoresque patrum. Fabius, Tirynthia proles,<br>
ter centum memorabat auos, quos turbine Martis<br>
abstulit una dies, cum Fors non aequa labori&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
patricio Cremerae maculauit sanguine ripas.<br>
huic comes aequato sociauit munere curas<br>
Publicola, ingentis Volesi Spartana propago.<br>
is cultam referens insigni nomine plebem<br>
Ausonios atauo ducebat consule fastus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
&nbsp;&nbsp;&nbsp;&nbsp;&nbsp;Hos ut depositis portum contingere uelis<br>
allatum Hannibali consultaque ferre senatus<br>
iam medio seram bello poscentia pacem<br>
ductorisque simul conceptas foedere poenas,<br>
ocius armatas passim per litora turmas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>
ostentare iubet minitantia signa recensque<br>
perfusos clipeos et tela rubentia caede.<br>
haud dictis nunc esse locum; strepere omnia clamat<br>
Tyrrhenae clangore tubae gemituque cadentum.<br>
dum detur, relegant pontum neu se addere clausis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>
festinent: notum quid caede calentibus armis,<br>
quantum irae liceat, motusue quid audeat ensis.<br>
sic ducis adfatu per inhospita litora pulsi<br>
conuerso Tyrios petierunt remige patres.<br>
&nbsp;&nbsp;&nbsp;&nbsp;&nbsp;Hic alto Poenus fundentem uela carinam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25</span><br>
incessens dextra 'Nostrum, pro Iuppiter!' inquit<br>
'nostrum ferre caput parat illa per aequora puppis.<br>
heu caecae mentes tumefactaque corda secundis!<br>
armatum Hannibalem poenae petit impia tellus!<br>
ne deposce, adero; dabitur tibi copia nostri&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</span><br>
ante expectatum, portisque focisque timebis<br>
quae nunc externos defendis, Roma, penatis.<br>
Tarpeios iterum scopulos praeruptaque saxa<br>
scandatis licet et celsam migretis in arcem:<br>
nullo iam capti uitam pensabitis auro.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">35</span><br>
&nbsp;&nbsp;&nbsp;&nbsp;&nbsp;Incensi dictis animi, et furor additus armis.<br>
conditur extemplo telorum nubibus aether,<br>
et densa resonant saxorum grandine turres.<br>
ardor agit, prouecta queat dum cernere muros,<br>
inque oculis profugae Martem exercere carinae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">40</span><br>
ipse autem incensas promissa piacula turmas<br>
flagitat insignis nudato uulnere ductor<br>
ac repetens questus furibundo personat ore:<br>
'Poscimur, o socii, Fabiusque e puppe catenas<br>
ostentat, dominique uocat nos ira senatus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">45</span><br>
si taedet coepti culpandaue mouimus arma,<br>
Ausoniam ponto propere reuocate carinam:<br>
nil moror: en, uincta lacerandum tradite dextra.<br>
nam cur, Eoi deductus origine Beli,<br>
tot Libyae populis, tot circumfusus Hiberis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">50</span><br>
seruitium perferre negem? Rhoeteius immo<br>
aeternum imperitet populis saeclisque propaget<br>
regna ferox; nos iussa uirum nutusque tremamus.'<br>
effundunt gemitus atque omina tristia uertunt<br>
in stirpem Aeneadum ac stimulant clamoribus iras.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">55</span><br>
&nbsp;&nbsp;&nbsp;&nbsp;&nbsp;Discinctos inter Libyas populosque bilinguis<br>
Marmaricis audax in bella Oenotria signis<br>
uenerat Asbyte, proles Garamantis Hiarbae.<br>
Hammone hic genitus, Phorcynidos antra Medusae<br>
Cinyphiumque Macen et iniquo e sole calentis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">60</span><br>
Battiadas late imperio sceptrisque regebat.<br>
cui patrius Nasamon aeternumque arida Barce,<br>
cui nemora Autololum atque infidae litora Syrtis<br>
parebant nullaque leuis Gaetulus habena.<br>
atque is fundarat thalamos Tritonide nympha,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">65</span><br>
unde genus proauumque Iouem regina ferebat<br>
et sua fatidico repetebat nomina luco.<br>
haec ignara uiri uacuoque adsueta cubili<br>
uenatu et siluis primos defenderat annos;<br>
non calathis mollita manus operataue fuso&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">70</span><br>
Dictynnam et saltus et anhelum impellere planta<br>
cornipedem ac strauisse feras immitis amabat.<br>
quales Threiciae Rhodopen Pangaeaque lustrant<br>
saxosis nemora alta iugis cursuque fatigant<br>
Hebrum innupta manus: spreti Ciconesque Getaeque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">75</span><br>
et Rhesi domus et lunatis Bistones armis.<br>
&nbsp;&nbsp;&nbsp;&nbsp;&nbsp;Ergo habitu insignis patrio, religata fluentem<br>
Hesperidum nodo crinem dextrumque feroci<br>
nuda latus Marti ac fulgentem tegmine laeuam<br>
Thermodontiaca munita in proelia pelta, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">80</span><br>
fumantem rapidis quatiebat cursibus axem.<br>
pars comitum biiugo curru, pars cetera dorso<br>
fertur equi; nec non Veneris iam foedera passae<br>
reginam cingunt, sed uirgine densior ala est.<br>
ipsa autem gregibus per longa mapalia lectos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">85</span><br>
ante aciem ostentabat equos, tumulumque propincum<br>
dum sequitur gyris, campo uibrata per auras<br>
spicula contorquens summa ponebat in arce.<br>
&nbsp;&nbsp;&nbsp;&nbsp;&nbsp;Hanc hasta totiens intrantem moenia Mopsus<br>
non tulit et celsis senior Gortynia muris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">90</span><br>
tela sonante fugat neruo liquidasque per auras<br>
derigit aligero letalia uulnera ferro.<br>
Cres erat, aerisonis Curetum aduectus ab antris,<br>
Dictaeos agitare puer leuioribus armis<br>
pennata saltus adsuetus harundine Mopsus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">95</span><br>
ille uagam caelo demisit saepe uolucrem,<br>
ille procul campo linquentem retia ceruum<br>
uulnere sistebat, rueretque inopina sub ictu<br>
ante fera incauto quam sibila poneret arcus.<br>
nec se tum pharetra iactauit iustius ulla&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">100</span><br>
Eois quamquam certet Gortyna sagittis.<br>
uerum ut opum leuior uenatu extendere uitam<br>
abnuit, atque artae res exegere per aequor,<br>
coniuge cum Meroe natisque inglorius hospes<br>
intrarat miseram fato ducente Saguntum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">105</span><br>
coryti fratrum ex umeris calamique paterni<br>
pendebant uolucerque chalybs, Minoia tela.<br>
hic medius iuuenum Massylae gentis in agmen<br>
crebra Cydoneo fundebat spicula cornu.<br>
iam Garamum audacemque Thyrum pariterque ruentis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">110</span><br>
Gisgonem leuemque Bagam indignumque sagittae,<br>
impubem malas, tam certae occurrere Lixum<br>
fuderat et plena tractabat bella pharetra.<br>
tum uultum intendens telumque in uirginis ora<br>
desertum non grata Iouem per uota uocabat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">115</span><br>
namque ut fatiferos conuerti prospicit arcus,<br>
opposito procul insidiis Nasamonias Harpe<br>
corpore praeripuit letum calamumque uolantem,<br>
dum clamat, patulo excipiens tramisit hiatu,<br>
et primae ferrum a tergo uidere sorores.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">120</span><br>
at comitis frendens casu labentia uirgo<br>
membra leuat paruaque oculos iam luce natantis<br>
inrorat lacrimis totisque adnisa doloris<br>
uiribus intorquet letalem in moenia cornum.<br>
illa uolans umerum rapido transuerberat ictu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">125</span><br>
conantis Dorylae, iunctis iam cornibus arcus<br>
et ducti spatium nerui complente sagitta,<br>
excutere in uentos resoluto pollice ferrum.<br>
tum subitum in uulnus praeceps deuoluitur altis<br>
aggeribus muri, iuxtaque cadentia membra&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">130</span><br>
effusi uersa calami fluxere pharetra.<br>
exclamat paribus frater uicinus in armis<br>
Icarus ulciscique parat lacrimabile fatum.<br>
atque illum raptim promentem in proelia telum<br>
Hannibal excussi praeuertit turbine saxi.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">135</span><br>
labuntur gelido torpentia frigore membra,<br>
deficiensque manus pharetrae sua tela remisit.<br>
&nbsp;&nbsp;&nbsp;&nbsp;&nbsp;At pater in gemino natorum funere Mopsus<br>
correptos arcus ter maesta mouit ab ira,<br>
ter cecidit dextra, et notas dolor abstulit artis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">140</span><br>
paenitet heu sero dulcis liquisse penatis,<br>
adreptoque auide, quo concidis, Icare, saxo,<br>
postquam aeuum senior percussaque pectora frustra<br>
sentit et, ut tantos compescat morte dolores,<br>
nil opis in dextra, uastae se culmine turris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">145</span><br>
praecipitem iacit et delapsus pondere prono<br>
membra super nati moribundos explicat artus.<br>
&nbsp;&nbsp;&nbsp;&nbsp;&nbsp;Dum cadit externo Gortynius aduena bello,<br>
iam noua molitus stimulato milite Theron,<br>
Alcidae templi custos araeque sacerdos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">150</span><br>
non expectatum Tyriis effuderat agmen<br>
et fera miscebat reserata proelia porta.<br>
atque illi non hasta manu, non uertice cassis,<br>
sed fisus latis umeris et mole iuuentae<br>
agmina uastabat claua, nihil indigus ensis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">155</span><br>
exuuiae capiti impositae tegimenque leonis<br>
terribilem attollunt excelso uertice rictum.<br>
centum angues idem Lernaeaque monstra gerebat<br>
in clipeo et sectis geminam serpentibus hydram.<br>
ille Iubam T&lt;h&gt;apsumque patrem clarumque Micipsam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">160</span><br>
nomine aui Maurumque Sacen, a moenibus actos<br>
palantisque fuga, praeceps ad litora cursu<br>
egerat, atque una spumabant aequora dextra.<br>
nec contentus Idi leto letoque Cothonis<br>
Marmaridae nec caede Rothi nec caede Iugurthae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">165</span><br>
Asbytes currum et radiantis tegmina laeuae<br>
poscebat uotis gemmataque lumina peltae<br>
atque in belligera uersabat uirgine mentem.<br>
quem ruere ut telo uidit regina cruento,<br>
obliquos detorquet equos laeuumque per orbem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">170</span><br>
fallaci gyro campum secat ac uelut ales<br>
auerso rapitur sinuata per aequora curru.<br>
dumque ea se ex oculis aufert, atque ocior Euro<br>
incita pulueream campo trahit ungula nubem,<br>
aduersum late stridens rota proterit agmen,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">175</span><br>
ingerit et crebras uirgo trepidantibus hastas.<br>
hic cecidere Lycus Thamyrisque et nobile nomen<br>
Eurydamas, clari deductum stirpe parentis,<br>
qui thalamos ausus quondam sperare superbos<br>
(heu demens!) Ithacique torum; sed enim arte pudica&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">180</span><br>
fallacis totiens reuoluto stamine telae<br>
deceptus, mersum pelago iactarat Vlixen.<br>
ast Ithacus uero ficta pro morte loquacem<br>
adfecit leto, taedaeque ad funera uersae.<br>
gens extrema uiri campis deletur Hiberis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">185</span><br>
Eurydamas Nomados dextra: superinstrepit ater<br>
et seruat cursum perfractis ossibus axis.<br>
&nbsp;&nbsp;&nbsp;&nbsp;&nbsp;Iamque aderat remeans uirgo, inter proelia postquam<br>
distringi Therona uidet, saeuamque bipennem<br>
perlibrans mediae fronti, spolium inde superbum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">190</span><br>
Herculeasque tibi exuuias, Dictynna, uouebat.<br>
nec segnis Theron tantae spe laudis in ipsos<br>
aduersus consurgit equos uillosaque fului<br>
ingerit obiectans trepidantibus ora leonis.<br>
attoniti terrore nouo rictuque minaci&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">195</span><br>
quadrupedes iactant resupino pondere currum.<br>
tum saltu Asbyten conantem linquere pugnas<br>
occupat incussa gemina inter tempora claua,<br>
feruentisque rotas turbataque frena pauore<br>
disiecto spargit conlisa per ossa cerebro,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">200</span><br>
ac rapta properans caedem ostentare bipenni<br>
amputat e curru reuolutae uirginis ora.<br>
necdum irae positae. celsa nam figitur hasta<br>
spectandum caput: id gestent ante agmina Poenum<br>
imperat, et propere currus ad moenia uertant.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">205</span><br>
&nbsp;&nbsp;&nbsp;&nbsp;&nbsp;Haec caecus fati diuumque abeunte fauore<br>
uicino Theron edebat proelia leto.<br>
namque aderat toto ore ferens iramque minasque<br>
Hannibal et caesam Asbyten fixique tropaeum<br>
infandum capitis furiata mente dolebat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">210</span><br>
ac simul aerati radiauit luminis umbo,<br>
et concussa procul membris uelocibus arma<br>
letiferum intonuere, fugam perculsa repente<br>
ad muros trepido conuertunt agmina cursu:<br>
sicut agit leuibus per sera crepuscula pennis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">215</span><br>
e pastu uolucres ad nota cubilia uesper;<br>
aut, ubi Cecropius formidine nubis aquosae<br>
sparsa super flores examina tollit Hymettos,<br>
ad dulcis ceras et odori corticis antra<br>
mellis apes grauidae properant densoque uolatu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">220</span><br>
raucum conexae glomerant ad limina murmur.<br>
praecipitat metus attonitos, caecique feruntur.<br>
heu blandum caeli lumen! tantone cauetur<br>
mors reditura metu nascentique addita fata?<br>
consilium damnant portisque atque aggere tuto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">225</span><br>
erupisse gemunt: retinet uix agmina Theron<br>
interdumque manu, interdum clamore minisque:<br>
'State, uiri; meus ille hostis; mihi gloria magnae,<br>
state, uenit pugnae. muro tectisque Sagunti<br>
hac abigam Poenos dextra; spectacula tantum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">230</span><br>
ferte, uiri; uel, si cunctos metus acer in urbem<br>
(heu deforme!) rapit, soli mihi claudite portas.'<br>
&nbsp;&nbsp;&nbsp;&nbsp;&nbsp;At Poenus rapido praeceps ad moenia cursu,<br>
dum pauitant trepidi rerum fessique salutis,<br>
tendebat. stat primam urbem murosque patentis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">235</span><br>
postposita caede et dilata inuadere pugna.<br>
id postquam Herculeae custos uidet impiger arae,<br>
emicat et uelox formidine praeuenit hostem.<br>
gliscit Elissaeo uiolentior ira tyranno:<br>
'Tu solue interea nobis, bone ianitor urbis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">240</span><br>
supplicium, ut pandas' inquit 'tua moenia leto.'<br>
nec plura effari sinit ira, rotatque coruscum<br>
mucronem; sed contortum prior impete uasto<br>
Daunius huic robur iuuenis iacit. arma fragore<br>
icta graui raucum gemuere, alteque resultant&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">245</span><br>
aere inlisa cauo nodosae pondera clauae.<br>
at uiduus teli et frustrato proditus ictu,<br>
pernici uelox cursu rapit incita membra<br>
et celeri fugiens perlustrat moenia planta.<br>
instat atrox terga increpitans fugientia uictor.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">250</span><br>
conclamant matres, celsoque e culmine muri<br>
lamentis uox mixta sonat: nunc nomine noto<br>
appellant, seras fesso nunc pandere portas<br>
posse uolunt; quatit hortantum praecordia terror<br>
ne simul accipiant ingentem moenibus hostem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">255</span><br>
incutit umbonem fesso adsultatque ruenti<br>
Poenus et ostentans spectantem e moenibus urbem<br>
'I, miseram Asbyten leto solare propinquo'++<br>
haec dicens, iugulo optantis dimittere uitam<br>
infestum condit mucronem ac regia laetus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">260</span><br>
quadrupedes spolia abreptos a moenibus ipsis,<br>
quis aditum portae trepidantum saepserat agmen,<br>
uictor agit curruque uolat per ouantia castra.<br>
&nbsp;&nbsp;&nbsp;&nbsp;&nbsp;At Nomadum furibunda cohors miserabile humandi<br>
deproperat munus tumulique adiungit honorem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">265</span><br>
et rapto cineres ter circum corpore lustrat.<br>
hinc letale uiri robur tegimenque tremendum<br>
in flammas iaciunt, ambustoque ore genisque<br>
deforme alitibus liquere cadauer Hiberis.<br>
&nbsp;&nbsp;&nbsp;&nbsp;&nbsp;Poenorum interea quis rerum summa potestas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">270</span><br>
consultant bello super, et quae dicta ferantur<br>
Ausoniae populis, oratorumque minaci<br>
aduentu trepidant. mouet hinc foedusque fidesque<br>
et testes superi iurataque pacta parentum,<br>
hinc popularis amor coeptantis magna iuuentae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">275</span><br>
et sperare iuuat belli meliora. sed, olim<br>
ductorem infestans odiis gentilibus, Hannon<br>
sic adeo increpitat studia incautumque fauorem:<br>
'Cuncta quidem, patres, (neque enim cohibere minantum<br>
irae se ualuere) premunt formidine uocem:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">280</span><br>
haud tamen abstiterim. mortem licet arma propinquent,<br>
testabor superos, et caelo nota relinquam<br>
quae postrema salus rerum patriaeque reposcit.<br>
nec nunc obsessa demum et fumante Sagunto<br>
haec serus uates Hannon canit. anxia rupi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">285</span><br>
pectora ne castris innutriretur et armis<br>
exitiale caput; monui et, dum uita, monebo,<br>
ingenitum noscens uirus flatusque paternos,<br>
ut, qui stelligero speculatur sidera caelo,<br>
uenturam pelagi rabiem Caurique futura&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">290</span><br>
praedicit miseris haud uanus flamina nautis.<br>
consedit solio rerumque inuasit habenas:<br>
ergo armis foedus fasque omne abrumpitur armis,<br>
oppida quassantur, longeque in moenia nostra<br>
Aeneadum arrectae mentes, disiectaque pax est.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">295</span><br>
exagitant manes iuuenem furiaeque paternae<br>
ac funesta sacra et conuersi foedere rupto<br>
in caput infidum superi Massylaque uates.<br>
an nunc ille noui caecus caligine regni<br>
externas arces quatit aut Tirynthia tecta?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">300</span><br>
sic propria luat hoc poena nec misceat urbis<br>
fata suis: nunc hoc, hoc inquam, tempore muros<br>
oppugnat, Carthago, tuos teque obsidet armis.<br>
lauimus Hennaeas animoso sanguine uallis<br>
et uix conducto produximus arma Lacone.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">305</span><br>
nos ratibus laceris Scyllaea repleuimus antra<br>
classibus et refluo spectauimus aequore raptis<br>
contorta e fundo reuomentem transtra Charybdin.<br>
respice, pro demens, pro pectus inane deorum,<br>
Aegatis Libyaeque procul fluitantia membra!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">310</span><br>
quo ruis et patriae exitio tibi nomina quaeris?<br>
scilicet immensae, uisis iuuenalibus armis,<br>
subsident Alpes, subsidet mole niuali<br>
Alpibus aequatum attollens caput Apenninus.<br>
sed campos fac, uane, dari. num gentibus istis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">315</span><br>
mortales animi, aut ferro flammaue fatiscunt?<br>
haud tibi Neritia cernes cum prole laborem.<br>
pubescit castris miles, galeaque teruntur<br>
nondum signatae flaua lanugine malae,<br>
nec requies aeui nota, exanguesque merendo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">320</span><br>
stant prima inter signa senes letumque lacessunt.<br>
ipse ego Romanas perfosso corpore turmas<br>
tela intorquentis correpta e uulnere uidi,<br>
uidi animos mortesque uirum decorisque furorem.<br>
si bello absistis nec te uictoribus offers,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">325</span><br>
quantum heu, Carthago, donat tibi sanguinis Hannon!'<br>
&nbsp;&nbsp;&nbsp;&nbsp;&nbsp;Gestar ad haec (namque impatiens asperque coquebat<br>
iamdudum immites iras mediamque loquentis<br>
bis conatus erat turbando abrumpere uocem)<br>
'Concilione' inquit 'Libyae Tyrioque senatu,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">330</span><br>
pro superi, Ausonius miles sedet, armaque tantum<br>
haud dum sumpta uiro? nam cetera non latet hostis.<br>
nunc geminas Alpes Apenninumque minatur,<br>
nunc freta Sicaniae et Scyllaei litoris undas,<br>
nec procul est quin iam manes umbrasque pauescat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">335</span><br>
Dardanias: tanta accumulat praeconia leto<br>
uulneribusque uirum ac tollit sub sidera gentem.<br>
mortalem, mihi crede, licet formidine turpi<br>
frigida corda tremant, mortalem sumimus hostem.<br>
uidi ego, cum, geminas artis post terga catenis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">340</span><br>
euinctus palmas, uulgo traheretur ouante<br>
carceris in tenebras spes et fiducia gentis<br>
Regulus Hectoreae; uidi, cum robore pendens<br>
Hesperiam cruce sublimis spectaret ab alta.<br>
nec uero terrent puerilia protinus ora&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">345</span><br>
sub galea et pressae properata casside malae.<br>
indole non adeo segni sumus: aspice, turmae<br>
quot Libycae certant annos anteire labore<br>
et nudis bellantur equis; ipse, aspice, ductor,<br>
cum primam tenero uocem proferret ab ore,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">350</span><br>
iam bella et lituos ac flammis urere gentem<br>
iurabat Phrygiam atque animo patria arma mouebat.<br>
proinde polo crescant Alpes, astrisque coruscos<br>
Apenninus agat scopulos: per saxa niuesque<br>
(dicam etenim, ut stimulent atram uel inania mentem),&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">355</span><br>
per caelum est qui pandat iter: pudet Hercule tritas<br>
desperare uias laudemque timere secundam.<br>
sed Libyae clades et primi incendia belli<br>
aggerat atque iterum pro libertate labores<br>
Hannon ferre uetat. ponat formidinis aestus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">360</span><br>
parietibusque domus imbellis femina seruet<br>
singultantem animam; nos, nos contra ibimus hostem,<br>
quis procul a Tyria dominos depellere Byrsa,<br>
uel Ioue non aequo, fixum est. sin fata repugnant,<br>
et iam damnata cessit Carthagine Mauors,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">365</span><br>
occumbam potius nec te, patria inclita, dedam<br>
aeternum famulam liberque Acheronta uidebo.<br>
nam quae, pro superi, Fabius iubet! "ocius arma<br>
exuite et capta descendite ab arce Sagunti.<br>
tum delecta manus scutorum incendat aceruos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">370</span><br>
uranturque rates, ac toto absistite ponto."<br>
di, procul o, merita est numquam si talia plecti<br>
Carthago, prohibete nefas nostrique solutas<br>
ductoris seruate manus!' ut deinde resedit,<br>
factaque censendi patrum de more potestas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">375</span><br>
hic Hannon reddi propere certamine rapta<br>
instat et auctorem uiolati foederis addit.<br>
tum uero attoniti, ceu templo inrumperet hostis,<br>
exiluere patres, Latioque id uerteret omen<br>
orauere deum. at postquam discordia sensit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">380</span><br>
pectora et infidas ad Martem uergere mentes,<br>
non ultra patiens Fabius rexisse dolorem<br>
concilium propere exposcit, patribusque uocatis,<br>
bellum se gestare sinu pacemque profatus,<br>
quid sedeat, legere ambiguis neu fallere dictis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">385</span><br>
imperat ac, saeuo neutrum renuente senatu,<br>
ceu clausas acies gremioque effunderet arma,<br>
'Accipite infaustum Libyae euentuque priori<br>
par' inquit 'bellum', et laxos effundit amictus.<br>
tum patrias repetit pugnandi nuntius arces.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">390</span><br>
&nbsp;&nbsp;&nbsp;&nbsp;&nbsp;Atque ea dum profugae regnis agitantur Elissae,<br>
~accitis uelox populis, quis aegra lababat<br>
ambiguo sub Marte fides, praedaque grauatus<br>
ad muros Poenus reuocauerat arma Sagunti.<br>
&nbsp;&nbsp;&nbsp;&nbsp;&nbsp;Ecce autem clipeum saeuo fulgore micantem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">395</span><br>
Oceani gentes ductori dona ferebant,<br>
Callaicae telluris opus, galeamque coruscis<br>
subnixam cristis, uibrant quae uertice coni<br>
albentis niueae tremulo nutamine pennae,<br>
ensem, unam ac multis fatalem milibus hastam;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">400</span><br>
praeterea textam nodis auroque trilicem<br>
loricam, nulli tegimen penetrabile telo.<br>
haec, aere et duri chalybis perfecta metallo<br>
atque opibus perfusa Tagi, per singula laetis<br>
lustrat ouans oculis et gaudet origine regni.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">405</span><br>
&nbsp;&nbsp;&nbsp;&nbsp;&nbsp;Condebat primae Dido Carthaginis arces,<br>
instabatque operi subducta classe iuuentus.<br>
molibus hi claudunt portus, his tecta domosque<br>
partiris, iustae Bitia uenerande senectae.<br>
ostentant caput effossa tellure repertum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">410</span><br>
bellatoris equi atque omen clamore salutant.<br>
has inter species orbatum classe suisque<br>
Aenean pulsum pelago dextraque precantem<br>
cernere erat: fronte hunc auide regina serena<br>
infelix ac iam uultu spectabat amico.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">415</span><br>
hinc et speluncam furtiuaque foedera amantum<br>
Callaicae fecere manus: it clamor ad auras<br>
latratusque canum, subitoque exterrita nimbo<br>
occultant alae uenantum corpora siluis.<br>
nec procul Aeneadum uacuo iam litore classis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">420</span><br>
aequora nequiquam reuocante petebat Elissa.<br>
ipsa pyram super ingentem stans saucia Dido<br>
mandabat Tyriis ultricia bella futuris,<br>
ardentemque rogum media spectabat ab unda<br>
Dardanus et magnis pandebat carbasa fatis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">425</span><br>
parte alia supplex infernis Hannibal aris<br>
arcanum Stygia libat cum uate cruorem<br>
et primo bella Aeneadum iurabat ab aeuo.<br>
at senior Siculis exultat Hamilcar in aruis:<br>
spirantem credas certamina anhela mouere,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">430</span><br>
ardor inest oculis, toruumque minatur imago.<br>
&nbsp;&nbsp;&nbsp;&nbsp;&nbsp;Necnon et laeuum clipei latus aspera signis<br>
implebat Spartana cohors; hanc ducit ouantem<br>
Ledaeis ueniens uictor Xanthippus Amyclis.<br>
iuxta triste decus pendet sub imagine poenae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">435</span><br>
Regulus et fidei dat magna exempla Sagunto.<br>
laetior at circa facies: agitata ferarum<br>
agmina uenatu et caelata mapalia fulgent,<br>
nec procul usta cutem nigri soror horrida Mauri<br>
adsuetas mulcet patrio sermone leaenas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">440</span><br>
it liber campi pastor, cui fine sine ullo<br>
inuetitum saltus penetrat pecus: omnia Poenum<br>
armenti uigilem patrio de more secuntur,<br>
gaesaque latratorque Cydon tectumque focique<br>
in silicis uenis et fistula nota iuuencis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">445</span><br>
eminet excelso consurgens colle Saguntos,<br>
quam circa immensi populi condensaque cingunt<br>
agmina certantum pulsantque trementibus hastis.<br>
extrema clipei stagnabat Hiberus in ora,<br>
curuatis claudens ingentem flexibus orbem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">450</span><br>
Hannibal abrupto transgressus foedere ripas<br>
Poenorum populos Romana in bella uocabat.<br>
tali sublimis dono, noua tegmina latis<br>
aptat concutiens umeris celsusque profatur:<br>
'Heu quantum Ausonio sudabitis, arma, cruore!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">455</span><br>
quas, belli ui&lt;n&gt;dex, poenas mihi, Curia, pendes!'<br>
&nbsp;&nbsp;&nbsp;&nbsp;&nbsp;Iamque senescebat uallatus moenibus hostis,<br>
carpebatque dies urbem, dum signa manusque<br>
expectant fessi socias. tandem aequore uano<br>
auertunt oculos frustrataque litora ponunt&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">460</span><br>
et propius suprema uident. sedet acta medullis<br>
iamdudum atque inopes penitus coquit intima pestis.<br>
est furtim lento misere durantia tabo<br>
uiscera et exurit siccatas sanguine uenas<br>
per longum celata fames. iam lumina retro &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">465</span><br>
exesis fugere genis, iam lurida sola<br>
tecta cute et uenis male iuncta trementibus ossa<br>
extant consumptis uisu deformia membris.<br>
umentis rores noctis terramque madentem<br>
solamen fecere mali, cassoque labore&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">470</span><br>
e sicco frustra presserunt robore sucos.<br>
nil temerare piget: rabidi ieiunia uentris<br>
insolitis adigunt uesci, resolutaque, nudos<br>
linquentes clipeos, armorum tegmina mandunt.<br>
&nbsp;&nbsp;&nbsp;&nbsp;&nbsp;Desuper haec caelo spectans Tirynthius alto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">475</span><br>
inlacrimat fractae nequiquam casibus urbis.<br>
namque metus magnique tenent praecepta parentis<br>
ne saeuae tendat contra decreta nouercae.<br>
sic igitur coepta occultans ad limina sanctae<br>
contendit Fidei secretaque pectora temptat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">480</span><br>
arcanis dea laeta polo tum forte remoto<br>
caelicolum magnas uoluebat conscia curas.<br>
quam tali adloquitur Nemeae pacator honore:<br>
'Ante Iouem generata, decus diuumque hominumque,<br>
qua sine non tellus pacem, non aequora norunt,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">485</span><br>
iustitiae consors tacitumque in pectore numen,<br>
exitiumne tuae dirum spectare Sagunti<br>
et tot pendentem pro te, dea, cernere poenas<br>
urbem lenta potes? moritur tibi uulgus, et unam<br>
te matres uincente fame, te maesta uirorum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">490</span><br>
ora uocant, primaque sonant te uoce minores.<br>
fer caelo auxilium et fessis da surgere rebus.'<br>
&nbsp;&nbsp;&nbsp;&nbsp;&nbsp;Haec satus Alcmena; contra cui talia uirgo:<br>
'Cerno equidem, nec pro nihilo est mihi foedera rumpi,<br>
statque dies ausis olim tam tristibus ultor.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">495</span><br>
sed me pollutas properantem linquere terras<br>
sedibus his tectisque Iouis succedere adegit<br>
fecundum in fraudes hominum genus: impia liqui<br>
et, quantum terrent, tantum metuentia regna<br>
ac furias auri nec uilia praemia fraudum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">500</span><br>
et super haec ritu horrificos ac more ferarum<br>
uiuentis rapto populos luxuque solutum<br>
omne decus multaque oppressum nocte pudorem.<br>
uis colitur, iurisque locum sibi uindicat ensis,<br>
et probris cessit uirtus. en, aspice gentes:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">505</span><br>
nemo insons: pacem seruant commercia culpae.<br>
sed si cura, tua fundata ut moenia dextra<br>
dignum te seruent memorando fine uigorem,<br>
dedita nec fessi tramittant corpora Poeno:<br>
quod solum nunc fata sinunt seriesque futuri,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">510</span><br>
extendam leti decus atque in saecula mittam<br>
ipsaque laudatas ad manes prosequar umbras.'<br>
&nbsp;&nbsp;&nbsp;&nbsp;&nbsp;Inde seuera leui decurrens aethere uirgo<br>
luctantem fatis petit inflammata Saguntum.<br>
inuadit mentes et pectora nota pererrat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">515</span><br>
immittitque animis numen. tum fusa medullis<br>
implicat atque sui flagrantem inspirat amorem.<br>
arma uolunt temptantque aegros ad proelia nisus.<br>
insperatus adest uigor, interiusque recursat<br>
dulcis honor diuae et sacrum pro uirgine letum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">520</span><br>
it tacitus fessis per ouantia pectora sensus<br>
uel leto grauiora pati saeuasque ferarum<br>
attemptare dapes et mensis addere crimen.<br>
sed prohibet culpa pollutam extendere lucem<br>
casta Fides paribusque famem compescere membris.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">525</span><br>
&nbsp;&nbsp;&nbsp;&nbsp;&nbsp;Quam simul inuisae gentis conspexit in arce,<br>
forte ferens sese Libycis Saturnia castris,<br>
uirgineum increpitat miscentem bella furorem<br>
atque ira turbata gradum ciet ocius atram<br>
Tisiphonen imos agitantem uerbere manes, &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">530</span><br>
et palmas tendens 'Hos' inquit 'noctis alumna,<br>
hos muros impelle manu populumque ferocem<br>
dextris sterne suis: Iuno iubet. ipsa propinqua<br>
effectus studiumque tuum de nube uidebo.<br>
illa deos summumque Iouem turbantia tela,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">535</span><br>
quis Acheronta moues, flammam immanesque chelydros<br>
stridoremque tuum, quo territa comprimit ora<br>
Cerberus, ac mixto quae spumant felle uenena<br>
et quicquid scelerum, poenarum quicquid et irae<br>
pectore fecundo coquitur tibi, congere praeceps&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">540</span><br>
in Rutulos totamque Erebo demitte Saguntum.<br>
hac mercede Fides constet delapsa per auras.'<br>
&nbsp;&nbsp;&nbsp;&nbsp;&nbsp;Sic uoce instimulans dextra dea concita saeuam<br>
Eumenida incussit muris, tremuitque repente<br>
mons circum, et grauior sonuit per litora fluctus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">545</span><br>
sibilat insurgens capiti et turgentia circa<br>
multus colla micat squalenti tergore serpens.<br>
Mors graditur uasto caua pandens guttura rictu<br>
casuroque inhiat populo: tunc Luctus et atri<br>
pectora circumstant Planctus Maerorque Dolorque,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">550</span><br>
atque omnes adsunt Poenae, formaque trifauci<br>
personat insomnis lacrimosae Ianitor aulae.<br>
protinus adsimulat faciem mutabile monstrum<br>
Tiburnae gressumque simul sonitumque loquentis.<br>
haec bello uacuos et saeui turbine Martis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">555</span><br>
lugebat thalamos, Murro spoliata marito,<br>
clara genus Daunique trahens a sanguine nomen.<br>
cui uultus induta pares disiectaque crinem<br>
Eumenis in medios inrumpit turbida coetus<br>
et maestas lacerata genas 'Quis terminus?' inquit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">560</span><br>
'sat Fidei proauisque datum. uidi ipsa cruentum,<br>
ipsa meum uidi lacerato uulnere nostras<br>
terrentem Murrum noctes et dira sonantem:<br>
"Eripe te, coniunx, miserandae casibus urbis<br>
et fuge, si terras adimit uictoria Poeni,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">565</span><br>
ad manes, Tiburna, meos; cecidere penates,<br>
occidimus Rutuli, tenet omnia Punicus ensis."<br>
mens horret, nec adhuc oculis absistit imago.<br>
nullane iam posthac tua tecta, Sagunte, uidebo?<br>
felix, Murre, necis patriaque superstite felix.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">570</span><br>
at nos, Sidoniis famulatum matribus actas,<br>
post belli casus uastique pericula ponti<br>
Carthago aspiciet uictrix, tandemque suprema<br>
nocte obita Libyae gremio captiua iacebo.<br>
sed uos, o iuuenes, uetuit quos conscia uirtus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">575</span><br>
posse capi, quis telum ingens contra aspera mors est,<br>
uestris seruitio manibus subducite matres.<br>
ardua uirtutem profert uia: pergite primi<br>
nec facilem populis nec notam inuadere laudem.'<br>
&nbsp;&nbsp;&nbsp;&nbsp;&nbsp;His ubi turbatas hortatibus impulit aures,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">580</span><br>
inde petit tumulum, summo quem uertice montis<br>
Amphitryoniades spectandum ex aequore nautis<br>
struxerat et grato cineres decorarat honore.<br>
excitus sede, horrendum, prorumpit ab ima<br>
caeruleus maculis auro squalentibus anguis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">585</span><br>
ignea sanguinea radiabant lumina flamma,<br>
oraque uibranti stridebant sibila lingua.<br>
isque inter trepidos coetus mediamque per urbem<br>
uoluitur et muris propere delabitur altis<br>
ac similis profugo uicina ad litora tendit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">590</span><br>
spumantisque freti praeceps immergitur undis.<br>
&nbsp;&nbsp;&nbsp;&nbsp;&nbsp;Tum uero excussae mentes, ceu prodita tecta<br>
expulsi fugiant manes, umbraeque recusent<br>
captiuo iacuisse solo. sperare salute&lt;m&gt;<br>
pertaesum, damnantque cibos: agit abdita Erinys.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">595</span><br>
haud grauior duris diuum inclementia rebus<br>
quam leti perferre moras: abrumpere uitam<br>
ocius attoniti quaerunt lucemque grauantur.<br>
certatim structus subrectae molis ad astra<br>
in media stetit urbe rogus: portantque trahuntque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">600</span><br>
longae pacis opes quaesitaque praemia dextris,<br>
Callaico uestes distinctas matribus auro<br>
armaque Dulichia proauis portata Zacyntho<br>
et prisca aduectos Rutulorum ex urbe penates.<br>
huc, quicquid superest captis, clipeosque simulque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">605</span><br>
infaustos iaciunt enses et condita bello<br>
effodiunt penitus terra gaudentque superbi<br>
uictoris praedam flammis donare supremis.<br>
&nbsp;&nbsp;&nbsp;&nbsp;&nbsp;Quae postquam congesta uidet feralis Erinys,<br>
lampada flammiferis tinctam Phlegethontis in undis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">610</span><br>
quassat et inferna superos caligine condit.<br>
inde opus aggressi toto quod nobile mundo<br>
aeternum inuictis infelix gloria seruat.<br>
princeps Tisiphone lentum indignata pauentum<br>
pressit ouans capulum cunctantemque impulit ensem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">615</span><br>
et dirum insonuit Stygio bis terque flagello.<br>
inuitas maculant cognato sanguine dextras<br>
miranturque nefas auersa mente peractum<br>
et facto sceleri inlacrimant. hic turbidus ira<br>
et rabie cladum perpessaeque ultima uitae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">620</span><br>
obliquos uersat materna per ubera uisus.<br>
hic raptam librans dilectae in colla securim<br>
coniugis increpitat sese mediumque furorem<br>
proiecta damnat stupefactus membra bipenni.<br>
nec tamen euasisse datur; nam uerbera Erinys&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">625</span><br>
incutit atque atros insibilat ore tumores.<br>
sic thalami fugit omnis amor, dulcesque marito<br>
effluxere tori, et subiere obliuia taedae.<br>
ille iacit totis conisus uiribus aegrum<br>
in flammas corpus, densum qua turbine nigro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">630</span><br>
exundat fumans piceus caligine uertex.<br>
&nbsp;&nbsp;&nbsp;&nbsp;&nbsp;At medios inter coetus pietate sinistra,<br>
infelix Tymbrene, furis, Poenoque parentis<br>
dum properas auferre necem, reddentia formam<br>
ora tuam laceras temerasque simillima membra.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">635</span><br>
uos etiam primo gemini cecidistis in aeuo,<br>
Eurymedon fratrem et fratrem mentite Lycorma,<br>
cuncta pares; dulcisque labor sua nomina natis<br>
reddere et in uultu genetrici stare suorum.<br>
iam fixus iugulo culpa te soluerat ensis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">640</span><br>
Eurymedon, inter miserae lamenta senectae,<br>
dumque malis turbata parens deceptaque uisis<br>
'Quo ruis? huc ferrum' clamat 'conuerte, Lycorma,'<br>
ecce simul iugulum perfoderat ense Lycormas.<br>
sed magno 'Quinam, Eurymedon, furor iste?' sonabat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">645</span><br>
cum planctu geminaeque notis decepta figurae<br>
funera mutato reuocabat nomine mater,<br>
donec transacto tremebunda per ubera ferro<br>
tunc etiam ambiguos cecidit super inscia natos.<br>
&nbsp;&nbsp;&nbsp;&nbsp;&nbsp;Quis diros urbis casus laudandaque monstra&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">650</span><br>
et Fidei poenas ac tristia fata piorum<br>
imperet euoluens lacrimis? uix Punica fletu<br>
cessassent castra ac miserescere nescius hostis.<br>
urbs, habitata diu Fidei caeloque parentem<br>
murorum repetens, ruit inter perfida gentis &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">655</span><br>
Sidoniae tela atque immania facta suorum,<br>
iniustis neglecta deis: furit ensis et ignis,<br>
quique caret flamma, scelerum est locus. erigit atro<br>
nigrantem fumo rogus alta ad sidera nubem.<br>
ardet in excelso proceri uertice montis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">660</span><br>
arx intacta prius bellis (hinc Punica castra<br>
litoraque et totam soliti spectare Saguntum),<br>
ardent tecta deum. resplendet imagine flammae<br>
aequor, et in tremulo uibrant incendia ponto.<br>
&nbsp;&nbsp;&nbsp;&nbsp;&nbsp;Ecce inter medios caedum Tiburna furores&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">665</span><br>
fulgenti dextram mucrone armata mariti<br>
et laeua infelix ardentem lampada quassans<br>
squalentemque erecta comam ac liuentia planctu<br>
pectora nudatis ostendens saeua lacertis<br>
ad tumulum Murri super ipsa cadauera fertur:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">670</span><br>
qualis, ubi inferni dirum tonat aula parentis,<br>
iraque turbatos exercet regia manes,<br>
Alecto solium ante dei sedemque tremendam<br>
Tartareo est operata Ioui poenasque ministrat.<br>
arma uiri multo nuper defensa cruore&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">675</span><br>
imponit tumulo inlacrimans, manesque precata<br>
acciperent sese, flagrantem lampada subdit.<br>
tunc rapiens letum 'Tibi ego haec' ait 'optime coniunx,<br>
ad manes, en, ipsa fero.' sic ense recepto<br>
arma super ruit et flammas inuadit hiatu.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">680</span><br>
&nbsp;&nbsp;&nbsp;&nbsp;&nbsp;Semiambusta iacet nullo discrimine passim<br>
infelix obitus, permixto funere, turba:<br>
ceu, stimulante fame cum uictor ouilia tandem<br>
faucibus inuasit siccis leo, mandit hianti<br>
ore fremens imbelle pecus, patuloque redundat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">685</span><br>
gutture ructatus large cruor: incubat atris<br>
semesae stragis cumulis, aut murmure anhelo<br>
infrendens laceros inter spatiatur aceruos:<br>
late fusa iacent pecudes custosque Molossus<br>
pastorumque cohors stabulique gregisque magister,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">690</span><br>
totaque uastatis disiecta mapalia tectis.<br>
inrumpunt uacuam Poeni tot cladibus arcem.<br>
tum demum ad manis perfecto munere Erinys<br>
Iunoni laudata redit magnamque superba<br>
exultat rapiens secum sub Tartara turbam.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">695</span><br>
&nbsp;&nbsp;&nbsp;&nbsp;&nbsp;At uos, sidereae, quas nulla aequauerit aetas,<br>
ite, decus terrarum, animae, uenerabile uulgus,<br>
Elysium et castas sedes decorate piorum.<br>
cui uero non aequa dedit uictoria nomen<br>
(audite, o gentes, neu rumpite foedera pacis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">700</span><br>
nec regnis postferte fidem!) uagus exul in orbe<br>
errabit toto patriis proiectus ab oris,<br>
tergaque uertentem trepidans Carthago uidebit.<br>
saepe Saguntinis somnos exterritus umbris<br>
optabit cecidisse manu, ferroque negato&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">705</span><br>
inuictus quondam Stygias bellator ad undas<br>
deformata feret liuenti membra ueneno.
</P>

<div class="footer">
	<p>
		<a href="/silius.html">Silius</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY>
</HTML>

