<html>
	<head>
		<title>
			Silius, Liber IX
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>SILIUS ITALICUS<br>PUNICA LIBER NONUS
</p>

<p class=border></P>

<p>
Turbato monstris Latio cladisque futurae<br>
signa per Ausoniam prodentibus inrita diuis,<br>
haud secus ac si fausta forent et prospera pugnae<br>
omina uenturae, consul traducere noctem<br>
exsomnis telumque manu uibrare per umbras&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
ac modo segnitie Paulum increpitare, modo acris<br>
exercere tubas nocturnaque classica uelle.<br>
nec minor in Poeno properi certaminis ardor.<br>
erumpunt uallo fortuna urgente sinistra<br>
consertaeque manus. nam sparsi ad pabula campis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
uicinis raptanda Macae fudere uolucrem<br>
telorum nubem. ante omnis inuadere bella<br>
Mancinus gaudens hostilique unguere primus<br>
tela cruore cadit, cadit et numerosa iuuentus.<br>
nec pecudum fibras Varro et contraria Paulo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>
auspicia incusante deum compesceret arma,<br>
ni sors alterni iuris, quo castra reguntur,<br>
arbitrium pugnae properanti in fata negasset.<br>
quae tamen haud ualuit perituris milibus una<br>
plus donasse die. rediere in castra, gemente&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>
haud dubie Paulo, qui crastina iura uideret<br>
amenti cessura uiro, frustraque suorum<br>
seruatas a caede animas. nam turbidus ira<br>
infensusque morae dilata ob proelia ductor<br>
'Sicine, sic' inquit 'grates pretiumque rependis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25</span><br>
Paule, tui capitis? meruerunt talia, qui te<br>
legibus atque urnae dira eripuere minanti?<br>
tradant immo hosti reuocatos ilicet enses,<br>
tradant arma iube, aut pugnantum deripe dextris.<br>
sed uos, quorum oculos atque ora umentia uidi,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</span><br>
uertere cum consul terga et remeare iuberet,<br>
ne morem et pugnae signum expectate petendae.<br>
dux sibi quisque uiam rapito, cum spargere primis<br>
incipiet radiis Gargana cacumina Phoebus.<br>
pandam egomet propere portas. ruite ocius atque hunc&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">35</span><br>
ereptum reuocata diem.' sic turbidus aegra<br>
pestifero pugnae castra incendebat amore.<br>
&nbsp;&nbsp;&nbsp;&nbsp;At Paulus, iam non idem nec mente nec ore,<br>
sed qualis stratis deleto milite campis<br>
post pugnam stetit, ante oculos atque ora futuro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">40</span><br>
obuersante malo, ceu iam spe lucis adempta<br>
cum stupet exanimata parens natique tepentis<br>
nequiquam fouet extremis amplexibus artus,<br>
'Per totiens' inquit 'concussae moenia Romae,<br>
perque has, nox Stygia quas iam circumuolat umbra,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">45</span><br>
insontis animas, cladi parce obuius ire.<br>
dum transit diuum furor et consumitur ira<br>
Fortunae, nouus Hannibalis, sat, nomina ferre<br>
si discit miles nec frigidus aspicit hostem.<br>
nonne uides, cum uicinis auditur in aruis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">50</span><br>
quam subitus linquat pallentia corpora sanguis,<br>
quamque fluant arma ante tubas? cunctator et aeger,<br>
ut rere, in pugnas Fabius quotcumque sub illis<br>
culpatis duxit signis, nunc arma capessunt.<br>
at quos Flaminius++sed dira auertite diui.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">55</span><br>
sin nostris animus monitis precibusque repugnat,<br>
aures pande deo. cecinit Cymaea per orbem<br>
haec olim uates et te praesaga tuosque<br>
uulgauit terris proauorum aetate furores.<br>
iamque alter tibi, nec perplexo carmine, coram&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">60</span><br>
fata cano uates: sistis ni crastina signa,<br>
firmabis nostro Phoebeae dicta Sibyllae<br>
sanguine. nec Graio posthac Diomede ferentur,<br>
sed te, si perstas, insignes consule campi.'<br>
haec Paulus, lacrimaeque oculis ardentibus ortae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">65</span><br>
&nbsp;&nbsp;&nbsp;&nbsp;Necnon et noctem sceleratus polluit error.<br>
Xanthippo captus Libycis tolerarat in oris<br>
seruitium Satricus, mox inter praemia regi<br>
Autololum dono datus ob uirtutis honorem.<br>
huic domus et gemini fuerant Sulmone relicti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">70</span><br>
matris in uberibus nati, Mancinus et una<br>
nomine Rhoeteo Solimus. nam Dardana origo<br>
et Phrygio genus a proauo, qui sceptra secutus<br>
Aeneae claram muris fundauerat urbem<br>
ex sese dictam Solimon. celebrata colonis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">75</span><br>
mox Italis paulatim attrito nomine Sulmo.<br>
at tum barbaricis Satricus cum rege cateruis<br>
aduectus, quo non spretum, si posceret usus,<br>
noscere Gaetulis Latias interprete uoces,<br>
postquam posse datum Paeligna reuisere tecta&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">80</span><br>
et patrium sperare Larem, ad conamina noctem<br>
aduocat ac furtim castris euadit iniquis.<br>
sed fuga nuda uiri. sumpto nam prodere coepta<br>
uitabat clipeo et dextra remeabat inermi.<br>
exuuias igitur prostrataque corpora campo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">85</span><br>
lustrat et exutis Mancini cingitur armis.<br>
iamque metus leuior. uerum, cui dempta ferebat<br>
exangui spolia et cuius nudauerat artus,<br>
natus erat, paulo ante Maca prostratus ab hoste.<br>
&nbsp;&nbsp;&nbsp;&nbsp;Ecce sub aduentum noctis primumque soporem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">90</span><br>
alter natorum, Solimus, uestigia uallo<br>
Ausonio uigil extulerat, dum sorte uicissim<br>
alternat portae excubias, fratrisque petebat<br>
Mancini stratum sparsa inter funera corpus,<br>
furtiua cupiens miserum componere terra.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">95</span><br>
nec longum celerarat iter, cum tendere in armis<br>
aggere Sidonio uenientem conspicit hostem,<br>
quodque dabat fors in subitis necopina, sepulcro<br>
Aetoli condit membra occultata Thoantis.<br>
inde, ubi nulla sequi propius pone arma uirumque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">100</span><br>
incomitata uidet uestigia ferre per umbras,<br>
prosiliens tumulo contorquet nuda parentis<br>
in terga haud frustra iaculum, Tyriamque sequentum<br>
Satricus esse manum et Sidonia uulnera credens,<br>
auctorem caeci trepidus circumspicit ictus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">105</span><br>
&nbsp;&nbsp;&nbsp;&nbsp;Verum ubi uictorem iuuenili robore cursus<br>
attulit et notis fulsit lux tristis ab armis<br>
fraternusque procul luna prodente retexit<br>
ante oculos sese et radiauit comminus umbo,<br>
exclamat iuuenis subita flammatus ab ira:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">110</span><br>
'Non sim equidem Sulmone satus tua, Satrice, proles<br>
nec frater, Mancine, tuus fatearque nepotem<br>
Pergameo indignum Solimo, si euadere detur<br>
huic nostras impune manus. tu nobile gestes<br>
germani spolium ante oculos referasque superba&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">115</span><br>
me spirante domus Paelignae perfidus arma?<br>
haec tibi, cara parens Acca, ad solacia luctus<br>
dona feram, nati ut figas aeterna sepulcro.'<br>
&nbsp;&nbsp;&nbsp;&nbsp;Talia uociferans stricto mucrone ruebat.<br>
ast illi iam tela manu iamque arma fluebant&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">120</span><br>
audita patria natisque et coniuge et armis,<br>
ac membra et sensus gelidus stupefecerat horror.<br>
tum uox semanimi miseranda effunditur ore:<br>
'Parce, precor, dextrae, non ut mihi uita supersit<br>
(quippe nefas hac uelle frui), sed sanguine nostro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">125</span><br>
ne damnes, o nate, manus. Carthaginis ille<br>
captiuus, patrias nunc primum aduectus in oras,<br>
ille ego sum Satricus, Solimi genus. haud tua, nate,<br>
fraus ulla est. iaceres in me cum feruidus hastam,<br>
Poenus eram. uerum castris elapsus acerbis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">130</span><br>
ad uos et carae properabam coniugis ora:<br>
hunc rapui exanimi clipeum. sed iam unice nobis<br>
haec fratris tumulis arma excusata reporta.<br>
curarum tibi prima tamen sit, nate, referre<br>
ductori monitus Paulo, producere bellum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">135</span><br>
nitatur Poenoque neget certamina Martis.<br>
augurio exultat diuum immensamque propinqua<br>
stragem acie sperat. quaeso, cohibete furentem<br>
Varronem: namque hunc fama est impellere signa.<br>
sat magnum hoc miserae fuerit mihi cardine uitae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">140</span><br>
solamen cauisse meis. nunc ultima, nate,<br>
inuento simul atque amisso redde parenti<br>
oscula.' sic fatus galeam exuit atque rigentis<br>
inuadit nati tremebundis colla lacertis:<br>
attonito mentis uerbis sanare pudorem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">145</span><br>
uulneris impressi &lt;et&gt; telum excusare laborat:<br>
'Quis testis nostris, quis conscius adfuit actis?<br>
non nox errorem nigranti condidit umbra?<br>
cur trepidas? da, nate, magis, da iungere pectus.<br>
absoluo pater ipse manum, atque in fine laborum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">150</span><br>
hac condas oculos dextra, precor.' at miser imo<br>
pectore suspirans iuuenis non uerba uicesque<br>
adloquio uocemue refert, sed sanguinis atri<br>
sistere festinat cursum laceroque ligare<br>
ocius inlacrimans altum uelamine uulnus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">155</span><br>
tandem inter gemitus miserae erupere querelae:<br>
'Sicine te nobis, genitor, Fortuna reducit<br>
in patriam? sic te nato natumque parenti<br>
impia restituit? felix o terque quaterque<br>
frater, cui fatis genitorem agnoscere ademptum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">160</span><br>
ast ego, Sidoniis imperditus, ecce, parentem<br>
uulnere cognosco. saltem hoc, Fortuna, fuisset<br>
solamen culpae, dubia ut mihi signa dedisses<br>
infausti generis. uerum linquetur iniquis<br>
non ultra superis nostros &lt;s&gt;celerare labores.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">165</span><br>
&nbsp;&nbsp;&nbsp;&nbsp;Haec dum amens queritur, iam deficiente cruore<br>
in uacuas senior uitam disperserat auras.<br>
tum iuuenis maestum attollens ad sidera uultum<br>
'Pollutae dextrae et facti Titania testis<br>
infandi, quae nocturno mea lumine tela&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">170</span><br>
derigis in patrium corpus, non amplius' inquit<br>
'his oculis et damnato uiolabere uisu.'<br>
haec memorat, simul ense fodit praecordia et atrum<br>
sustentans uulnus mananti sanguine signat<br>
in clipeo mandata patris: fvge proelia varro,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">175</span><br>
ac summi tegimen suspendit cuspide teli<br>
defletumque super prosternit membra parentem.<br>
&nbsp;&nbsp;&nbsp;&nbsp;Talia uenturae mittebant omina pugnae<br>
Ausoniis superi, sensimque abeuntibus umbris<br>
conscia nox sceleris roseo cedebat Eoo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">180</span><br>
ductor in arma suos Libys et Romanus in arma<br>
excibant de more suos, Poenisque redibat<br>
qualis nulla dies omni surrexerit aeuo.<br>
'Non uerborum' inquit 'stimulantum' Poenus 'egetis,<br>
Herculeis iter a metis ad Iapygis agros&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">185</span><br>
uincendo emensi. nusquam est animosa Saguntos,<br>
concessere Alpes, pater ipse superbus aquarum<br>
Ausoni&lt;d&gt;um Eridanus captiuo defluit alueo.<br>
strage uirum mersus Trebia est, atque ora sepulcro<br>
Lydia Flaminio premitur, lateque refulgent&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">190</span><br>
ossibus ac nullo sulcantur uomere campi.<br>
clarior his titulus plusque adlatura cruoris<br>
lux oritur. mihi magna satis, sat uero superque<br>
bellandi merces sit gloria: cetera uobis<br>
uincantur. quicquid diti deuexit Hibero,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">195</span><br>
quicquid in Aetnaeis iactauit Roma triumphis,<br>
quin etiam Libyco si quid de litore raptum<br>
condidit, in uestros ueniet sine sortibus enses.<br>
ferte domos quod dextra dabit. nil ductor honoris<br>
ex opibus posco. raptor per saecula longa&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">200</span><br>
Dardanus edomitum uobis spoliauerit orbem.<br>
qui Tyria ducis Sarranum ab origine nomen,<br>
seu Laurens tibi, Sigeo sulcata colono,<br>
adridet tellus, seu sunt Byzacia cordi<br>
rura magis centum Cereri fruticantia culmis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">205</span><br>
electos optare dabo inter praemia campos.<br>
addam etiam, flaua Thybris quas inrigat unda,<br>
captiuis late gregibus depascere ripas.<br>
qui uero externo socius mihi sanguine Byrsae<br>
signa moues, dextram Ausonia si caede cruentam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">210</span><br>
attolles, hinc iam ciuis Carthaginis esto.<br>
neu uos Garganus Daunique fefellerit ora,<br>
ad muros statis Romae. licet auia longe<br>
urbs agat et nostro procul a certamine distet,<br>
hic hodie ruet, atque ultra te ad proelia miles&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">215</span><br>
nulla uoco: ex acie tende in Capitolia cursum.'<br>
&nbsp;&nbsp;&nbsp;&nbsp;Haec memorat. tum propulso munimine ualli<br>
fossarum rapuere moras, aciemque locorum<br>
consilio curuis accommodat ordine ripis.<br>
barbaricus laeuo stetit ad certamina cornu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">220</span><br>
bellator Nasamon unaque immanior artus<br>
Marmarides, tum Maurus atrox Garamasque Macesque<br>
et Massylae acies et ferro uiuere laetum<br>
uulgus Adyrmachidae pariter, gens accola Nili,<br>
corpora ab immodico seruans nigrantia Phoebo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">225</span><br>
quis positum agminibus caput imperiumque Nealces.<br>
at parte in dextra, sinuat qua flexibus undam<br>
Aufidus et curuo circum errat gurgite ripas,<br>
Mago regit. subiere leues, quos horrida misit<br>
Pyrene, populi et uario cinxere tumultu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">230</span><br>
flumineum latus: effulget caetrata iuuentus,<br>
Cantaber ante alios nec tectus tempora Vasco<br>
ac torto miscens Baliaris proelia plumbo<br>
Baetigenaeque uiri. celsus media ipse coercet<br>
agmina, quae patrio firmauit milite quaeque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">235</span><br>
Celtarum Eridano perfusis saepe cateruis.<br>
sed qua se fluuius retro labentibus undis<br>
eripit et nullo cuneos munimine uallat,<br>
turritas moles ac propugnacula dorso<br>
belua nigranti gestans, ceu mobilis agger,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">240</span><br>
nutat et erectos attollit ad aethera muros.<br>
cetera iam Numidis circumuolitare uagosque<br>
ferre datur cursus et toto feruere campo.<br>
&nbsp;&nbsp;&nbsp;&nbsp;Dum Libys incenso dispensat milite uires<br>
hortandoque iterum atque iterum insatiabilis urget&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">245</span><br>
factis quemque suis et se cognoscere iactat<br>
qua dextra ueniant stridentis sibila teli,<br>
promittitque uiris nulli se defore testem,<br>
iam Varro exacta uallo legione mouebat<br>
cladum principia, ac pallenti laetus in unda&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">250</span><br>
laxabat sedem uenturis portitor umbris.<br>
stant primi, quos sanguineae pendente uetabant<br>
ire notae clipeo, defixique omine torpent.<br>
iuxta terribilis facies: miseranda iacebant<br>
corpora in amplexu, natusque in pectore patris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">255</span><br>
imposita uulnus dextra letale tegebat.<br>
effusae lacrimae, Mancinique inde reuersus<br>
fraterna sub morte dolor, tum triste mouebat<br>
augurium et similes defuncto in corpore uultus.<br>
ocius erroris culpam deflendaque facta&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">260</span><br>
ductori pandunt atque arma uetantia pugnam.<br>
ille ardens animi 'Ferte haec' ait 'omnia Paulo.<br>
namque illum, cui femineo stant corde timores,<br>
mouerit ista manus, quae caede imbuta nefanda,<br>
cum Furiae expeterent poenas, fortasse paterno&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">265</span><br>
signauit moriens sceleratum sanguine carmen.'<br>
&nbsp;&nbsp;&nbsp;&nbsp;Tum minitans propere discribit munera pugnae,<br>
quaque feras saeuus gentes aciemque Nealces<br>
temperat, hac sese Marso cum milite cumque<br>
Samnitum opponit signis et Iapyge alumno.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">270</span><br>
at campi medio (namque hac in parte uidebat<br>
stare ducem Libyae) Seruilius obuia adire<br>
arma et Picentis Vmbrosque inferre iubetur.<br>
cetera Paulus habet dextro certamina cornu.<br>
his super insidias contra Nomadumque uolucrem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">275</span><br>
Scipiadae datur ire manum, quaeque arte dolisque<br>
scindent se turmae, praedicit spargere bellum.<br>
&nbsp;&nbsp;&nbsp;&nbsp;Iamque propinquabant acies, agilique uirorum<br>
discursu mixtoque simul calefacta per ora<br>
cornipedum hinnitu et multum strepitantibus armis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">280</span><br>
errabat caecum turbata per agmina murmur.<br>
sic, ubi prima mouent pelago certamina uenti,<br>
inclusam rabiem ac sparsuras astra procellas<br>
parturit unda freti fundoque emota minacis<br>
expirat per saxa sonos atque acta cauernis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">285</span><br>
torquet anhelantem spumanti uertice pontum.<br>
&nbsp;&nbsp;&nbsp;&nbsp;Nec uero fati tam saeuo in turbine solum<br>
terrarum fuit ille labor. discordia demens<br>
intrauit caelo superosque ad bella coegit.<br>
hinc Mauors, hinc Gradiuum comitatus Apollo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">290</span><br>
et domitor tumidi pugnat maris, hinc Venus amens,<br>
hinc Vesta et captae stimulatus caede Sagunti<br>
Amphitryoniades, pariter ueneranda Cybebe<br>
Indigetesque dei Faunusque satorque Quirinus<br>
alternusque animae mutato Castore Pollux.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">295</span><br>
contra cincta latus ferro Saturnia Iuno<br>
et Pallas, Libycis Tritonidos edita lymphis,<br>
ac patrius flexis per tempora cornibus Hammon,<br>
multaque praeterea diuorum turba minorum.<br>
quorum ubi mole simul uenientum et gressibus alma&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">300</span><br>
intremuit tellus, pars impleuere propinquos<br>
diuisi montes, pars sedem nube sub alta<br>
ceperunt: uacuo descensum ad proelia caelo.<br>
&nbsp;&nbsp;&nbsp;&nbsp;Tollitur immensus deserta ad sidera clamor,<br>
Phlegraeis quantas effudit ad aethera uoces&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">305</span><br>
terrigena in campis exercitus, aut sator aeui<br>
quanta Cyclopas noua fulmina uoce poposcit<br>
Iuppiter, extructis uidit cum montibus ire<br>
magnanimos raptum caelestia regna Gigantas.<br>
nec uero prima in tantis concursibus hasta&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">310</span><br>
ulla fuit: stridens nimbus certante furore<br>
telorum simul effusus, cupidaeque cruoris<br>
hinc atque hinc animae gemina cecidere procella.<br>
ac &lt;p&gt;rius insanus dextra qua&lt;m&gt; ducitur ensis<br>
bellantum pars magna iacet. super ipsa suorum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">315</span><br>
corpora consistunt auidi calcantque gementis.<br>
nec magis aut Libyco protrudi Dardana nisu<br>
auertiue potest pubes, aut ordine pelli<br>
fixa suo Sarrana manus, quam uellere sede<br>
si coeptet Calpen impacto gurgite pontus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">320</span><br>
amisere ictus spatium, nec morte peracta<br>
artatis cecidisse licet. galea horrida flictu<br>
aduersae ardescit galeae, clipeusque fatiscit<br>
impulsu clipei, atque ensis contunditur ense.<br>
pes pede, uirque uiro teritur, tellusque uideri&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">325</span><br>
sanguine operta nequit, caelumque et sidera pendens<br>
abstulit ingestis nox densa sub aethere telis.<br>
quis astare loco dederat Fortuna secundo,<br>
contorum longo et procerae cuspidis ictu,<br>
ceu primas agitent acies, certamina miscent.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">330</span><br>
at, quos deinde tenet retrorsum inglorius ordo,<br>
missilibus certant pugnas aequare priorum.<br>
ultra clamor agit bellum, milesque cupiti<br>
Martis inops saeuis impellit uocibus hostem.<br>
non ullum defit teli genus. &lt;h&gt;i sude pugnas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">335</span><br>
hi pinu flagrante cient, hi pondere pili,<br>
at saxis fundaque alius iaculoque uolucri.<br>
interdum stridens per nubila fertur harundo,<br>
interdumque ipsis metuenda phalarica muris.<br>
&nbsp;&nbsp;&nbsp;&nbsp;Speramusne, deae, quarum mihi sacra coluntur,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">340</span><br>
mortali totum hunc aperire in saecula uoce<br>
posse diem? tantumne datis confidere linguae,<br>
ut Cannas uno ore sonem? si gloria uobis<br>
nostra placet neque uos magnis auertitis ausis,<br>
huc omnis cantus Phoebumque uocate parentem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">345</span><br>
uerum utinam posthac animo, Romane, secunda,<br>
quanto nunc aduersa, feras, si&lt;n&gt;tque hactenus, oro,<br>
nec libeat temptare deis an Troia proles<br>
par bellum tolerare queat. tuque anxia fati<br>
pone, precor, lacrimas et adora uulnera laudes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">350</span><br>
perpetuas paritura tibi. nam tempore, Roma,<br>
nullo maior eris. mox sic labere secundis<br>
ut sola cladum tuearis nomina fama.<br>
&nbsp;&nbsp;&nbsp;&nbsp;Iamque inter uarias Fortuna utrimque uirorum<br>
alternata uices incerto eluserat iras&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">355</span><br>
euentu, mediaque diu pendente per ambas<br>
spe gentis, paribus Mauors flagrabat in armis:<br>
mitia ceu uiridis agitant cum flamina culmos,<br>
necdum maturas impellit uentus aristas,<br>
huc atque huc it summa seges nutansque uicissim&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">360</span><br>
alterno lente motu incuruata nitescit.<br>
tandem barbaricis perfractam uiribus acri<br>
dissipat incurrens aciem clamore Nealces.<br>
laxati cunei, perque interualla citatus<br>
inrupit trepidis hostis. tum turbine nigro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">365</span><br>
sanguinis exundat torrens, nullumque sub una<br>
cuspide procumbit corpus. dum uulnera tergo<br>
bellator timet Ausonius, per pectora saeuas<br>
exceptat mortes et leto dedecus arcet.<br>
&nbsp;&nbsp;&nbsp;&nbsp;Stabat cum primis mediae certamine pugnae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">370</span><br>
aspera semper amans et par cuicumque periclo<br>
Scaeuola, nec tanta uitam iam strage uolebat,<br>
sed dignum proauo letum et sub nomine mortem.<br>
is postquam frangi res atque augescere uidit<br>
exitium, 'Breuis hoc uitae, quodcumque relictum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">375</span><br>
extendamus;' ait 'nam uirtus futtile nomen,<br>
ni decori sat sint pariendo tempora leti.'<br>
dixit et in medios, qua dext&lt;e&gt;ra concita Poeni<br>
limitem agit, uasto conixus turbine fertur.<br>
hic exultantem Caralim atque erepta uolentem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">380</span><br>
induere excelso caesi gestamina trunco<br>
ense subit, capuloque tenus ferrum impulit ira.<br>
uoluitur ille ruens atque arua hostilia morsu<br>
adpetit et mortis premit in tellure dolores.<br>
nec Gabari&lt;s&gt; Sicchaeque uirum tenuere furentes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">385</span><br>
concordi uirtute manus; sed perdidit acer,<br>
dum stat, decisam Gabar inter proelia dextram;<br>
at Siccha auxilium, magno turbante dolore,<br>
dum temere accelerat, calcato improuidus ense<br>
succidit ac nudae sero uestigia plantae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 390</span><br>
damnauit dextraque iacet morientis amici.<br>
tandem conuertit fatalia tela Nealcae<br>
fulminei gliscens iuuenis furor. exilit ardens<br>
nomine tam claro stimulante ad praemia caedis.<br>
tum silicem scopulo auulsum, quem montibus altis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">395</span><br>
detulerat torrens, raptum contorquet in ora<br>
turbidus. incusso crepuerunt pondere malae,<br>
ablatusque uiro uultus: concreta cruento<br>
per nares cerebro sanies fluit, atraque manant<br>
orbibus elisis et trunca lumina fronte.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">400</span><br>
sternitur unanimo Marius succurrere Capro<br>
conatus metuensque uiro superesse cadenti.<br>
lucis idem auspicium ac patrium et commune duobus<br>
paupertas: sacro iuuenes Praeneste creati<br>
miscuerant studia et iuncta tellure serebant.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">405</span><br>
uelle ac nolle ambobus idem sociataque toto<br>
mens aeuo ac paruis diues concordia rebus.<br>
occubuere simul, uotisque ex omnibus unum<br>
id Fortuna dedit, iunctam inter proelia mortem.<br>
arma fuere decus uictori bina Symaetho.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">410</span><br>
&nbsp;&nbsp;&nbsp;&nbsp;Sed longum tanto laetari munere casus<br>
haud licitum Poenis. aderat terrore minaci<br>
Scipio conuersae miseratus terga cohortis<br>
et cuncti fons Varro mali flauusque comarum<br>
Curio et a primo descendens consule Brutus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">415</span><br>
atque his fulta uiris acies repararet ademptum<br>
mole noua campum, subito ni turbine Poenus<br>
agmina frenasset iam procurrentia ductor.<br>
isque ut Varronem procul inter proelia uidit<br>
et iuxta sagulo circumuolitare rubenti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">420</span><br>
lictorem, 'Nosco pompam atque insignia nosco.<br>
Flaminius modo talis' ait. tum feruidus acrem<br>
ingentis clipei tonitru praenuntiat iram.<br>
heu miser! aequari potuisti funere Paulo,<br>
si tibi non ira superum tunc esset ademptum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">425</span><br>
Hannibalis cecidisse manu. quam saepe querere,<br>
Varro, deis, quod Sidonium defugeris ensem!<br>
nam, rapido subitam portans in morte salutem<br>
procursu ~incepta in sese discrimina uertit<br>
Scipio. nec Poenum, quamquam est ereptus opimae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">430</span><br>
caedis honor, mutasse piget maiore sub hoste<br>
proelia et erepti Ticina ad flumina patris<br>
exigere oblato tandem certamine poenas.<br>
stabant educti diuersis orbis in oris,<br>
quantos non alias uidit concurrere tellus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">435</span><br>
Marte uiri dextraque pares, sed cetera ductor<br>
anteibat Latius, melior pietate fideque.<br>
&nbsp;&nbsp;&nbsp;&nbsp;Desiluere caua turbati ad proelia nube,<br>
Mauors Scipiadae metuens, Tritonia Poeno,<br>
aduentuque deum intrepidis ductoribus ambae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">440</span><br>
contremuere acies. ater, qua pectora flectit<br>
Pallas, Gorgoneo late micat ignis ab ore<br>
sibilaque horrificis torquet serpentibus aegis.<br>
fulgent sanguinei, geminum uibrare cometem<br>
ut credas, oculi, summaque in casside largus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">445</span><br>
undantis uoluit flammas ad sidera uertex.<br>
at Mauors, moto proturbans aera telo<br>
et clipeo campum inuoluens, Aetnaea Cyclopum<br>
munere fundentem loricam incendia gestat<br>
ac pulsat fulua consurgens aethera crista.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">450</span><br>
&nbsp;&nbsp;&nbsp;&nbsp;Ductores pugnae intenti, quantumque uicissim<br>
audere&lt;nt&gt;, propius mensi, tamen arma ferentis<br>
sensere aduenisse deos et laetus uterque<br>
spectari superis addebant mentibus iras.<br>
iamque ictu ualido libratam a pectore Poeni&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 455</span><br>
Pallas in oblicum dextra detorserat hastam,<br>
et Gradiuus, opem diuae portare ferocis<br>
exemplo doctus, porgebat protinus ensem<br>
Aetnaeum in pugnas iuueni ac maiora iubebat.<br>
tum Virgo ignescens penitus uiolenta repente&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">460</span><br>
suffudit flammis ora atque obliqua retorquens<br>
lumina turbato superauit Gorgona uultu.<br>
erexere omnes immania membra chelydri<br>
aegide commota, primique furoris ad ictus<br>
rettulit ipse pedem sensim a certamine Mauors.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">465</span><br>
hic dea conuulsam rapido conamine partem<br>
uicini montis scopulisque horrentia saxa<br>
in Martem furibunda iacit, longeque relatos<br>
expauit sonitus tremefacto litore Sason.<br>
&nbsp;&nbsp;&nbsp;&nbsp;At non haec superum fallebant proelia regem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">470</span><br>
demittit propere succinctam nubibus Irim<br>
quae nimios frenet motus, ac talia fatur:<br>
'I, dea, et Oenotris uelox adlabere terris<br>
germanoque truces, dic, Pallas mitiget iras<br>
nec speret fixas Parcarum uertere leges.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">475</span><br>
dic etiam: "Ni desistis (nam uirus et aestus<br>
flammiferae noui mentis) nec colligis iram,<br>
aegide praecellant quantum horrida fulmina nosces."'<br>
&nbsp;&nbsp;&nbsp;&nbsp;Quae postquam accepit dubitans Tritonia uirgo<br>
nec sat certa diu, patriis an cederet armis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">480</span><br>
'Absistemus' ait 'campo. sed Pallade pulsa<br>
num fata auertet? caeloque arcebit ab alto<br>
cernere Gargani feruentia caedibus arua?'<br>
haec effata caua Poenum in certamina nube<br>
sublatum diuersa tulit terrasque reliquit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">485</span><br>
&nbsp;&nbsp;&nbsp;&nbsp;At Gradiuus atrox remeantis in aethera diuae<br>
abscessu reuocat mentes fusosque per aequor<br>
ipse manu magna nebulam circumdatus acri<br>
restituit pugnae. conuertunt signa nouamque<br>
instaurant Itali uersa formidine caedem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">490</span><br>
cum uentis positus custos, cui flamina carcer<br>
imperio compressa tenet caelumque ruentes<br>
Eurique et Boreae parent Corique Notique,<br>
Iunonis precibus promissa haud parua ferentis<br>
regnantem Ae&lt;t&gt;olis Vulturnum in proelia campis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">495</span><br>
effrenat. placet hic irae exitiabilis ultor.<br>
qui, se postquam Aetnae mersit candente barathro<br>
concepitque ignes et flammea protulit ora,<br>
euolat horrendo stridore ac Daunia regna<br>
perflat agens caecam glomerato puluere nubem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">500</span><br>
eripuere oculos aurae uocemque manusque.<br>
uertice harenoso candentis, flebile dictu,<br>
torquet in ora globos Italum et bellare maniplis<br>
iussa laetatur rabie. tum mole ruinae<br>
sternuntur tellure &lt;et&gt; miles et arma tubaeque,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">505</span><br>
atque omnis retro flatu occursante refertur<br>
lancea et in tergum Rutulis cadit inritus ictus.<br>
atque idem flatus Poenorum tela secundant,<br>
et uelut ammento contorta hastilia turbo<br>
adiuuat ac Tyrias impellit stridulus hastas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">510</span><br>
tum denso fauces praeclusus puluere miles<br>
ignauam mortem compresso maeret hiatu.<br>
ipse caput flauum caligine conditus atra<br>
Vulturnus multaque comam perfusus harena<br>
nunc uersos agit a tergo stridentibus alis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">515</span><br>
nunc mediam in frontem ueniens clamante procella<br>
obuius arma quatit patuloque insibilat ore.<br>
interdum intentos pugnae et iam iamque ferentis<br>
hostili iugulo ferrum conamine et ictu<br>
auertit dextramque ipso de uulnere uellit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">520</span><br>
nec satis Ausonias passim foedare cohortes:<br>
in Martem uomit immixtas mugitibus auras<br>
bisque dei summas uibrauit turbine cristas.<br>
&nbsp;&nbsp;&nbsp;&nbsp;Quae dum Romuleis exercet proelia turmis<br>
Aeolius furor et Martem succendit in iras,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">525</span><br>
adfatur Virgo, socia Iunone, parentem:<br>
'Quantos Gradiuus fluctus in Punica castra,<br>
respice, agit quantisque furens se caedibus implet!<br>
nunc, quaeso, terris descendere non placet Irim?<br>
quamquam ego non Teucros (nostro cum pignore regnet&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">530</span><br>
Roma, et Palladio sedes hac urbe locarim)<br>
non Teucros delere aderam, sed lumen alumnae<br>
Hannibalem Libyae pelli florentibus annis<br>
uita atque extingui primordia tanta negabam.'<br>
&nbsp;&nbsp;&nbsp;&nbsp;Excipit hic Iuno longique laboris ab ira&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">535</span><br>
'Immo,' ait 'ut noscant gentes, immania quantum<br>
regna Iouis ualeant cunctisque potentia quantum<br>
antistet, coniunx, superis tua, disice telo<br>
flagranti (nil oramus) Carthaginis arces<br>
Sidoniamque aciem uasto telluris hiatu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">540</span><br>
Tartareis immerge uadis aut obrue ponto.'<br>
&nbsp;&nbsp;&nbsp;&nbsp;Contra quae miti respondet Iuppiter ore:<br>
'Certatis fatis et spes extenditis aegras.<br>
ille, o nata, libens cui tela inimica ferebas,<br>
contundet Tyrios iuuenis ac nomina gentis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">545</span><br>
induet et Libycam feret in Capitolia laurum.<br>
at, cui tu, coniunx, cui das animosque decusque,<br>
(fata cano) auertet populis Laurentibus arma.<br>
nec longe cladis metae. uenit hora diesque,<br>
qua nullas umquam transisse optauerit Alpes.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">550</span><br>
sic ait atque Irim propere demittit Olympo<br>
quae reuocet Martem iubeatque abscedere pugna.<br>
nec uetitis luctatus abit Gradiuus in altas<br>
cum fremitu nubes, quamquam lituique tubaeque<br>
uulneraque et sanguis et clamor et arma iuuarent.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">555</span><br>
&nbsp;&nbsp;&nbsp;&nbsp;Vt patuit liber superum certamine tandem<br>
laxatusque deo campus, ruit aequore ab imo<br>
Poenus quo sensim caelestia fugerat arma,<br>
magna uoce trahens equitemque uirosque feraeque<br>
turrigerae molem tormentorumque labores.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">560</span><br>
atque ubi turbantem leuioris ense cateruas<br>
agnouit iuuenem, scintillauitque cruentis<br>
ira genis, 'Quaenam Furiae quisue egit in hostem,<br>
en, Minuci, deus, ut rursus te credere nobis<br>
auderes?' inquit 'genitor tibi natus ab armis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">565</span><br>
ille meis ubi nunc Fabius? semel, improbe, nostras<br>
sit satis euasisse manus.' atque inde superbis<br>
hasta comes dictis murali turbine pectus<br>
transforat et uoces uenturas occupat ictu.<br>
&nbsp;&nbsp;&nbsp;&nbsp;Nec ferro saeuire sat est. appellitur atra&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">570</span><br>
mole fera, et monstris componitur Itala pubes.<br>
nam praeuectus equo moderantem cuspide Lucas<br>
Maurum in bella boues stimulis maioribus ire<br>
ac raptare iubet Libycarum armenta ferarum.<br>
immane stridens agitur crebroque coacta&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">575</span><br>
uulnere bellatrix properos fert belua gressus.<br>
liuenti dorso turris flammaque uirisque<br>
et iaculis armata sedet. procul aspera grando<br>
saxorum super arma ruit, passimque uolanti<br>
celsus telorum fundit Libys aggere nimbum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">580</span><br>
stat niueis longum stipata per agmina uallum<br>
dentibus, atque ebori praefixa comminus hasta<br>
fulget ab incuruo derecta cacumine cuspis.<br>
hic, inter trepidos rerum, per membra, per arma<br>
exigit Vfentis sceleratum belua dentem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">585</span><br>
clamantemque ferens calcata per agmina portat.<br>
nec leuius Tadio letum: qua tegmine thorax<br>
multiplicis lini claudit latus, improba sensim<br>
corpore non laeso penetrarunt spicula dentis<br>
et sublime uirum clipeo resonante tulerunt.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">590</span><br>
haud excussa noui uirtus terrore pericli:<br>
utitur ad laudem casu geminumque citato<br>
uicinus fronti lumen transuerberat ense.<br>
extimulata graui sese fera tollit ad auras<br>
uulnere et erectis excussam cruribus alte&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">595</span><br>
pone iacit uoluens reflexo pondere turrim.<br>
arma uirique simul spoliataque belua uisu<br>
sternuntur subita, miserandum, mixta ruina.<br>
&nbsp;&nbsp;&nbsp;&nbsp;Spargi flagrantis contra bellantia monstra<br>
Dardanius taedas ductor iubet et facis atrae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">600</span><br>
quos fera circumfert, compleri sulphure muros.<br>
nec iusso mora. collectis fumantia lucent<br>
terga elephantorum flammis, raptusque sonoro<br>
ignis edax uento per propugnacula fertur.<br>
non aliter, Pindo Rhodopeue incendia pastor&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">605</span><br>
cum iacit, et siluis spatiatur feruida pestis,<br>
frondosi ignescunt scopuli, subitoque per alta<br>
conlucet iuga dissultans Vulcanius ardor.<br>
it fera candenti torrente bitumine corpus<br>
amens et laxo diducit limite turmas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">610</span><br>
nec cuiquam uirtus propiora capessere bella:<br>
longinquis audent iaculis et harundinis ictu.<br>
uritur impatiens et magni corporis aestu<br>
huc atque huc iactas accendit belua flammas,<br>
donec uicini tandem se fluminis undis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">615</span><br>
praecipitem dedit et tenui decepta liquore<br>
stagnantis per plana uadi tulit incita longis<br>
extantem ripis flammam. tum denique sese<br>
gurgitis immersit molem capiente profundo.<br>
&nbsp;&nbsp;&nbsp;&nbsp;At qua pugna datur, necdum Maurusia pestis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">620</span><br>
igne calet, circumfusi Rhoeteia pubes<br>
nunc iaculis, nunc et saxis, nunc alite plumbo<br>
eminus incessunt, ut qui castella per altos<br>
oppugnat munita locos atque adsidet arces.<br>
ausus digna uiro, fortuna digna secunda,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">625</span><br>
extulerat dextram &lt;at&gt;que aduersum comminus ensem<br>
Mincius infelix ausi, sed stridula anhelum<br>
feruorem effundens monstri manus abstulit acri<br>
implicitum nexu diroque ligamine torsit<br>
et superas alte miserum iaculata per auras&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">630</span><br>
telluri elisis adflixit, flebile, membris.<br>
&nbsp;&nbsp;&nbsp;&nbsp;Has inter clades uiso Varrone sub armis<br>
increpitans Paulus 'Quin imus comminus' inquit<br>
'ductori Tyrio, quem uinctum colla catenis<br>
staturum ante tuos currus promisimus urbi?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">635</span><br>
heu patria, heu plebes scelerata et praua fauoris!<br>
haud umquam expedies tam dura sorte malorum,<br>
quem tibi non nasci fuerit per uota petendum,<br>
Varronem Hannibalemne, magis.' dum talia Paulus,<br>
urget praecipitis Libys atque in terga ruentum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">640</span><br>
ante oculos cunctas ductoris concitat hastas.<br>
pulsatur galea et quatiuntur consulis arma.<br>
acrius hoc Paulus medios ruit asper in hostis.<br>
&nbsp;&nbsp;&nbsp;&nbsp;Tum uero excussus mentem, in certamina Paulo<br>
auia diducto, conuertit Varro manuque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">645</span><br>
cornipedem inflectens 'Das,' inquit 'patria, poenas,<br>
quae Fabio incolumi Varronem ad bella uocasti.<br>
quaenam autem mentis uel quae discordia fati<br>
Parcarumque latens fraus est? abrumpere cuncta<br>
iamdudum cum luce libet. sed comprimit ensem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">650</span><br>
nescio qui deus. at &lt;q&gt;uae me ad grauiora reseruat!<br>
uiuamne? et fractos sparsosque cruore meorum<br>
hos referam populo fasces atque ora per urbes<br>
iratas spectanda dabo et, quo saeuius ipse<br>
Hannibal haud poscat, fugiam et te, Roma, uidebo?'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">655</span><br>
plura indignantem telis propioribus hostes<br>
egere, et sonipes rapuit laxatus habenas.
</P>

<div class="footer">
	<p>
		<a href="/silius.html">Silius</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY>
</HTML>