<html>
	<head>
		<title>
			Silius, Liber XV
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>SILIUS ITALICUS<br>PUNICA LIBER DECIMUS QUINTUS
</p>

<p class=border></P>

<p>
At noua Romuleum carpebat cura senatum,<br>
quis trepidas gentes Martemque subiret Hiberum<br>
attritis rebus. geminus iacet hoste superbo<br>
Scipio, belligeri, Mauortia pectora, fratres.<br>
hinc metus, in Tyrias ne iam Tartessia leges<br>
concedat tellus propioraque bella pauescat.<br>
anxia turba patrum quasso medicamina maesti<br>
imperio circumspectant diuosque precantur<br>
qui laceris ausit ductor succedere castris.<br>
Absterret iuuenem patrios patruique piare<br>
optantem manes tristi conterrita luctu<br>
et reputans annos cognato sanguine turba.<br>
si gentem petat infaustam, inter busta suorum<br>
decertandum hosti, qui fregerit arma duorum,<br>
qui consulta, ducum ac flagret meliore Gradiuo.<br>
nec promptum teneris immania bella lacertis<br>
moliri regimenque rudi deposcere in aeuo.<br>
Has lauri residens iuuenis uiridante sub umbra<br>
aedibus extremis uoluebat pectore curas,<br>
cum subito adsistunt dextra laeuaque per auras<br>
allapsae, haud paulum mortali maior imago,<br>
hinc Virtus, illinc uirtuti inimica Voluptas.<br>
altera Achaemenium spirabat uertice odorem<br>
ambrosias diffusa comas et ueste refulgens<br>
ostrum qua fuluo Tyrium suffuderat auro;<br>
fronte decor quaesitus acu, lasciuaque crebras<br>
ancipiti motu iaciebant lumina flammas.<br>
alterius dispar habitus: frons hirta nec umquam<br>
composita mutata coma, stans uultus, et ore<br>
incessuque uiro propior laetique pudoris<br>
celsa umeros niueae fulgebat stamine pallae.<br>
Occupat inde prior promissis fisa Voluptas:<br>
"quis furor hic, non digne puer, consumere bello<br>
florem aeui? Cannaene tibi grauiorque palude<br>
Maeonius Stygia lacus excessere Padusque?<br>
quem tandem ad finem bellando fata lacesses?<br>
tune etiam temptare paras Atlantica regna<br>
Sidoniasque domos? moneo, certare periclis<br>
desine et armisonae caput obiectare procellae.<br>
ni fugis hos ritus, Virtus te saeua iubebit<br>
per medias uolitare acies mediosque per ignes.<br>
haec patrem patruumque tuos, haec prodiga Paulum,<br>
haec Decios Stygias Erebi detrusit ad undas<br>
dum cineri titulum memorandaque nomina bustis<br>
praetendit nec sensurae, quod gesserit, umbrae.<br>
at si me comitere, puer, non limite duro<br>
iam tibi decurrat concessi temporis aetas.<br>
haud umquam trepidos abrumpet bucina somnos,<br>
non glaciem Arctoam, non experiere furentis<br>
ardorem Cancri nec mensas saepe cruento<br>
gramine compositas. aberunt sitis aspera et haustus<br>
sub galea puluis plenique timore labores.<br>
sed current albusque dies horaeque serenae,<br>
et molli dabitur uictu sperare senectam.<br>
quantas ipse deus laetos generauit in usus<br>
res homini plenaque dedit bona gaudia dextra!<br>
atque idem, exemplar lenis mortalibus aeui,<br>
imperturbata placidus tenet otia mente.<br>
illa ego sum, Anchisae Venerem Simoentis ad undas<br>
quae iunxi, generis uobis unde editus auctor.<br>
illa ego sum, uerti superum quae saepe parentem<br>
nunc auis in formam, nunc torui in cornua tauri.<br>
huc aduerte aures. currit mortalibus aeuum,<br>
nec nasci bis posse datur. fugit hora, rapitque<br>
Tartareus torrens ac secum ferre sub umbras,<br>
si qua animo placuere, negat. quis luce suprema<br>
dimisisse meas sero non ingemit horas?"<br>
Postquam conticuit finisque est addita dictis,<br>
tum Virtus "quasnam iuuenem florentibus" inquit<br>
"pellicis in fraudes annis uitaeque tenebras,<br>
cui ratio et magnae caelestia semina mentis<br>
munere sunt concessa deum? mortalibus alti<br>
quantum caelicolae, tantundem animalibus isti<br>
praecellunt cunctis. tribuit namque ipsa minores<br>
hos terris Natura deos; sed foedere certo<br>
degeneres tenebris animas damnauit Auernis.<br>
at quis aetherii seruatur seminis ortus,<br>
caeli porta patet. referam quid cuncta domantem<br>
Amphitryoniaden? quid, cui, post Seras et Indos<br>
captiuo Liber cum signa referret ab Euro<br>
Caucaseae currum duxere per oppida tigres?<br>
quid suspiratos magno in discrimine nautis<br>
Ledaeos referam fratres uestrumque Quirinum?<br>
nonne uides, hominum ut celsos ad sidera uultus<br>
sustulerit deus ac sublimia finxerit ora<br>
cum pecudes uolucrumque genus formasque ferarum<br>
segnem atque obscenam passim strauisset in aluum?<br>
ad laudes genitum, capiat si munera diuum<br>
felix ad laudes hominum genus. huc, age, paulum<br>
aspice (nec longe repetam), modo Roma minanti<br>
impar Fidenae contentaque crescere asylo<br>
quo sese extulerit dextris; idem aspice, late<br>
florentes quondam luxus quas uerterit urbes.<br>
quippe nec ira deum tantum nec tela nec hostes,<br>
quantum sola noces animis illapsa, Voluptas.<br>
Ebrietas tibi foeda comes, tibi Luxus et atris<br>
circa te semper uolitans Infamia pennis;<br>
mecum Honor ac Laudes et laeto Gloria uultu<br>
et Decus ac niueis Victoria concolor alis.<br>
me cinctus lauro producit ad astra Triumphus.<br>
casta mihi domus et celso stant colle penates;<br>
ardua saxoso perducit semita cliuo.<br>
asper principio (neque enim mihi fallere mos est)<br>
prosequitur labor. annitendum intrare uolenti,<br>
nec bona censendum, quae Fors infida dedisse<br>
atque eadem rapuisse ualet. mox celsus ab alto<br>
infra te cernes hominum genus. omnia contra<br>
experienda manent, quam spondet blanda Voluptas.<br>
stramine proiectus duro patiere sub astris<br>
insomnes noctes frigusque famemque domabis.<br>
idem iustitiae cultor, quaecumque capesses,<br>
testes factorum stare arbitrabere diuos.<br>
tunc, quotiens patriae rerumque pericula poscent,<br>
arma feres primus, primus te in moenia tolles<br>
hostica nec ferro mentem uincere nec auro.<br>
hinc tibi non Tyrio uitiatas murice uestes<br>
nec donum deforme uiro fragrantis amomi,<br>
sed dabo, qui uestrum saeuo nunc Marte fatigat<br>
imperium, superare manu laurumque superbam<br>
in gremio Iouis excisis deponere Poenis."<br>
Quae postquam cecinit sacrato pectore Virtus,<br>
exemplis laetum uultuque audita probantem<br>
conuertit iuuenem. sed enim indignata Voluptas<br>
non tenuit uoces. "nil uos iam demoror ultra"<br>
exclamat; "uenient, uenient mea tempora quondam,<br>
cum docilis nostris magno certamine Roma<br>
seruiet imperiis et honos mihi habebitur uni."<br>
sic quassans caput in nubes se sustulit atras.<br>
At iuuenis plenus monitis ingentia corde<br>
molitur iussaeque calet uirtutis amore.<br>
ardua rostra petit nullo fera bella uolente<br>
et grauia ancipitis deposcit munera Martis.<br>
arrecti cunctorum animi. pars lumina patris,<br>
pars credunt toruos patrui reuirescere uultus.<br>
sed quamquam instinctis tacitus tamen aegra pericli<br>
pectora subrepit terror, molemque pauentes<br>
expendunt belli, et numerat fauor anxius annos.<br>
Dumque ea confuso percenset murmure uulgus,<br>
ecce per obliquum caeli squalentibus auro<br>
effulgens maculis ferri inter nubila uisus<br>
anguis et ardenti radiare per aera sulco<br>
quaque ad caeliferi tendit plaga litus Atlantis,<br>
perlabi resonante polo. bis terque coruscum<br>
addidit augurio fulmen pater, et uaga late<br>
per subitum moto strepuere tonitrua mundo.<br>
tum uero capere arma iubent genibusque salutant<br>
summissi augurium: hac iret, qua ducere diuos<br>
perspicuum et patrio monstraret semita signo.<br>
Certatim comites rerum bellique ministros<br>
agglomerant sese atque acres sociare labores<br>
exposcunt, laudumque loco est isdem esse sub armis.<br>
tum noua caeruleum descendit classis in aequor.<br>
it comes Ausonia atque in terras transit Hiberas,<br>
ut, cum saeua fretis immisit proelia, Corus<br>
Isthmon curuata sublime superiacit unda<br>
et spumante ruens per saxa gementia fluctu<br>
Ionium Aegaeo miscet mare. celsus in arma<br>
emicat ac prima stans Scipio puppe profatur:<br>
"diue tridentipotens, cuius maria ire per alta<br>
ordimur, si iusta paro, decurrere classi<br>
da, pater, ac nostros ne sperne iuuare labores.<br>
per pontum pia bella ueho." leuis inde secunda<br>
aspirans aura propellit carbasa flatus.<br>
iamque agiles, Tyrrhena sonant qua caerula, puppes<br>
Ausonium euasere latus Ligurumque citatis<br>
litora tramittunt proris. hinc gurgite ab alto<br>
tellurem procul irrumpentem in sidera cernunt,<br>
aerias Alpes. occurrunt moenia Grais<br>
condita Massiliae. populis haec cincta superbis,<br>
barbarus immani cum territet accola ritu,<br>
antiquae morem patriae cultumque habitumque<br>
Phocais armiferas inter tenet hospita gentes.<br>
hinc legit Ausonius sinuatos gurgite ductor<br>
anfractus pelagi. nemoroso uertice celsus<br>
apparet collis, fugiuntque in nubila siluae<br>
Pyrenes, tunc Emporiae ueteresque per ortus<br>
Graiorum uulgus, tunc hospita Tarraco Baccho.<br>
considunt portu. securae gurgite clauso<br>
stant puppes, positusque labor terrorque profundi.<br>
Nox similes morti dederat placidissima somnos.<br>
uisa uiro stare effigies ante ora parentis<br>
atque hac aspectu turbatum uoce monere:<br>
"nate, salus quondam genitoris, nate, parentis<br>
et post fata decus, bellorum dira creatrix<br>
euastanda tibi tellus, et caede superbi<br>
ductores Libyae cauta uirtute domandi,<br>
qui sua nunc trinis diducunt agmina castris.<br>
si conferre manum libeat coeantque uocatae<br>
hinc atque hinc acies, ualeat quis ferre ruentes<br>
tergemina cum mole uiros? absiste labore<br>
ancipiti, sed nec segnis potiora capesse.<br>
urbs colitur Teucro quondam fundata uetusto,<br>
nomine Carthago. Tyrius tenet incola muros.<br>
ut Libyae sua, sic terris memorabile Hiberis<br>
haec caput est. non ulla opibus certauerit auri,<br>
non portu celsoue situ, non dotibus arui<br>
uberis aut agili fabricanda ad tela uigore.<br>
inuade auersis, nate, hanc ductoribus urbem.<br>
nulla acies famae tantum praedaeue pararit."<br>
Talia monstrabat genitor propiusque monebat,<br>
cum iuuenem sopor et dilapsa reliquit imago.<br>
surgit et infernis habitantia numina lucis<br>
ac supplex patrios compellat nomine manes:<br>
"este duces bello et monstratam ducite ad urbem!<br>
uobis ultor ego et Sarrano murice fulgens<br>
inferias mittam fusis insignis Hiberis<br>
et tumulis addam sacros certamine ludos."<br>
praegreditur celeratque uias et corripit agmen<br>
pernici rapidum cursu camposque fatigat.<br>
sic, ubi prosiluit Pisaeo carcere praeceps,<br>
non solum ante alios, sed enim, mirabile dictu,<br>
ante suos it uictor equus, currumque per auras<br>
haud ulli durant uisus aequare uolantem.<br>
Iamque Hyperionia lux septima lampade surgens<br>
sensim attollebat propius subeuntibus arces<br>
urbis et admoto crescebant culmina gressu.<br>
at pelago uectus seruata Laelius hora,<br>
quam dederat ductor subigendae ad moenia classi,<br>
a tergo affusis cingebat tecta carinis.<br>
Carthago impenso naturae adiuta fauore<br>
excelsos tollit pelago circumflua muros.<br>
artatas ponti fauces modica insula claudit,<br>
qua Titan ortu terras aspergit Eoo.<br>
at qua prospectat Phoebi iuga sera cadentis,<br>
pigram in planitiem stagnantes egerit undas,<br>
quas auget ueniens refluusque reciprocat aestus.<br>
sed gelidas a fronte sedet sublimis ad Arctos<br>
urbs imposta iugo pronumque excurrit in aequor<br>
et tuta alterno defendit moenia fluctu.<br>
Audax, ceu plano gradiens uictricia campo<br>
ferret signa, iugum certabat scandere miles.<br>
Aris, ductor erat qui contra, amplexus in artis<br>
auxilium atque excelsa loci, praesaepserat arcem.<br>
pugnabat natura soli, paruoque superne<br>
bellantum nisu passim per prona uoluti<br>
truncato instabiles fundebant corpore uitam.<br>
uerum ubi concessit pelagi reuolubilis unda<br>
et fluctus rapido fugiebat in aequora lapsu,<br>
quaque modo excelsae sulcarant caerula puppes,<br>
hac impune dabat Nereus transcurrere planta,<br>
hinc tacite nitens informidatus adire<br>
ductor Dardanius subitam trahit aequore pubem<br>
perque undas muris pedes aduolat. inde citati<br>
a tergo accelerant, qua fisus fluctibus Aris<br>
incustoditam sine milite liquerat urbem.<br>
tum prostratus humi, miserandum, uicta catenis<br>
Poenus colla dedit populumque addixit inermem.<br>
hanc oriens uidit Titan, cum surgeret, urbem<br>
uallari castris captamque aspexit eandem<br>
ocius Hesperio quam gurgite tingeret axem.<br>
Aurora ingrediens terris exegerat umbras<br>
principio statuunt aras. cadit ardua taurus<br>
uictima Neptuno pariter pariterque Tonanti.<br>
tum merita aequantur donis, ac praemia uirtus<br>
sanguine parta capit. phaleris hic pectora fulget,<br>
hic torque aurato circumdat bellica colla,<br>
ille nitet celsus muralis honore coronae.<br>
Laelius ante omnes, cui dextera clara domusque,<br>
ter dena boue et aequorei certaminis alto<br>
donatur titulo Poenique recentibus armis<br>
rectoris. tunc hasta uiris, tunc Martia cuique<br>
uexilla, ut meritum, et praedae libamina dantur.<br>
Postquam perfectae laudes hominumque deumque,<br>
captiuae spectantur opes digestaque praeda:<br>
hoc aurum patribus, bello haec Martique talenta,<br>
hoc regum donis, diuum hoc ante omnia templis,<br>
cetera bellantum dextrae pulchroque labori.<br>
quin etiam accitus populi regnator Hiberi,<br>
cui sponsa et sponsae defixus in ossibus ardor.<br>
hanc notam formae concessit laetus ouansque<br>
indelibata gaudenti uirgine donum.<br>
tum uacui curis uicino litore mensas<br>
instituunt festoque agitant conuiuia ludo.<br>
Laelius effatur: "macte, o uenerande, pudici,<br>
ductor, macte animi. cedat tibi gloria lausque<br>
magnorum heroum celebrataque carmine uirtus.<br>
mille Mycenaeas qui traxit in aequora proras<br>
rector, et Inachiis qui Thessala miscuit arma,<br>
femineo socium uiolarunt foedus amore,<br>
nullaque tum Phrygio steterunt tentoria campo,<br>
captiuis non plena toris; tibi barbara soli<br>
sanctius Iliaca seruata est Phoebade uirgo."<br>
haec atque his paria alterno sermone serebant,<br>
donec Nox atro circumdata corpus amictu<br>
nigrantes inuexit equos suasitque quietem.<br>
Emathio interea tellus Aetola tumultu<br>
feruebat Macetum subitis perculsa carinis.<br>
proximus hinc hosti dextras iungebat Acarnan.<br>
causa noui motus Poenis regique Philippo<br>
in bellum Ausonium sociatae foedere uires.<br>
hic gente egregius ueterisque ab origine regni<br>
Aeacidum sceptris proauoque tumebat Achille.<br>
ille et nocturnis conterruit Oricon armis<br>
quaque per Illyricum Taulantius incola litus<br>
exiguos habitat non ullo nomine muros,<br>
turbidus incessit telis, ille aequore uectus<br>
nunc et Phaeacum Thesprotiaque arua lacessens<br>
Epirum cassis lustrabat futilis ausis,<br>
nunc et Anactoria signa ostentauit in ora<br>
Ambraciosque sinus Olpaeaque litora bello<br>
perfudit rapido. pepulit uada feruida remis<br>
Leucatae et Phoebi uidit citus Actia templa.<br>
nec portus Ithacae, Laertia regna, Samenque<br>
liquit inaccessam fluctuque sonantia cano<br>
saxa Cephallenum et scopulosis Neriton aruis.<br>
ille etiam Pelopis sedes et Achaica adire<br>
moenia praegaudens tristem Calydona Dianae<br>
Oeneasque domos, Curetica tecta, subibat<br>
promittens contra Hesperiam sua proelia Grais<br>
tum lustrata Ephyre Patraeque et regia Pleuron<br>
Parnasusque biceps Phoeboque loquentia saxa.<br>
ac saepe ad patrios bello reuocante penates,<br>
cum modo Sarmaticus regna infestaret Orestis,<br>
aspera nunc Dolopum uis exundasset in agros,<br>
incepto tamen haud facilis desistere uano<br>
belli per Graias umbram circumtulit oras,<br>
donec nunc pelago, nunc terra exutus omisit<br>
spem positam in Tyriis et supplex foedera sanxi.<br>
Dardana nec legem regno accepisse refugit.<br>
Tunc et Tyndarei Latias fortuna Tarenti<br>
auxit opes laudemque simul. nam perfida tandem<br>
urbs Fabio deuicta seni, postremus in armis<br>
ductoris titulus cauti. sollertia tutum<br>
tum quoque adepta decus captis sine sanguine muris.<br>
namque ut compertum, qui Punica signa regebat<br>
feminea exuri flamma, tacitusque quietae<br>
exin uirtuti placuit dolus, ire sorori<br>
(nam castris erat in Rutulis) germanus amatae<br>
cogitur et magnis muliebria uincere corda<br>
pollicitis, si reclusas tramittere portas<br>
concedat Libycus rector, uotique potitus<br>
euicto Fabius Poeno circumdata telis<br>
incustodita penetrauit moenia nocte.<br>
Sed quisnam auersos Phoebum tunc iungere ab urbe<br>
Romulea dubitaret equos, qui tempore eodem<br>
Marcellum acciperet letum oppetiisse sub armis?<br>
moles illa uiri calidoque habitata Gradiuo<br>
pectora et haud ullis umquam tremefacta periclis,<br>
heu quantum Hannibalem clara factura ruina,<br>
procubuere. iacet campis Carthaginis horror<br>
forsan Scipiadae confecti nomina belli<br>
rapturus, si quis paulum deus adderet aeuo.<br>
Collis Agenoreum dirimebat ab aggere uallum<br>
Ausonio (Dauni Mauors consederat aruis).<br>
curarum comes et summi Crispinus honoris<br>
Marcello socius communia bella ciebat.<br>
ad quem Marcellus: "gestit lustrare propinquas<br>
mens siluas medioque uiros imponere monti,<br>
ne Libys occultis tumulum prior occupet ausis.<br>
si cordi est, te participem, Crispine, laboris<br>
esse uelim. numquam desunt consulta duobus."<br>
haec ubi sedere, ardentes attollere sese<br>
iam dudum certant in equos. Marcellus, ut arma<br>
aptantem natum aspexit laetumque tumultu<br>
"uincis" ait "nostros mirando ardore uigores.<br>
sit praematurus felix labor. urbe Sicana<br>
qualem te uidi, nondum permitteret aetas<br>
cum tibi bella, meo tractantem proelia uultu!<br>
huc, decus, huc, nostrum, lateri te iunge paterno<br>
et me disce nouum Martem temptare magistro."<br>
tum pueri colla amplectens sic pauca precatur:<br>
"summe deum, Libyco faxis de praeside nunc his,<br>
his umeris tibi opima feram." nec plura, sereno<br>
sanguineos fudit cum Iuppiter aethere rores<br>
atque atris arma aspersit non prospera guttis.<br>
uixdum finitis intrarant uocibus artas<br>
letiferi collis fauces, cum turba uolucris<br>
inuadunt Nomades iaculis nimboque feruntur<br>
aetherio similes caeca fundente latebra<br>
armatos in bella globos. circumdata postquam<br>
nil restare uidet uirtus, quod debeat ultra<br>
iam superis, magnum secum portare sub umbras<br>
nomen mortis auet. tortae nunc eminus hastae<br>
altius insurgit, nunc saeuit comminus ense.<br>
forsan et enasset rapidi freta saeua pericli,<br>
ni telum aduersos nati uenisset in artus.<br>
tum patriae tremuere manus, laxataque luctu<br>
fluxerunt rigidis arma infelicia palmis.<br>
obuia nudatum tramittit lancea pectus,<br>
labensque impresso signauit gramina mento.<br>
At postquam Tyrius saeua inter proelia ductor<br>
infixum aduerso uidit sub pectore telum,<br>
immane exclamat: "Latias, Carthago, timere<br>
desine iam leges. iacet exitiabile nomen,<br>
Ausonii columen regni. sed dextera nostrae<br>
tam similis non obscuras mittatur ad umbras.<br>
magnanima inuidia uirtus caret." alta sepulcri<br>
protinus exstruitur caeloque educitur ara.<br>
conuectant siluis ingentia robora. credas<br>
Sidonium cecidisse ducem. tum tura dapesque<br>
et fasces clipeusque uiri, pompa ultima, fertur.<br>
ipse facem subdens "laus" inquit "parta perennis.<br>
Marcellum abstulimus Latio. deponere forsan<br>
gens Italum tandem arma uelit. uos ite superbae<br>
exsequias animae et cinerem donate supremi<br>
muneris officio; numquam hoc tibi, Roma, negabo."<br>
alterius par atque eadem fortuna laborum<br>
consulis: exanimum sonipes ad signa reuexit.<br>
Talia in Ausonia. sed non et talis Hiberis<br>
armorum euentus campis. Carthaginis omnes<br>
per subitum raptae pernix uictoria late<br>
terruerat gentes. ducibus spes una salutis,<br>
si socias iungant uires. ingentibus orsum<br>
auspiciis iuuenem, ceu patria gestet in armis<br>
fulmina, sublimi uallatam uertice montis<br>
et scopulis urbem, cumulatam strage uirorum<br>
non toto rapuisse die, qua Martius ille<br>
Hannibal in terra consumpto uerterit anno<br>
nec pube aequandam nec opum ubertate Saguntum.<br>
Proximus applicito saxosis aggere siluis<br>
tendebat fratris spirans ingentia facta<br>
Hasdrubal. hic robur mixtusque rebellibus Afris<br>
Cantaber, hic uolucri Mauro pernicior Astur;<br>
tantaque maiestas terra rectoris Hibera,<br>
Hannibalis quantus Laurenti terror in ora.<br>
forte dies priscum Tyriis sollemnis honorem<br>
rettulerat, quo primum orsi Carthaginis altae<br>
fundamenta nouam coepere mapalibus urbem,<br>
et laetus repetens gentis primordia ductor<br>
festa coronatis agitabat gaudia signis<br>
pacificans diuos. fraternum laena nitebat<br>
demissa ex umeris donum, quam foederis arti<br>
Trinacrius Libyco rex inter munera pignus<br>
miserat, Aeoliis gestatum insigne tyrannis.<br>
aurata puerum rapiebat ad aethera penna<br>
per nubes aquila intexto librata uolatu.<br>
antrum ingens iuxta, quod acus simulauit in ostro,<br>
Cyclopum domus. hic recubans manantia tabo<br>
corpora letifero sorbet Polyphemus hiatu.<br>
circa fracta iacent excussaque morsibus ossa.<br>
ipse manu extenta Laertia pocula poscit<br>
permiscetque mero ructatos ore cruores.<br>
Conspicuus Siculi Tyrius subteminis arte<br>
gramineas pacem superum poscebat ad aras.<br>
ecce inter medios hostilia nuntius arma<br>
quadrupedante inuectus equo aduentare ferebat.<br>
turbatae mentes, imperfectusque deorum<br>
cessit honos. ruptis linquunt altaria sacris.<br>
clauduntur uallo, tenuemque ut roscida misit<br>
lucem Aurora polo, rapiunt certamina Martis.<br>
audax Scipiadae stridentem Sabbura cornum<br>
excepit, geminaeque acies uelut omine motae.<br>
exclamat Latius ductor: "prima hostia uobis,<br>
sacrati manes, campo iacet. en age, miles,<br>
in pugnam et caedes, qualis spirantibus ire<br>
adsueras ducibus, talis rue." dumque ea fatur,<br>
incumbunt. Myconum Laenas Cirtamque Latinus<br>
et Thysdrum Maro et incestum Catilina Nealcen<br>
germanae thalamo obtruncat. cadit obuius acri<br>
Cartalo Nasidio, Libycae regnator harenae.<br>
te quoque Pyrenes uidit conterrita tellus<br>
permixtum Poenis et uix credenda furentem,<br>
magnum Dardaniae, Laeli, decus, omnia felix<br>
cui natura dedit nullo renuente deorum.<br>
ille foro auditus, cum dulcia soluerat ora,<br>
aequabat Pyliae Neleia mella senectae,<br>
ille, ubi suspensi patres et curia uocem<br>
posceret, ut cantu ducebat corda senatus;<br>
idem, cum subitum campo perstrinxerat aures<br>
murmur triste tubae, tanto feruore ruebat<br>
in pugnam atque acies, ut natum ad sola liqueret<br>
bella. nihil uitae peragi sine laude placebat.<br>
tunc effurtiua tractantem proelia luce<br>
deiecit Galam. sacris Carthaginis illum<br>
supposito mater partu subduxerat olim;<br>
sed stant nulla diu deceptis gaudia diuis.<br>
tunc Alabim Maurumque Dracen demisit ad umbras,<br>
femineo clamore Dracen extrema rogantem.<br>
huius ceruicem gladio inter uerba precesque<br>
amputat. absciso durabant murmura collo.<br>
At non ductori Libyco par ardor in armis.<br>
frondosi collis latebras ac saxa capessit<br>
auia, nec caedes extremaue damna mouebant<br>
agminis. Italiam profugus spectabat et Alpes,<br>
praemia magna fugae. tacitum dat tessera signum<br>
dimissa in colles pugna siluasque ferantur<br>
dispersi et summam, quicumque euaserit, arcem<br>
Pyrenes culmenque petat. tum primus honore<br>
armorum exuto et parma celatus Hibera<br>
in montes abit atque uolens palantia linquit<br>
agmina. desertis Latius uictricia signa<br>
immittit miles castris (non urbe recepta<br>
plus ulla partum praedae) tenuitque moratas<br>
a caede, ut Libycus ductor prouiderat, iras,<br>
fluminei ueluti deprensus gurgitis undis<br>
auulsa parte inguinibus causaque pericli<br>
enatat intento praedae fiber auius hoste.<br>
Impiger occultis Poenus postquam abditur umbris<br>
saxosae fidens siluae, maiora petuntur<br>
rursus bella retro et superari certior hostis.<br>
Pyrenes tumulo clipeum cum carmine figunt:<br>
HASDRVBALIS SPOLIVM GRADIVO SCIPIO VICTOR.<br>
Terrore interea posito trans ardua montis<br>
Bebrycia populos armabat Poenus in aula<br>
mercandi dextras largus belloque parata<br>
prodigere in bellum facilis. praemissa feroces<br>
augebant animos argenti pondera et auri<br>
parta metalliferis longo discrimine terris.<br>
hinc noua complerunt haud tardo milite castra<br>
uenales animae, Rhodani qui gurgite gaudent,<br>
quorum serpit Arar per rura pigerrimus undae.<br>
iamque hieme affecta mitescere coeperat annus.<br>
inde iter ingrediens rapidum per Celtica rura<br>
miratur domitas Alpes ac peruia montis<br>
ardua et Herculeae quaerit uestigia plantae<br>
germanique uias diuinis comparat ausis.<br>
Vt uero uentum in culmen castrisque resedit<br>
Hannibalis, "quos Roma," inquit "quos altius, oro,<br>
attollit muros, qui post haec moenia fratri<br>
uicta meo stent incolumes? sit gloria dextrae<br>
felix tanta precor, neue usque ad sidera adisse<br>
inuideat laeuus nobis deus." agmine celso<br>
inde alacer, qua munitum decliuis ab alto<br>
agger monstrat iter, properatis deuolat armis.<br>
non tanto strepuere metu primordia belli.<br>
nunc geminum Hannibalem, nunc iactant bina coire<br>
hinc atque hinc castra et pastos per prospera bella<br>
sanguine ductores Italo coniungere Martem<br>
et duplicare acies. uenturum ad moenia cursu<br>
hostem praecipiti et uisurum haerentia porta<br>
spicula Elissaeis nuper contorta lacertis.<br>
His super infrendens sic secum Oenotria Tellus:<br>
"tantone (heu superi!) spernor contempta furore<br>
Sidoniae gentis, quae quondam sceptra timentem<br>
nati Saturnum nostris considere in oris<br>
et regnare dedi? decima haec iam uertitur aestas,<br>
ex quo proterimur. iuuenis, cui sola supersunt<br>
in superos bella, extremo de litore rapta<br>
intulit arma mihi temeratisque Alpibus ardens<br>
in nostros descendit agros. quot corpora texi<br>
caesorum stratis totiens deformis alumnis!<br>
nulla mihi floret bacis felicibus arbor<br>
immatura seges rapido succiditur ense<br>
culmina uillarum nostrum delapsa feruntur<br>
in gremium foedantque suis mea regna ruinis.<br>
hunc etiam, uastis qui nunc sese intulit oris,<br>
perpetiar miseras quaerentem exurere belli<br>
reliquias? tum me scindat uagus Afer aratro,<br>
et Libys Ausoniis commendet semina sulcis<br>
ni cuncta, exsultant quae latis agmina campis,<br>
uno condiderim tumulo." dum talia uersat<br>
et thalamos claudit Nox atra deumque hominumque,<br>
tendit Amyclaei praeceps ad castra nepotis.<br>
is tum Lucanis cohibentem finibus arma<br>
Poenum uicini seruabat caespite ualli.<br>
hic iuuenem aggreditur Latiae telluris imago:<br>
"Clausorum decus atque erepto maxima Romae<br>
spes Nero Marcello, rumpe atque expelle quietem.<br>
magnum aliquid tibi, si patriae uis addere fatis,<br>
audendum est, quod depulso quoque moenibus hoste<br>
uictores fecisse tremant. fulgentibus armis<br>
Poenus inundauit campos, qua Sena relictum<br>
Gallorum a populis seruat per saecula nomen.<br>
ni propere alipedes rapis ad certamina turmas,<br>
serus deletae post auxiliabere Romae.<br>
surge, age, fer gressus. patulos regione Matauri<br>
damnaui tumulis Poenorum atque ossibus agros."<br>
his dictis abit atque abscedens uisa pauentem<br>
attrahere et fractis turmas propellere portis.<br>
Rumpit flammato turbatus corde soporem<br>
ac supplex geminas tendens ad sidera palmas<br>
Tellurem Noctemque et caelo sparsa precatur<br>
astra ducemque uiae tacito sub lumine Phoeben.<br>
inde legit dignas tanta ad conamina dextras,<br>
quaque iacet superi Larinas accola ponti,<br>
qua duri bello gens Marrucina fidemque<br>
exuere indocilis sociis Frentanus in armis,<br>
tum qua uitiferos domitat Praetutia pubes<br>
laeta laboris agros, et penna et fulmine et undis<br>
hibernis et Achaemenio uelocior arcu<br>
euolat. hortator sibi quisque "age, perge, salutem<br>
Ausoniae ancipites superi et, stet Roma cadatne,<br>
in pedibus posuere tuis" clamantque ruuntque.<br>
hortandi genus acer habet praecedere ductor.<br>
illum augent cursus annisi aequare sequendo<br>
atque indefessi noctemque diemque feruntur.<br>
At Roma aduersi tantum et mala gliscere belli<br>
accipiens trepidare metu nimiumque Neronem<br>
sperauisse queri atque uno sibi uulnere posse<br>
auferri restantem animam. non arma nec aurum<br>
nec pubem nec, quem fundat, superesse cruorem.<br>
scilicet Hasdrubalem inuadat, qui ad proelia soli<br>
Hannibali satis esse nequit? iam rursus, ubi arma<br>
auertisse suo cognorit deuia uallo,<br>
haesurum portis Poenum. uenisse, superbo<br>
qui fratri certet, cui maxima gloria cedat<br>
urbis deletae. fremit amens corde sub imo<br>
ordo patrum ac magno interea meditatur amore<br>
seruandi decoris, quonam se fine minanti<br>
seruitio eripiat diuosque euadat iniquos.<br>
hos inter gemitus obscuro noctis opacae<br>
succedit castris Nero, quae coniuncta feroci<br>
Liuius Hasdrubali uallo custode tenebat.<br>
belliger is quondam scitusque accendere Martem<br>
floruerat primo clarus pugnator in aeuo.<br>
mox falso laesus non aequi crimine uulgi<br>
secretis ruris tristes absconderat annos.<br>
sed postquam grauior moles terrorque periclo<br>
poscebat propiore uirum, reuocatus ad arma<br>
tot caesis ducibus patriae donauerat iram.<br>
At non Hasdrubalem fraudes latuere recentum<br>
armorum, quamquam tenebris nox texerat astus.<br>
pulueris in clipeis uestigia uisa mouebant<br>
et, propen signum accursus, sonipesque uirique<br>
substricti corpus. bis clarum, bucina, signum<br>
praeterea gemino prodebat iuncta magistro<br>
castra regi. uerum fratri si uita supersit,<br>
qui tandem licitum socias coniungere uires<br>
consulibus? sed enim solum, dum uera patescant,<br>
cunctandi restare dolum Martemque trahendi.<br>
nec consulta fugae segni formidine differt.<br>
Nox, somni genetrix, mortalia pectora curis<br>
purgarat, tenebraeque horrenda silentia alebant.<br>
erepit suspensa ferens uestigia castris<br>
et muta elabi tacito iubet agmina passu.<br>
illunem nacti per rura tacentia noctem<br>
accelerant uitantque sonos; sed percita falli<br>
sub tanto motu Tellus nequit. implicat actas<br>
caeco errore uias umbrisque fauentibus arto<br>
circumagit spatio sua per uestigia ductos.<br>
nam qua curuatas sinuosis flexibus amnis<br>
obliquat ripas refluoque per aspera lapsu<br>
in sese redit, hac casso ducente labore<br>
exiguum inuoluunt frustratis gressibus orbem,<br>
inque errore uiae tenebrarum munus ademptum.<br>
Lux surgit panditque fugam. ruit acer apertis<br>
turbo equitum portis, atque omnes ferrea late<br>
tempestas operit campos. nondum arma manusque<br>
permixtae, iam tela bibunt praemissa cruorem.<br>
hinc iussae Poenum fugientem sistere pennae<br>
Dictaeae uolitant, hinc lancea turbine nigro<br>
fert letum cuicumque uiro, quem prenderit ictus.<br>
deponunt abitus curam trepidique coactas<br>
constituunt acies et spes ad proelia uertunt.<br>
Ipse inter medios (nam rerum dura uidebat)<br>
Sidonius ductor tergo sublimis ab alto<br>
quadrupedantis equi tendens uocemque manusque:<br>
"per decora extremo uobis quaesita sub axe,<br>
per fratris laudes oro, uenisse probemus<br>
germanum Hannibalis. Latio Fortuna laborat<br>
aduersis documenta dare atque ostendere, quantus<br>
uerterit in Rutulos domitor telluris Hiberae<br>
suetus ad Herculeas miles bellare columnas.<br>
forsitan et pugnas ueniat germanus in ipsas.<br>
digna uiro, digna, obtestor, spectacula pleno<br>
corporibus properate solo. quicumque timeri<br>
dux bello poterat, fratri iacet. unica nunc spes,<br>
e poena ac latebris infracto Liuius aeuo,<br>
damnatum, offertur uobis, caput. ite agite, oro,<br>
sternite ductorem, cum quo concurrere fratri<br>
sit pudor, et turpi finem donate senectae."<br>
At contra Nero: "quid cessas clusisse labores<br>
ingentis belli? pedibus tibi gloria, miles,<br>
parta ingens. nunc accumula coepta ardua dextra.<br>
heu temere abducto liquisti robore castra,<br>
ni factum absoluit uictoria. praecipe laudem.<br>
aduentu cecidisse tuo memorabitur hostis."<br>
Parte alia insignis nudatis casside canis<br>
Liuius: "huc, iuuenes, huc me spectate ruentem<br>
in pugnas, quantumque meus patefecerit ensis,<br>
tantum intrate loci et tandem praecludite ferro<br>
iam nimium patulas Poenis grassantibus Alpes.<br>
quod ni ueloci prosternimus agmina Marte<br>
et fulmen subitum Carthaginis Hannibal adsit,<br>
qui deus infernis quemquam nostrum eximat umbris?"<br>
hinc galea capite accepta dicta horrida ferro<br>
sancit et obtectus senium fera proelia miscet.<br>
illum per cuneos et per densissima campi<br>
corpora tot dantem leto, quot spicula torsit,<br>
turbati fugere Macae, fugere feroces<br>
Autololes Rhodanique comas intonsa iuuentus.<br>
Fatidicis Nabis ueniens Hammonis harenis<br>
improba miscebat securus proelia fati<br>
ceu tutante deo ac patriis spolia Itala templis<br>
fixurum uano tumidus promiserat ore.<br>
ardebat gemma Garamantide caerula uestis,<br>
ut cum sparsa micant stellarum lumina caelo,<br>
et gemmis galeam clipeumque accenderat auro.<br>
casside cornigera dependens infula sacros<br>
prae se terrores diuumque ferebat honorem.<br>
arcus erat pharetraeque uiro atque incocta cerastis<br>
spicula et armatus peragebat bella ueneno.<br>
necnon cornipedis tergo de more repostus<br>
sustentata genu per campum pondera conti<br>
Sarmatici prona aduersos urgebat in hostes.<br>
tum quoque transfixum telo per membra, per arma<br>
consulis ante oculos magno clamore Sabellum<br>
asportabat ouans et ouans Hammona canebat.<br>
non tulit hanc iram tantosque in corde tumores<br>
barbarico senior telumque intorsit et una<br>
praedam animamque simul uictori uictor ademit.<br>
Adsilit audito tristis clamore ruinae<br>
Hasdrubal et coeptantem Arabum raptare perempto<br>
gemmiferi spolium cultus auroque rigentes<br>
exuuias iaculum a tergo perlibrat ad ossa.<br>
Iam correpta miser geminis uelamina palmis<br>
carpebat propere et trepidos nudauerat artus:<br>
concidit ac sacras uestes atque aurea fila<br>
reddidit exanimo spoliatum lapsus in hostem.<br>
at Canthus Rutilum, Canthus possessor harenae,<br>
qua celebre inuicti nomen posuere Philaeni,<br>
ditem ouium Rutilum obtruncat, cui mille sub altis<br>
lanigerae balant stabulis. ipse otia molli<br>
exercens cura gelido nunc flumine soles<br>
frangebat nimios pecori, nunc laetus in herba<br>
tondebat niueae splendentia uellera lanae<br>
aut, pecus e pastu cum sese ad tecta referret,<br>
noscentes matres spectabat ouilibus agnos.<br>
occubuit clipei transfixo proditus aere<br>
et sero ingemuit stabulis exisse paternis.<br>
Acrius hoc Italum pubes incurrit et urget,<br>
ut torrens, ut tempestas, ut flamma corusci<br>
fulminis, ut Borean pontus fugit, ut caua currunt<br>
nubila, cum pelago caelum permiscuit Eurus.<br>
« procerae stabant, Celtarum signa, cohortes,<br>
prima acies. hos impulsu cuneoque feroci<br>
laxat uis subita, et fessos errore uiarum<br>
nec soli faciles longique laboris anhelos<br>
auertit patrius genti pauor. addere tergo<br>
hastas Ausonius teloque instare sequaci<br>
nec donare fugam. cadit uno uulnere Thyrmis,<br>
non uno Rhodanus, profligatumque sagittae<br>
lancea deturbat Morinum et iam iamque cadentem.<br>
cedentes urget totas largitus habenas<br>
Liuius acer equo et turmis abeuntibus infert<br>
cornipedem. tunc auersi surgentia colla<br>
disicit ense Mosae. percussit pondere terram<br>
cum galea ex alto lapsum caput; at residentem<br>
turbatus rapuit sonipes in proelia truncum.<br>
hic Cato (nam medio uibrabat et ipse tumultu)<br>
"si, primas" inquit "bello cum amisimus Alpes,<br>
hic iuueni oppositus Tyrio foret! ei mihi quanta<br>
cessauit Latio dextra, et quot funera Poenis<br>
donarunt praui suffragia tristia campi!"<br>
Iamque inclinabant acies, cunctisque pauorem<br>
Gallorum induerat pauor, et Fortuna ruebat<br>
Sidonia: ad Rutulos Victoria uerterat alas.<br>
celsus ceu prima reflorescente iuuenta<br>
ibat consul ouans, maior maiorque uideri.<br>
ecce trahens secum canentem puluere turmam<br>
ductor Agenoreus subit intorquensque lacertis<br>
tela sonat: "cohibete fugam. cui cedimus hosti?<br>
nonne pudet? conuersa senex marcentibus annis<br>
agmina agit. nunc, quaeso, mihi nunc dextera in armis<br>
degenerat, nostrique piget? mihi Belus auorum<br>
principium, mihi cognatum Sidonia Dido<br>
nomen et ante omnes bello numerandus Hamilcar<br>
est genitor, mihi, cui cedunt montesque lacusque<br>
et campi atque amnes, frater. me magna secundum<br>
Carthago putat Hannibali, me Baetis in oris<br>
aequant germano passae mea proelia gentes."<br>
talia dum memorat medios ablatus in hostes,<br>
ut noua conspecti fulserunt consulis arma,<br>
hastam praepropero nisu iacit. illa per oras<br>
aerati clipei et loricae tegmina summo<br>
incidit haud felix umero parceque petitum<br>
perstrinxit corpus nec multo tincta cruore,<br>
uana sed optanti promisit gaudia Poeno.<br>
Turbati Rutuli, confusaque pectora uisu<br>
terrifico. tunc increpitans conamina consul:<br>
"femineis laesum uana inter proelia corpus<br>
unguibus aut palmis credas puerilibus ictum.<br>
ite, docete, uiri, Romanae uulnera suerint<br>
quanta afferre manus." tum uero effunditur ingens<br>
telorum uis, et densa sol uincitur umbra.<br>
iamque per extentos alterna strage uirorum<br>
corpora fusa iacent campos demersaque in undam<br>
iunxerunt cumulo crescente cadauera ripas,<br>
ut, cum uenatu saltus exercet opacos<br>
Dictynna et laetae praebet spectacula matri<br>
aut Pindi nemora excutiens aut Maenala lustrans<br>
(omnis Naiadum plenis comitata pharetris<br>
turba ruit, striduntque sagittiferi coryti),<br>
tum per saxa ferae perque ipsa cubilia fusae,<br>
per ualles fluuiosque atque antra uirentia musco<br>
multa strage iacent; exsultat uertice montis<br>
gratam perlustrans oculis Latonia praedam.<br>
Audito ante alios senioris uulnere rumpit<br>
per medios Nero saeuus iter uisaque uirorum<br>
aequali pugna "quid enim, quid deinde relictumst<br>
Italiae fatis? hunc si non uincitis hostem,<br>
Hannibalem uincetis?" ait. ruit ocius amens<br>
in medios, Tyriumque ducem inter prima frementem<br>
agmina ut aspexit, rabidi ceu belua ponti<br>
per longum sterili ad pastus iactata profundo,<br>
cum procul in fluctu piscem male saucia uidit,<br>
aestuat et lustrans nantem sub gurgite praedam<br>
absorbet late permixtum piscibus aequor,<br>
non telo mora, non dictis. "haud amplius" inquit<br>
"elabere mihi. non hic nemora auia fallent<br>
Pyrenes, nec promissis frustrabere uanis,<br>
ut quondam terra fallax deprensus Hibera<br>
euasti nostram mentito foedere dextram."<br>
Haec Nero et intorquet iaculum, nec futilis ictus.<br>
nam latere extremo cuspis librata resedit.<br>
inuadit stricto super haec interritus ense<br>
collapsique premens umbone trementia membra<br>
"si qua sub extremo casu mandata referri<br>
germano uis forte tuo, portabimus" inquit.<br>
contra Sidonius: "leto non terreor ullo.<br>
utere Marte tuo, dum nostris manibus adsit<br>
actutum uindex. mea si suprema referre<br>
fratri uerba paras, mando Capitolia uictor<br>
exurat cinerique Iouis permisceat ossa<br>
et cineres nostros." cupientem annectere plura<br>
feruentemque ira mortis transuerberat ense<br>
et rapit infidum uictor caput. agmina fuso<br>
sternuntur duce non ultra fidentia Marti.<br>
Iamque diem solisque uices nox abstulit atra,<br>
cum uires parco uictu somnoque reducunt,<br>
ac nondum remeante die uictricia signa,<br>
qua uentum, referunt clausis formidine castris.<br>
tum Nero procera sublimia cuspide portans<br>
ora ducis caesi "Cannas pensauimus," inquit<br>
"Hannibal, et Trebiam et Thrasymenni litora tecum<br>
fraterno capite. i, duplica nunc perfida bella<br>
et geminas accerse acies. haec praemia restant,<br>
qui tua tramissis optarint Alpibus arma."<br>
compressit lacrimas Poenus minuitque ferendo<br>
constanter mala et inferias in tempore dignas<br>
missurum fratri clauso commurmurat ore.<br>
tum castris procul amotis aduersa quiete<br>
dissimulans dubia exclusit certamina Martis.
</P>

<div class="footer">
	<p>
		<a href="/silius.html">Silius</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY>
</HTML>