<html>
	<head>
		<title>
			Silius, Liber XIV
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>SILIUS ITALICUS<br>PUNICA LIBER DECIMUS QUARTUS
</p>

<p class=border></P>

<p>
Flectite nunc uestros, Heliconis numina, cantus<br>
Ortygiae pelagus Siculique ad litoris urbes.<br>
muneris hic uestri labor est, modo Daunia regna<br>
Aeneadum, modo Sicanios accedere portus,<br>
aut Macetum lustrare domos et Achaica rura&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
aut uaga Sardoo uestigia tinguere fluctu<br>
uel Tyriae quondam regnata mapalia genti<br>
extremumue diem et terrarum inuisere metas.<br>
sic poscit sparsis Mauors agitatus in oris.<br>
ergo age, qua litui, qua ducunt bella, sequamur.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
&nbsp;&nbsp;&nbsp;&nbsp;Ausoniae pars magna iacet Trinacria tellus,<br>
ut semel expugnante Noto et uastantibus undis<br>
accepit freta caeruleo propulsa tridente.<br>
namque per occultum caeca ui turbinis olim<br>
impactum pelagus laceratae uiscera terrae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>
discidit et medio perrumpens arua profundo<br>
cum populis pariter conuulsis transtulit urbes.<br>
ex illo seruans rapidus diuortia Nereus<br>
saeuo diuiduos coniungi pernegat aestu.<br>
sed spatium, quod dissociat consortia terrae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>
latratus fama est (sic arta interuenit unda)<br>
et matutinos uolucrum tramittere cantus.<br>
multa solo uirtus: iam reddere faenus aratris,<br>
iam montis umbrare olea, dare nomina Baccho<br>
cornipedemque citum lituis generasse ferendis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25</span><br>
nectare Cecropias Hyblaeo accedere ceras.<br>
hic et Paeonios arcano sulphure fontis,<br>
hic Phoebo digna et Musis uenerabere uatum<br>
ora excellentum, sacras qui carmine siluas<br>
quique Syracosia resonant Helicona camena.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</span><br>
promptae gens linguae, ast eadem, cum bella cieret,<br>
portus aequoreis sueta insignire tropaeis. <br>
&nbsp;&nbsp;&nbsp;&nbsp;Post dirum Antipha&lt;t&gt;ae sceptrum et Cyclopia regna<br>
uomere uerterunt primum noua rura Sicano--<br>
Pyrene misit populos, qui nomen ab amne&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">35</span><br>
ascitum patrio terrae imposuere uacanti.<br>
mox Ligurum pubes Siculo ductore nouauit<br>
possessis bello mutata uocabula regnis.<br>
nec Cres dedecori fuit accola: duxerat actos<br>
moenibus e centum non fausta ad proelia Minos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">40</span><br>
Daedaleam repetens poenam. qui fraude nefanda<br>
postquam perpetuas iudex concessit ad umbras<br>
Cocalidum insidiis, fesso Minoia turba<br>
bellandi studio Siculis subsedit in oris.<br>
miscuerunt Phrygiam prolem Troianus Acestes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">45</span><br>
Troianusque Helymus, structis qui pube secuta<br>
in longum ex sese donarunt nomina muris.<br>
nec Zanclaea gerunt obscuram moenia famam,<br>
dextera quam tribuit posito Saturnia telo.<br>
sed decus Hennaeis haud ullum pulchrius oris,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">50</span><br>
quam quae Sisyphio fundauit nomen ab Isth&lt;m&gt;o<br>
et multum ante alias Ephyraeis fulget alumnis.<br>
hic Arethusa suum piscoso fonte receptat<br>
Alpheon sacrae portantem signa coronae. <br>
&nbsp;&nbsp;&nbsp;&nbsp;At non aecus amat Trinacria Mulciber antra.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">55</span><br>
nam Lipare uastis subter depasta caminis<br>
sulphureum uomit exeso de uertice fumum.<br>
ast Aetna eructat tremefactis cautibus ignis<br>
inclusi gemitus, pelagique imitata furorem<br>
murmure per caecos tonat inrequieta fragoris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">60</span><br>
nocte dieque simul. fonte e Phlegethontis ut atro<br>
flammarum exundat torrens piceaque procella<br>
semiambusta rotat liquefactis saxa cauernis.<br>
sed quamquam largo flammarum exaestuet intus<br>
turbine et adsidue subnascens profluat ignis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">65</span><br>
summo cana iugo cohibet, mirabile dictu,<br>
uicinam flammis glaciem, aeternoque rigore<br>
ardentes horrent scopuli: stat uertice celsi<br>
collis hiemps calidaque niuem tegit atra fauilla. <br>
&nbsp;&nbsp;&nbsp;&nbsp;Quid referam Aeolio regnatas nomine terras&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">70</span><br>
uentorumque domos atque addita claustra procellis?<br>
hic uersi penitus Pelopea ad regna Pachyni<br>
pulsata Ionio respondent saxa profundo.<br>
hic contra Libyamque situm Caurosque furentis<br>
cernit deuexas Lilybaeon nobile chelas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">75</span><br>
at, qua diuersi lateris frons tertia terrae<br>
uergit in Italiam prolato ad litora dorso,<br>
celsus harenosa tollit se mole Pelorus. <br>
&nbsp;&nbsp;&nbsp;&nbsp;His longo mitis placide dominator in aeuo<br>
praefuerat terris Hieron, tractare sereno&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">80</span><br>
imperio uulgum pollens et pectora nullo<br>
parentum exagitare metu, pactamque per aras<br>
haud facilis temerare fidem socialia iura<br>
Ausoniis multos seruarat casta per annos.<br>
uerum, ubi fata uirum fragili soluere senecta,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">85</span><br>
primaeuo cessit sceptrum exitiale nepoti,<br>
et placida indomitos accepit regia mores.<br>
namque bis octonis nondum rex praeditus annis<br>
caligare alto in solio nec pondera regni<br>
posse pati et nimium fluxis confidere rebus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">90</span><br>
iamque breui nullum, delicta tuentibus armis,<br>
fas notum ignotumque nefas. uilissima regi<br>
cura pudor. tam praecipiti materna furori<br>
Pyrrhus origo dabat stimulos proauique superbum<br>
Aeacidae genus atque aeternus carmine Achilles.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">95</span><br>
ergo ardor subitus Poenorum incepta fouendi,<br>
nec sceleri mora: &lt;iam&gt; iungit noua foedera, pacto<br>
cederet ut Siculis uictor Sidonius oris.<br>
sed stabant Poenae, tumulumque negabat Erinys,<br>
qua modo pactus erat socium non cernere, terra.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">100</span><br>
saeuos namque pati fastus iuuenemque cruento<br>
flagrantem luxu et miscentem turpia diris<br>
haud ultra faciles, quos ira metusque coquebat,<br>
iurati obtruncant. nec iam modus ensibus: addunt<br>
femineam caedem atque insontum rapta sororum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">105</span><br>
corpora prosternunt ferro. noua saeuit in armis<br>
libertas iactatque iugum: pars Punica castra,<br>
pars Italos et nota uolunt, nec turba furentum<br>
defit quae neutro sociari foedere malit. <br>
&nbsp;&nbsp;&nbsp;&nbsp;Tali Trinacriae motu rebusque Sicanis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">110</span><br>
exitio regis trepidis, sublimis honore<br>
(tertia nam Latios renouarat purpura fasces)<br>
Marcellus classem Zanclaeis appulit oris.<br>
atque ubi cuncta uiro caedesque exposta tyranni<br>
ambiguaeque hominum mentes, Carthaginis arma&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">115</span><br>
quos teneant et quanta locos, quod uulgus amicum<br>
duret Troiugenis, quantos Arethusa tumores<br>
concipiat perstetque suas non pandere portas,<br>
incumbit bello ac totam per proxima raptim<br>
armorum effundit flammato pectore pestem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">120</span><br>
non aliter Boreas, Rhodopes a uertice praeceps<br>
cum sese immisit decimoque uolumine pontum<br>
expulit in terras, sequitur cum murmure molem<br>
eiecti maris et stridentibus adfremit alis.<br>
prima Leontinos uastarunt proelia campos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">125</span><br>
regnatam diro quondam Laestrygone terram.<br>
instabat ductor, cui tarde uincere Graias<br>
par erat ac uinci turmas. ruit aequore toto<br>
(femineum credas maribus concurrere uulgum)<br>
et Cereri placitos fecundat sanguine campos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">130</span><br>
sternuntur passim, pedibusque euadere letum<br>
eripuit rapidus Mauors. nam ut cuique salutem<br>
promisit fuga, praeueniens dux occupat ense.<br>
'Ite, gregem metite imbellem ac succidite ferro:'<br>
clamat cunctantis urgens umbone cateruas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">135</span><br>
'pigro luctandi studio certamen in umbra<br>
molle pati docta et gaudens splendescere oliuo<br>
stat, mediocre decus uincentum, ignaua iuuentus.<br>
haec laus sola datur, si uiso uincitis hoste.'<br>
ingruit audito ductore exercitus omnis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">140</span><br>
solaque, quod superest, secum certamina norunt,<br>
quis dextra antistet spoliisque excellat opimis.<br>
Euboici non per scopulos inlisa Caphereo<br>
Euripi magis unda furit, pontumue sonantem<br>
eicit angusto uiolentius ore Propontis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">145</span><br>
nec feruet maiore fretum rapiturque tumultu<br>
quod ferit Herculeas extremo sole columnas. <br>
&nbsp;&nbsp;&nbsp;&nbsp;Mite tamen dextrae decus inter proelia tanta<br>
enituit fama. miles Tyrrhenus (Asilo<br>
nomen erat) captus quondam ad Trasimenna fluenta,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">150</span><br>
seruitium facile et dominantis mollia iussa<br>
expertus Beryae, patrias remearat ad oras<br>
sponte fauentis eri, repetitisque impiger armis<br>
tum ueteres Siculo casus Mauorte piabat.<br>
atque is, dum medios inter fera proelia miscet,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">155</span><br>
inlatus Beryae, cui, pacta ad regia misso<br>
Poenorum a populis sociataque bella gerenti,<br>
aerato cassis munimine clauserat ora,<br>
inuadit ferro iuuenem trepideque ferentem<br>
instabilis retro gressus prosternit harena.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">160</span><br>
at miser audita uictoris uoce trementem<br>
cunctantemque animam Stygia ceu sede reducens,<br>
cassidis a mento male fidae uincula rumpit<br>
iungebatque preces atque addere uerba parabat.<br>
sed subito aspectu et noto conterritus ore&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">165</span><br>
Tyrrhenus ferrumque manu reuocauit et ultro<br>
talia cum gemitu lacrimis effudit obortis:<br>
'Ne, quaeso, supplex lucem dubiusque precare:<br>
fas hostem seruare mihi. multo optimus ille<br>
militiae, cui postremum est primumque, tueri&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">170</span><br>
inter bella fidem: tu letum euadere nobis<br>
das prior et seruas nondum seruatus ab hoste.<br>
haud equidem dignum memet, quae tristia uidi,<br>
abnuerim dignumque iterum in peiora reuolui,<br>
si tibi per medios ignis mediosque per ensis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">175</span><br>
non dederit mea dextra uiam.' sic fatur et ultro<br>
attollit uitaque exaequat munera uitae. <br>
&nbsp;&nbsp;&nbsp;&nbsp;At, compos Sicula primum certaminis ora<br>
coepti, Marcellus uictricia signa quieto<br>
agmine progrediens Ephyraea ad moenia uertit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">180</span><br>
inde Syracosias castris circumdedit arces.<br>
sed ferri languebat amor. sedare monendo<br>
pectora caeca uirum atque iras euellere hauebat.<br>
nec (renuant si forte sibi et si mitia malle<br>
credant esse metum) laxis seruatur omissa&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">185</span><br>
obsidio claustris: quin contra intentior ipse<br>
inuigilat cautis, fronte imperterritus, armis<br>
et struit arcana necopina pericula cura.<br>
haud secus Eridani stagnis ripaue Caystri<br>
innatat albus olor pronoque immobile corpus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">190</span><br>
dat fluuio et pedibus tacitas eremigat undas. <br>
&nbsp;&nbsp;&nbsp;&nbsp;Interea, dum incerta labat sententia clausis,<br>
exciti populi atque urbes socia arma ferebant:<br>
incumbens Messena freto minimumque reuulsa<br>
discreta Italia atque Osco memorabilis ortu:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">195</span><br>
tum Catane, nimium ardenti uicina Typhoeo<br>
et generasse pios quondam celeberrima fratres,<br>
et cui non licitum fatis, Camarina, moueri:<br>
tum, quae nectareis uocat ad certamen Hymetton,<br>
audax Hybla, fauis, palmaque arbusta Selinus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">200</span><br>
et, iusti quondam portus, nunc litore solo<br>
subsidium infidum fugientibus aequora, Myl&lt;a&gt;e:<br>
necnon altus Eryx, necnon e uertice celso<br>
Centuripae largoque uirens Entella Lyaeo,<br>
Entella, Hectoreo dilectum nomen Acestae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">205</span><br>
non T&lt;h&gt;apsos, non e tumulis glacialibus Acrae<br>
defuerunt. Agyrina manus geminoque Lacone<br>
Tyndaris attollens sese adfluit. altus equorum<br>
mille rapit turmam atque hinnitibus aera flammat<br>
pulueream uoluens Acragas ad inania nubem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">210</span><br>
ductor Grosphus erat, cuius caelata gerebat<br>
taurum parma trucem, poenae monimenta uetustae.<br>
ille, ubi torreret subiectis corpora flammis,<br>
mutabat gemitus mugitibus, actaque ueras<br>
credere erat stabulis armenta effundere uoces,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">215</span><br>
haud impune quidem: nam dirae conditor artis<br>
ipse suo moriens immugit flebile tauro.<br>
uenit ab amne trahens nomen Gela, uenit Halaesa<br>
et qui praesenti domitant periura Palici<br>
pectora supplicio, Troianaque uenit Acesta,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">220</span><br>
quique per Aetnaeos Acis petit aequora fines<br>
et dulci gratam Nereida perluit unda.<br>
aemulus ille tuo quondam, Polypheme, calori,<br>
dum fugit agrestem uiolenti pectoris iram,<br>
in tenuis liquefactus aquas euasit et hostem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">225</span><br>
et tibi uictricem, Galatea, immiscuit undam.<br>
necnon qui potant Hypsamque Alabimque sonoro&lt;s&gt;<br>
et perlucentem splendenti gurgite Achaten,<br>
qui fontis, uage Chrysa, tuos et pauperis aluei<br>
Hipparin ac facilem superari gurgite parco&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">230</span><br>
Pantagian rapidique colunt uada flaua Syma&lt;e&gt;thi.<br>
litora Thermarum, prisca dotata camena,<br>
armauere suos, qua mergitur Himera ponto<br>
Aeolio. nam diuiduas se scindit in oras<br>
nec minus occasus petit incita quam petit ortus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">235</span><br>
Nebrodes gemini nutrit diuortia fontis,<br>
quo mons Sicania non surgit ditior umbrae.<br>
Henna deum lucis sacra&lt;s&gt; dedit ardua dextra&lt;s&gt;.<br>
hic specus ingentem laxans telluris hiatum<br>
caecum iter ad manis tenebroso limite pandit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">240</span><br>
qua nouus ignotas Hymenaeus uenit in oras,<br>
hac Stygius quondam stimulante cupidine rector<br>
ausus adire diem, maestoque Acheronte relicto<br>
egit in inlicitas currum per inania terras.<br>
tum rapta praeceps Hennaea uirgine flexit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">245</span><br>
attonitos caeli uisus lucemque pauentis<br>
in Styga rursus equos et praedam condidit umbris.<br>
Romanos Petraea duces, Romana petiuit<br>
foedera Callipolis lapidosique Engyon arui,<br>
Hadranum Ergetiumque simul telaque superba&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">250</span><br>
lanigera Melite et litus piscosa Calacte,<br>
quaeque procelloso Cephaloedias ora profundo<br>
caeruleis horret campis pascentia cete,<br>
et qui correptas sorbentem uerticis haustu<br>
atque iterum e fundo iaculantem ad sidera puppis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">255</span><br>
Tauromenitana cernunt de sede Charybdim.<br>
haec Latium manus et Laurentia signa fouebat. <br>
&nbsp;&nbsp;&nbsp;&nbsp;Cetera Elissaeis aderat gens Sicana uotis.<br>
mille Agathy&lt;r&gt;na dedit perflataque Trogilos Austris,<br>
mille Thoanteae sedes Phacelina Dianae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">260</span><br>
tergemino uenit numero fecunda Panhormos,<br>
seu siluis sectere feras seu retibus aequor<br>
uerrere seu caelo libeat traxisse uolucrem.<br>
non Herbesos iners, non Naulocha pigra pericli<br>
sederunt, non frondosis Morgentia campis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">265</span><br>
abstinuit Marte infido. comitata Menaeis<br>
uenit Amastra uiris et paruo nomine Tisse<br>
et Netum et Mutyce pubesque liquentis Achaeti.<br>
Sidonios Drepane atque undae clamosus Helorus<br>
et mox seruili uastata Triocala bello,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">270</span><br>
Sidonios Arbela ferox et celsus Ietas<br>
et bellare Tabas docilis Cossyraque parua<br>
nec maior~ Megara iunctae concordibus ausis<br>
iuuere et strato Gaulum spectabile ponto,<br>
cum sonat alcyones cantu nidosque natantis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">275</span><br>
immota gestat sopitis fluctibus unda.<br>
ipsa Syracusae patulos urbs inclita muro&lt;s&gt;<br>
milite collecto uariisque impleuerat armis.<br>
ductores facilem impelli laetamque tumultus<br>
uaniloquo plebem furiabant insuper ore:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">280</span><br>
numquam hoste intratos muros et quattuor arces,<br>
et Salaminiacis quantam Eoisque tropaeis<br>
ingenio portus urbs inuia fecerit umbram,<br>
spectatum proauis: ter centum ante ora triremes<br>
unum naufragium, mersasque impune profundo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">285</span><br>
clade pharetrigeri subnixas regis Athenas.<br>
flammabant uulgum geniti Carthagine fratres,<br>
Poeni matre genus, sed quos, sub crimine pulsus<br>
urbe Syracosia, Libycis eduxerat oris<br>
Trinacrius genitor, geminaque a stirpe parentum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">290</span><br>
astus miscebant Tyrios leuitate Sicana. <br>
&nbsp;&nbsp;&nbsp;&nbsp;Quae cernens ductor, postquam immedicabile uisum<br>
seditio, atque ultro bellum surgebat ab hoste,<br>
testatus diuos Siculorum amnesque lacusque<br>
et fontis, Arethusa, tuos, ad bella uocari&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">295</span><br>
inuitum (quae sponte diu non sumpserit, hostem<br>
induere arma sibi), telorum turbine uasto<br>
adgreditur muros atque armis intonat urbi.<br>
par omnis simul ira rapit, certantque ruuntque.<br>
turris multiplici surgens ad sidera tecto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">300</span><br>
exibat, tabulata decem cui crescere Graius<br>
fecerat et multas nemorum consumpserat umbras.<br>
armatam hinc igni pinum et deuoluere saxa<br>
certabant calidaeque picis diffundere pestem.<br>
huic procul ardentem iaculatus lampada Cimber&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">305</span><br>
conicit et lateri telum exitiabile figit.<br>
pascitur adiutu&lt;s&gt; Vulcanus turbine uenti,<br>
gliscentemque trahens turris per uiscera labem<br>
perque altam molem et totiens nascentia tecta<br>
scandit ouans rapidusque uorat crepitantia flammis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">310</span><br>
ro&lt;bo&gt;ra et, ingenti simul exundante uapore<br>
ad caelum, uictor nutantia culmina lambit.<br>
implentur fumo et nebula caliginis atrae,<br>
nec cuiquam euasisse datur, ceu fulminis ictu<br>
correptae rapido in cineres abi&lt;e&gt;re ruinae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">315</span><br>
&nbsp;&nbsp;&nbsp;&nbsp;Par contra pelago miseris fortuna carinis.<br>
namque ubi se propius tectis urbique tulere,<br>
qua portus muris pacatas adplicat undas,<br>
improuisa nouo pestis conterruit astu.<br>
trabs fabre teres atque erasis undique nodis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">320</span><br>
nauali similis malo praefixa gerebat<br>
uncae tela manus: ea celso ex aggere muri<br>
bellantis curui rapiebat in aera ferri<br>
unguibus et mediam reuocata ferebat in urbem.<br>
nec solos uis illa uiros, quin saepe triremem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">325</span><br>
belligerae rapuere trabes, cum desuper actum<br>
incuterent puppi chalybem morsusque tenacis.<br>
qui, simul adfixo uicina in robora ferro<br>
sustulerant sublime ratem, miserabile uisu,<br>
per subitum rursus laxatis arte catenis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">330</span><br>
tanta praecipitem reddebant mole profundo<br>
ut totam haurirent undae cum milite puppem.<br>
his super insidiis angusta foramina murus<br>
arte cauata dabat, per quae c&lt;l&gt;am fundere tela<br>
tutum erat, opposito mittentibus aggere ualli.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">335</span><br>
&lt;nec&gt; sine fraude labos, arta ne rursus eodem<br>
spicula ab hoste uia uicibus contorta redirent.<br>
calliditas Graia atque astus pollentior armis<br>
Marcellum tantasque minas terraque marique<br>
arcebat, stabatque ingens ad moenia bellum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">340</span><br>
&nbsp;&nbsp;&nbsp;&nbsp;Vir fuit Isthmiacis decus immortale colonis,<br>
ingenio facile ante alios telluris alumnos,<br>
nudus opum, sed cui caelum terraeque paterent.<br>
ille, nouus pluuias Titan ut proderet ortu<br>
fuscatis tristis radiis, ille, haereat anne&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">345</span><br>
pendeat instabilis tellus, cur foedere certo<br>
hunc adfusa globum Tethys circumliget undis<br>
nouerat atque una pelagi lunaeque labores,<br>
et pater Oceanus qua lege effunderet aestus.<br>
non illum mundi numerasse capacis harenas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">350</span><br>
uana fides. puppis etiam constructaque saxa<br>
feminea traxisse ferunt contra ardua dextra. <br>
&nbsp;&nbsp;&nbsp;&nbsp;Hic dum Italum ductorem astu Teucrosque fatigat,<br>
adnabat centum late Sidonia uelis<br>
classis subsidio et scindebat caerula rostris.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">355</span><br>
erigitur subitas in spes Arethusia proles<br>
adiungitque suas portu progressa carinas.<br>
nec contra Ausonius tonsis aptare lacertos<br>
addubitat mersisque celer fodit aequora remis.<br>
uerberibus torsere fretum: salis icta frequenti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">360</span><br>
albescit pulsu facies, perque aequora late<br>
spumat canenti sulcatus gurgite limes.<br>
insultant pariter pelago, ac Neptunia regna<br>
tempestate noua trepidant. tum uocibus aequor<br>
personat, et clamat scopulis clamoris imago.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">365</span><br>
ac iam diffusus uacua bellator in unda<br>
cornibus ambierat patulos ad proelia fluctus,<br>
nauali claudens umentem indagine campum:<br>
ac simili curuata sinu diuersa ruebat<br>
classis et artabat lunato caerula gyro.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">370</span><br>
nec mora: terrificis saeuae stridoribus aeris,<br>
per uacuum late cantu resonante profundum,<br>
inc&lt;r&gt;epuere tubae, quis excitus aequore Triton<br>
expauit tortae certantia murmura conchae.<br>
uix meminere maris: tam uasto ad proelia nisu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">375</span><br>
incumbunt proni positisque in margine puppis<br>
extremae plantis nutantes spicula torquent.<br>
sternitur effusis pelagi media area telis,<br>
celsaque anhelatis exurgens ictibus alnus<br>
caerula nigranti findit spumantia sulco.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">380</span><br>
&nbsp;&nbsp;&nbsp;&nbsp;Ast aliae latere atque incussi roboris ictu<br>
detergent remos, aliae per uiscera pinus<br>
tramissis ipso retinentur uulnere rostris<br>
quo retinent. medias inter sublimior ibat<br>
terribilis uisu puppis, qua nulla per omne&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">385</span><br>
egressa est Libycis maior naualibus aeuum.<br>
sed quater haec centum numeroso remige pontum<br>
pulsabat tonsis, ueloque superba capaci<br>
cum rapidum hauriret Borean et cornibus omnis<br>
colligeret flatus, lento se robore agebat,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">390</span><br>
intraret fluctus solis ce&lt;u&gt; pulsa lacertis:<br>
procurrunt leuitate agili docilesque regentis<br>
audiuisse manum Latio cum milite puppes. <br>
&nbsp;&nbsp;&nbsp;&nbsp;Has ut per laeuum uenientis aequor Himilco<br>
in latus obliquas iussamque incurrere proram&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">395</span><br>
conspexit, propere diuis in uota uocatis<br>
aequoris, intento uolucrem de more sagittam<br>
adsignat neruo, utque oculis librauit in hostem<br>
et calamo monstrauit iter, diuersa relaxans<br>
brachia deduxit uultu comitante per auras&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">400</span><br>
in uulnus telum ac residentis puppe magistri<br>
adfixit plectro dextram. nec deinde regenda<br>
puppe manus ualuit flectenti immortua clauo.<br>
dumque ad opem accurrit ceu capta nauita puppe,<br>
ecce iterum fatoque pari neruoque sagitta&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">405</span><br>
in medium perlapsa globum transuerberat ictu<br>
orba gubernacli subeuntem munera Taurum. <br>
&nbsp;&nbsp;&nbsp;&nbsp;Inrumpit Cumana ratis, quam Corbulo ductor<br>
lectaque complebat Stabiarum litore pubes.<br>
numen erat celsae puppis uicina Dione.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">410</span><br>
sed superingestis propior quia subdita telis<br>
bella capessebat, media subsedit in unda<br>
diuisitque fretum. clamantum spumeus ora<br>
Nereus implet aquis, palmaeque, trahente profundo,<br>
luctantum frustra summis in fluctibus extant.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">415</span><br>
hic audax ira magno per caerula saltu<br>
Corbulo transgressus (nam textam robore turrim<br>
appulerant nexae ferri compage triremes)<br>
euadit tabulata super flammaque comantem<br>
multifida pinum celso de culmine quassat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">420</span><br>
inde atros alacer pastosque bitumine torquet,<br>
ammentante Noto, Poenorum aplustribus ignes.<br>
intrat diffusos pestis Vulcania passim<br>
atque implet dispersa foros: trepidatur omisso<br>
summis remigio, sed enim tam rebus in artis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">425</span><br>
fama mali nondum tanti penetrarat ad imos.<br>
at rapidus feruor, per pinguis unguine taedas<br>
inlapsus, flammis uictricibus insonat alueo.<br>
qua nondum tamen intulerat uim Dardana lampas<br>
parcebatque uapor, saxorum grandine dirus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 430</span><br>
arcebat fatumque ratis retinebat Himilco.<br>
hic miser, igniferam dum uentilat aere pinum,<br>
murali saxo per lubrica sanguine transtra<br>
uoluitur in fluctus Lycchaei uulnere Cydnus.<br>
fax nidore graui foedauit comminus auras&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">435</span><br>
ambusto instridens pelago. ferus inde citatum<br>
missile adorata contorquet Sabratha puppe<br>
(Hammon numen erat Libycae gentile carinae<br>
cornigeraque sedens spectabat caerula fronte):<br>
'Fer, pater, adflictis, fer,' ait 'Garamantice uates,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">440</span><br>
rebus opem inque Italos da certa effundere tela.'<br>
has inter uoces tremulo uenit agmine cornus<br>
et Neptunicolae transuerberat ora Telonis. <br>
&nbsp;&nbsp;&nbsp;&nbsp;Vrgebant nihilo leuius iam in limine mortis,<br>
quos fuga praecipitis partem glomerarat in unam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">445</span><br>
puppis, adhuc uacuam taedae. sed, proxima cursu<br>
fulmineo populatus, ineuitabilis ardor<br>
correptam flammis inuoluit ouantibus alnum.<br>
primus, ope aequorei funis delapsus in undas,<br>
qua nondum Stygios glomerabat Mulciber aestus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">450</span><br>
ambustus socium remis aufertur Himilco.<br>
proxima nudarunt miserandi fata Batonis<br>
desertam ductore ratem. bonus ille per artem<br>
crudo luctari pelago atque exire procellas.<br>
idem, quid Boreas, quid uellet crastinus Auster,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">455</span><br>
anteibat, nec peruigilem tu fallere uultum<br>
obscuro quamuis cursu, Cynosura, ualeres.<br>
is, postquam aduersis nullus modus, 'Accipe nostrum,<br>
Hammon, sanguinem,' ait 'spectator cladis iniquae.'<br>
atque, acto in pectus gladio, dextra inde cruorem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">460</span><br>
excipit et large sacra inter cornua fundit. <br>
&nbsp;&nbsp;&nbsp;&nbsp;Hos inter Daphnis, deductum ab origine nomen<br>
antiqua, fuit infelix, cui linquere saltus<br>
et mutare casas infido marmore uisum.<br>
at princeps generis quanto maiora parauit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">465</span><br>
intra pastorem sibi nomina! Daphnin amarunt<br>
Sicelides Musae, dexter donauit auena<br>
Phoebus Castalia et iussit, proiectus in herba<br>
si quando caneret, laetos per prata, per arua<br>
ad Daphnin properare greges riuosque silere.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">470</span><br>
ille ubi septena modulatus harundine carmen<br>
mulcebat siluas, non umquam tempore eodem<br>
Siren adsuetos effudit in aequore cantus,<br>
Scyllaei tacuere canes, stetit atra Charybdis,<br>
et laetus scopulis audiuit iubila Cyclops.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">475</span><br>
progeniem hauserunt et nomen amabile flammae. <br>
&nbsp;&nbsp;&nbsp;&nbsp;Innatat ecce super transtris fumantibus asper<br>
Ornytos ac longam sibimet facit aequore mortem,<br>
qualis Oiliades, fulmen iaculante Minerua,<br>
surgentis domuit fluctus ardentibus ulnis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">480</span><br>
transigitur ualida medius, dum se adleuat, alni<br>
cuspide Marmarides Sciron. pars subnatat unda<br>
membrorum, pars extat aquis totumque per aequor<br>
portatur, rigido, miserandum, immortua rostro.<br>
accelerant puppes utrimque atque ora ruentum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">485</span><br>
sanguinei feriunt remorum aspergine rores.<br>
ipse adeo senis ductor Rhoeteius ibat<br>
pulsibus et ualido superabat remige uentos.<br>
quam rapidis puppem manibus frenare Lilaeus<br>
dum temptat, saeua truncatur membra bipenni,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">490</span><br>
ac fert haerentis trabibus ratis incita palmas. <br>
&nbsp;&nbsp;&nbsp;&nbsp;Sicania Aeoliden portabant transtra Podaetum.<br>
hic, aeuo quamquam nondum excessisset ephebos,<br>
nec sat maturus laudum, seu feruida corda<br>
seu laeui traxere dei, bellique cupido,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 495</span><br>
arma puer niueis aptarat picta lacertis<br>
et freta gaudebat celsa turbare Chimaera.<br>
iamque super Rutula, super et Garamantide pinu<br>
ibat ouans, melior remo meliorque sagitta,<br>
et iam turrigerum demerserat aequore Nessum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">500</span><br>
heu puero malesuada rudi noua gloria pugnae!<br>
dum cristam galeae trucis exuuiasque precatur<br>
de duce Marcello superos temerarius, hasta<br>
excepit raptim uulnus letale remissa,<br>
pro qualis! seu splendentem sub sidera nisu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">505</span><br>
exigeret discum, iaculo seu nubila supra<br>
surgeret, aligeras ferret seu puluere plantas<br>
uix tacto, uel dimens&lt;i&gt; spatia improba campi<br>
transiret uelox saltu, decuere labores.<br>
sat prorsus, sat erat decoris discrimine tuto,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">510</span><br>
sat laudis. cur facta, puer, maiora petebas?<br>
illum, ubi labentem pepulerunt tela sub undas,<br>
ossa Syracosio fraudatum naufraga busto,<br>
fleuerunt freta, fleuerunt Cyclopia saxa<br>
et Cyane et Anapus et Ortygie Arethusa.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">515</span><br>
&nbsp;&nbsp;&nbsp;&nbsp;Parte alia Perseus (puppem hanc Tiberinus agebat)<br>
quaque uehebatur Crantor Sidonius Io<br>
concurrunt. iniecta ligant hinc uincula ferri<br>
atque illinc, steteruntque rates ad proelia nexae.<br>
nec iaculo aut longe certatur harundine fusa:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">520</span><br>
comminus et gladio terrestria proelia miscent.<br>
perrumpunt Itali, qua caedes prima reclusit<br>
monstrauitque uiam; uasta sed mole catenas<br>
hortatur socios et uincla abrumpere ferri<br>
ac parat hostili resoluta puppe receptos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">525</span><br>
auehere et paribus pelago diducere ab armis--<br>
Aetnaeo Polyphemus erat nutritus in antro<br>
atque inde antiquae nomen feritatis amabat.<br>
ubera praebuerat paruo lupa, corporis alti<br>
terribilis moles, mens aspera, uultus in ira&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">530</span><br>
semper et ad caedes Cyclopia corde libido.<br>
isque relaxatis membrorum pondere uinclis<br>
impulerat puppim et mergebat gurgite tonsas<br>
duxissetque ratem, pressa Laronius hasta<br>
ni propere duro nitentem exurgere uelox&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">535</span><br>
adfixet transtro. uix morte incepta remittit:<br>
namque manus seruat dum suetos languida ductus,<br>
ignauum summo traxit super aequore remum. <br>
&nbsp;&nbsp;&nbsp;&nbsp;Perculsi cuneo Poeni densentur in unum,<br>
quod caret hoste, latus, subito cum pondere uictus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">540</span><br>
insiliente mari, summergitur alueus undis.<br>
scuta uirum cristaeque et inerti spicula ferro<br>
tutelaeque deum fluitant. hic robore fracto<br>
pugnat inops chalybis seseque in proelia rursus<br>
armat naufragio, remis male feruidus ille&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">545</span><br>
festinat spoliare ratem, discrimine nullo<br>
nautarum interdum conuulsa sedilia torquens.<br>
non plectro ratis aut frangendae in uulnera prorae<br>
parcitur, et pelago repetuntur nantia tela.<br>
uulneribus patulis intrat mare. mox sua ponto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">550</span><br>
singultante anima propulsa refunditur unda.<br>
nec desunt, qui correptos complexibus artis<br>
immergant pelago et, iaculis cessantibus, hostem<br>
morte sua perimant. remeantum gurgite mentes<br>
crudescunt, ac pro ferro stat fluctibus uti.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">555</span><br>
haurit sanguineus contorta cadauera uertex.<br>
hinc clamor, gemitus illinc mortesque fugaeque<br>
remorumque fragor flictuque sonantia rostra.<br>
perfusum bello feruet mare. fessus acerbis<br>
terga fuga celeri Libyae conuertit ad oras&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">560</span><br>
exigua sese furatus Himilco carina. <br>
&nbsp;&nbsp;&nbsp;&nbsp;Concessere mari tandem Graiusque Libysque,<br>
et iam captiuae uinclis ad litora longo<br>
ordine ducuntur puppes. flagrantibus alto<br>
stant aliae taedis. splendet lucente profundo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">565</span><br>
Mulciber, et tremula uibratur imagine pontus.<br>
ardet nota fretis Cyane pennataque Siren,<br>
ardet et Europe, niuei sub imagine tauri<br>
uecta Ioue ac prenso tramittens aequora cornu,<br>
et quae fusa comas curuum per caerula piscem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">570</span><br>
Nereis umenti moderatur roscida freno.<br>
uritur undiuagus Python et corniger Hammon<br>
et, quae Sidonios uultus portabat Elissae,<br>
bis ternis ratis ordinibus grassata per undas.<br>
at uinclis trahitur cognata in litora Anapus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">575</span><br>
Gorgoneasque ferens ad sidera Pegasus alas.<br>
ducitur et Libyae puppis signata figuram<br>
et Triton captiuus et ardua rupibus Aetne,<br>
spirantis rogus Enceladi, Cadmeaque Sidon. <br>
&nbsp;&nbsp;&nbsp;&nbsp;Nec mora tum trepidos hac clade inrumpere muros&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">580</span><br>
signaque ferre deum templis iam iamque fuisset,<br>
ni subito importuna lues inimicaque pestis,<br>
inuidia diuum pelagique labore parata,<br>
polluto miseris rapuisset gaudia caelo.<br>
criniger aestiferis Titan feruoribus auras&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">585</span><br>
et patulam Cyanen lateque palustribus undis<br>
stagnantem Stygio Cocyti oppleuit odore<br>
temporaque autumni laetis florentia donis<br>
foedauit rapidoque accendit fulminis igni.<br>
fumabat crassus nebulis caliginis aer,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">590</span><br>
squalebat tellus uitiato feruida dorso<br>
nec uictum dabat aut ullas languentibus umbras,<br>
atque ater picea uapor expirabat in aethra.<br>
uim primi sensere canes. mox nubibus atris<br>
fluxit deficiens penna labente uolucris.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">595</span><br>
inde ferae siluis sterni. tum serpere labes<br>
Tartarea atque haustis populari castra maniplis.<br>
arebat lingua, et gelidus per uiscera sudor<br>
corpore manabat tremulo. descendere fauces<br>
abnuerant siccae iussorum alimenta ciborum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">600</span><br>
aspera pulmonem tussis quatit, et per anhela<br>
igneus efflatur sitientum spiritus ora.<br>
lumina ferre grauem uix sufficientia lucem<br>
unca nare iacent, saniesque immixta cruore<br>
expuitur, membrisque cutis tegit ossa peresis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">605</span><br>
heu dolor! insignis notis bellator in armis<br>
ignauo rapitur leto. iactantur in ignem<br>
dona superba uirum, multo Mauorte parata.<br>
succubuit medicina malis. cumulantur aceruo<br>
labentum et magno cineres sese aggere tollunt.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">610</span><br>
passim etiam deserta iacent inhumataque late<br>
corpora, pestiferos tetigisse timentibus artus.<br>
serpit pascendo crescens Acherusia pestis<br>
nec leuiore quatit Trinacria moenia luctu<br>
Poenorumque parem castris fert atra laborem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">615</span><br>
aequato par exitio et communis ubique<br>
ira deum atque eadem leti uersatur imago. <br>
&nbsp;&nbsp;&nbsp;&nbsp;Nulla tamen Latios fregit uis dura malorum,<br>
incolumi ductore, uiros, clademque rependit<br>
unum inter strages tutum caput. ut grauis ergo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">620</span><br>
primum letiferos repressit Sirius aestus,<br>
et minuere auidae mortis contagia pestes,<br>
ceu, sidente Noto cum se maria alta reponunt,<br>
propulsa inuadit piscator caerula cumba,<br>
sic tandem ereptam morbis grassantibus armat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">625</span><br>
Marcellus pubem, lustratis rite maniplis.<br>
circumstant alacres signa auditisque tubarum<br>
respirant laeti clangoribus. itur in hostem,<br>
et, si fata ferant, iuuat inter proelia ferro<br>
posse mori. socium miseret, qui sorte pudenda&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">630</span><br>
in morem pecudum effudere cubilibus atris<br>
inlaudatam animam. tumulos inhonoraque busta<br>
respiciunt, et uel nullo iacuisse sepulcro<br>
quam debellari morbis placet. ardua primus<br>
ad muros dux signa rapit. tenuata iacendo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">635</span><br>
et macie in galeis abscondunt ora, malusque,<br>
ne sit spes hosti, uelatur casside pallor.<br>
infundunt rapidum conuulsis moenibus agmen<br>
condensique ruunt: tot bellis inuia tecta<br>
tot&lt;que&gt; uno introitu capiuntur militis arces.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">640</span><br>
&nbsp;&nbsp;&nbsp;&nbsp;Totum, qua uehitur Titan, non ulla per orbem<br>
tum sese Isthmiacis aequassent oppida tectis.<br>
tot delubra deum totque intra moenia portus,<br>
adde fora et celsis suggesta theatra columnis<br>
certantisque mari moles, adde ordine longo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">645</span><br>
innumeras spatioque domos aequare superbas<br>
rura. quid, inclusos porrecto limite longis<br>
porticibus sacros iuuenum certamine lucos?<br>
quid tot captiuis fulgentia culmina rostris<br>
armaque fixa deis, aut quae Marathonius hostis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">650</span><br>
perdidit aut Libya quae sunt aduecta subacta?<br>
hic Agathocleis sedes ornata tropaeis,<br>
hic mites Hieronis opes; hic sancta uetustas<br>
artificum manibus. non usquam clarior illo<br>
gloria picturae saeclo; non aera iuuabat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">655</span><br>
~quem scire Ephyren; fuluo certauerit auro<br>
uestis spirantis referens subtemine uultus--<br>
quae radio caelat Babylon uel murice picto<br>
laeta Tyros, quaeque Attalicis uariata per artem<br>
aulaeis scribuntur acu aut Memphitide tela.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">660</span><br>
iam simul argento fulgentia pocula, mixta<br>
quis gemma quaesitus honos, simulacra deorum<br>
numen ab arte datum seruantia; munera Rubri<br>
praeterea ponti depexaque uellera ramis,<br>
femineus pudor.&nbsp;&nbsp;&nbsp;&nbsp;&nbsp;&nbsp;His tectis opibusque potitus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">665</span><br>
Ausonius ductor, postquam sublimis ab alto<br>
aggere despexit trepidam clangoribus urbem,<br>
inque suo positum nutu, stent moenia regum<br>
an nullos oriens uideat lux crastina muros,<br>
ingemuit nimio iuris tantumque licere&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">670</span><br>
horruit et propere reuocata militis ira<br>
iussit stare domos, indulgens templa uetustis<br>
incolere atque habitare deis. sic parcere uictis<br>
pro praeda fuit, et sese contenta nec ullo<br>
sanguine pollutis plausit Victoria pennis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">675</span><br>
tu quoque ductoris lacrimas, memorande, tulisti,<br>
defensor patriae, meditantem in puluere formas<br>
nec turbatum animi tanta feriente ruina.<br>
ast relicum uulgus resoluta in gaudia mente<br>
certarunt uicti uictoribus. aemulus ipse&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">680</span><br>
ingenii superum seruando condidit urbem.<br>
ergo extat saeclis stabitque insigne tropaeum<br>
et dabit antiquos ductorum noscere mores. <br>
&nbsp;&nbsp;&nbsp;&nbsp;Felices populi, si, quondam ut bella solebant,<br>
nunc quoque inexhaustas pax nostra relinqueret urbes!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">685</span><br>
at, ni cura uiri qui nunc dedit otia mundo<br>
effrenum arceret populandi cuncta furorem,<br>
nudassent auidae terrasque fretumque rapinae.
</P>

<div class="footer">
	<p>
		<a href="/silius.html">Silius</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY>
</HTML>