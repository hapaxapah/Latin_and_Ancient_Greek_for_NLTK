<html>
	<head>
		<title>
			Silius, Liber VII
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>SILIUS ITALICUS<br>PUNICA LIBER SEPTIMUS
</p>

<p class=border></P>

<p>Interea trepidis Fabius spes unica rebus.<br>
ille quidem socios atque aegram uulnere praeceps<br>
Ausoniam armabat uiridique ad dura laborum<br>
bellator senio iam castra mouebat in hostem,<br>
sed mens humana maior non tela nec enses&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
nec fortis spectabat equos. tot milia contra<br>
Poenorum inuictumque ducem, tot in agmina solus<br>
ibat et in sese cuncta arma uirosque gerebat.<br>
ac ni sacra seni uis impressumque fuisset<br>
sistere Fortunam cunctando aduersa fouentem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
ultima Dardanii transisset nominis aetas.<br>
ille modum superis in Punica castra fauoris<br>
addidit et Libyae finem inter prospera bella<br>
uincendi statuit. tumefactum cladibus ille<br>
Hesperiis lento Poenum moderamine lusit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>
summe ducum, qui regna iterum labentia Troiae<br>
et fluxas Latii res maiorumque labores,<br>
qui Carmentis opes et regna Euandria seruas,<br>
surge, age et emerito sacrum caput insere caelo.<br>
&nbsp;&nbsp;&nbsp;&nbsp;At Libyae ductor, postquam noua nomina lecto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>
dictatore uigent, raptim mutata Latinis<br>
imperia haud frustra reputans, cognoscere hauebat,<br>
quae fortuna uiro, quodnam decus, ultima fessis<br>
ancora cur Fabius, quem post tot Roma procellas<br>
Hannibali putet esse parem. feruore carentes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25</span><br>
angebant anni fraudique inaperta senectus.<br>
ocius accitum captiuo ex agmine poscit<br>
progeniem ritusque ducis dextraeque labores.<br>
Cilnius, Arreti Tyrrhenis ortus in oris,<br>
clarum nomen erat. sed laeua adduxerat hora&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</span><br>
Ticini iuuenem ripis, fususque ruentis<br>
uulnere equi Libycis praebebat colla catenis.<br>
hic ardens exire malis et rumpere uitam,<br>
'Non cum Flaminio tibi res, nec feruida Gracchi<br>
in manibus consulta:' inquit 'Tirynthia gens est;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">35</span><br>
quam si fata tuis genuissent, Hannibal, oris,<br>
terrarum imperium Carthaginis arce uideres.<br>
non ego te longa serie per singula ducam.<br>
hoc sat erit: nosces Fabios certamine ab uno.<br>
Veientum populi uiolata pace negabant&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">40</span><br>
acceptare iugum, ac uicino Marte furebat<br>
ad portas bellum, consulque ciebat ad arma.<br>
dilectus uetiti, priuataque castra penates<br>
Herculei impleuere. domo, mirabile, ab una<br>
patricius iunctis exercitus ibat in armis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">45</span><br>
ter centum exiluere duces. quocumque liberet<br>
uno non pauidus rexisses bella magistro.<br>
sed dirum egressis omen: Scelerata minaci<br>
stridentis sonitu tremuerunt limina portae,<br>
maximaque Herculei mugiuit numinis ara.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">50</span><br>
inuasere hostem, numerarique aspera uirtus<br>
haud est passa uiros, et plures milite caedes.<br>
saepe globo densi, saepe et per deuia passim<br>
dispersi subiere uices, meritique labore<br>
aequato, nulli quisquam uirtute secundus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">55</span><br>
ducere ter centum Tarpeia ad templa triumphos.<br>
spes heu fallaces oblitaque corda, caducum<br>
mortali quodcumque datur! grex ille uirorum,<br>
qui Fabia gente incolumi deforme putabat<br>
publica bella geri, pariter cecidere deorum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">60</span><br>
inuidia, subitis circumuenientibus armis.<br>
nec tamen occisos est cur laetere. supersunt<br>
quot tibi si&lt;n&gt;t Libyaeque satis: certauerit unus<br>
ter centum dextris. tam uiuida membra laborque<br>
prouidus et cauta sollertia tecta quiete.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">65</span><br>
nec uero, calidi, nunc tu, cui sanguinis aetas,<br>
foderis in pugna uelocius ilia planta<br>
bellatoris equi frenisque momorderis ora.'<br>
quem cernens auidum leti post talia Poenus,<br>
'Nequiquam nostras, demens,' ait 'elicis iras&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">70</span><br>
et captiua paras moriendo euadere uincla.<br>
uiuendum est. arta seruentur colla catena.'<br>
haec iuuenis, diuisque tumens ausisque secundis.<br>
&nbsp;&nbsp;&nbsp;&nbsp;At patres Latiasque nurus raptabat ad aras<br>
cura deum. maesto suffusae lumina uultu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">75</span><br>
femineus matres graditur chorus: ordine longo<br>
Iunoni pallam conceptaque uota dicabant:<br>
'Huc ades, o regina deum, gens casta precamur<br>
et ferimus, digno quaecumque est nomine, turba<br>
Ausonidum pulchrumque et, acu et subtemine fuluo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">80</span><br>
quod nostrae neuere manus, uenerabile donum.<br>
ac dum decrescit matrum metus, hoc tibi, diua,<br>
interea uelamen erit. si pellere nostris<br>
Marmaricam terris nubem dabis, omnis in auro<br>
pressa tibi uaria fulgebit gemma corona.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">85</span><br>
necnon et proprio uenerantur Pallada dono<br>
Phoebumque armigerumque deum primamque Dionen.<br>
tanta adeo, cum res trepidae, reuerentia diuum<br>
nascitur: at rarae fumant felicibus arae.<br>
&nbsp;&nbsp;&nbsp;&nbsp;Dum Roma antiquos templis indicit honores,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">90</span><br>
iam Fabius, tacito procedens agmine et arte<br>
bellandi lento similis, praecluserat omnis<br>
fortunaeque hostique uias. discedere signis<br>
haud licitum, summumque decus, quo tollis ad astra<br>
imperii, Romane, caput, parere docebat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">95</span><br>
uerum ubi prima satis conspecta in montibus altis<br>
signa procul fulsitque nouis exercitus armis,<br>
arrectae spes Sidonii, feruetque secundis<br>
fortunae iuuenis. uincendi sola uidetur,<br>
quod nondum steterint acies, mora: 'Pergite,' clamat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">100</span><br>
'ite citi, ruite ad portas, propellite uallum<br>
pectoribus. quantum campi distamus, ad umbras<br>
tantum hosti superest. resides ad bella uocantur,<br>
quis pudeat certare, senes. quodcumque uidetis,<br>
hoc reliquum est, primo damnatum ut inutile bello.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">105</span><br>
en, ubi nunc Gracchi atque ubi nunc sunt fulmina gentis<br>
Scipiadae? pulsi Ausonia non ante pauentem<br>
dimisere fugam quam terror ad ultima mundi<br>
Oceanumque tulit. profugus nunc errat uterque<br>
nomina nostra tremens et ripas seruat Hiberi.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">110</span><br>
est etiam, cur Flaminio mihi gloria caeso<br>
creuerit, et titulis libeat cur figere nostris<br>
crudum Marte uiri nomen. quot demere noster<br>
huic annos Fabio gladius ualet! et tamen audet.<br>
audeat. haud ultra faxo spectetur in armis.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">115</span><br>
&nbsp;&nbsp;&nbsp;&nbsp;Talia uociferans uolucri rapit agmina cursu<br>
ac praeuectus equo nunc dextra prouocat hostem<br>
nunc uoce increpitat, missa nunc eminus hasta<br>
fertur ouans pugnaeque agitat simulacra futurae:<br>
ut Thetidis proles Phrygiis Vulcania campis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">120</span><br>
arma tulit, clipeo amplexus terramque polumque<br>
maternumque fretum totumque in imagine mundum.<br>
&nbsp;&nbsp;&nbsp;&nbsp;Cassarum sedet irarum spectator et alti<br>
celsus colle iugi domat exultantia corda<br>
infractasque minas dilato Marte fatigat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">125</span><br>
sollers cunctandi Fabius, ceu nocte sub atra<br>
munitis pastor stabulis per ouilia clausum<br>
impauidus somni seruat pecus: effera saeuit<br>
atque impasta trucis ululatus turba luporum<br>
exercet morsuque quatit restantia claustra.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 130</span><br>
&nbsp;&nbsp;&nbsp;&nbsp;Inritus incepti mouet inde atque Apula tardo<br>
arua Libys passu legit ac nunc ualle residit<br>
conditus occulta, si praecipitare sequentem<br>
atque inopinata detur circumdare fraude,<br>
nunc nocturna parat caecae celantibus umbris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">135</span><br>
furta uiae retroque abitum fictosque timores<br>
adsimulat, tum castra citus deserta relicta<br>
ostentat praeda atque inuitat prodigus hostem:<br>
qualis Maeonia passim Maeandrus in ora,<br>
cum sibi gurgitibus flexis reuolutus oberrat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">140</span><br>
nulla uacant incepta dolis: simul omnia uersat<br>
miscetque exacuens uaria ad conamina mentem,<br>
sicut aquae splendor radiatus lampade solis<br>
dissultat per tecta uaga sub imagine uibrans<br>
luminis et tremula laquearia uerberat umbra.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">145</span><br>
iamque dolore furens ita secum immurmurat ira:<br>
'Obuia si primus nobis hic tela tulisset,<br>
nullane nunc Trebiae et Trasimenni nomina? nulli<br>
lugerent Itali? numquam Phaethontius amnis<br>
sanguinea pontum turbasset decolor unda?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">150</span><br>
inuentum, dum se cohibet terimurque sedendo,<br>
uincendi genus. en quotiens, uelut obuius iret,<br>
discinxit ratione dolos fraudesque resoluit.'<br>
haec secum, medio somni cum bucina noctem<br>
diuideret, iamque excubias sortitus iniquas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">155</span><br>
tertius abrupta uigil iret ad arma quiete.<br>
uertit iter Daunique retro tellure relicta<br>
Campanas remeat notus populator in oras.<br>
hic uero, intrauit postquam uberis arua Falerni<br>
(diues ea et numquam tellus mentita colono),&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">160</span><br>
addunt frugiferis inimica incendia ramis.<br>
&nbsp;&nbsp;&nbsp;&nbsp;Haud fas, Bacche, tuos tacitum tramittere honores,<br>
quamquam magna incepta uocent. memorabere, sacri<br>
largitor laticis, grauidae cui nectare uites<br>
nulli dant prelis nomen praeferre Falernis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">165</span><br>
Massica sulcabat meliore Falernus in aeuo<br>
ensibus ignotis senior iuga. pampinus umbras<br>
nondum uua uiridis nudo texebat in aruo,<br>
pocula nec norant sucis mulcere Lyaei,<br>
fonte sitim et pura soliti defendere lympha.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">170</span><br>
attulit hospitio pergentem ad litora Calpes<br>
extremumque diem pes dexter et hora Lyaeum,<br>
nec pigitum paruosque lares humilisque subire<br>
limina caelicolam tecti. cepere uolentem<br>
fumosi postes et ritu pauperis aeui&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">175</span><br>
ante focos mensae, laetus nec senserat hospes<br>
aduenisse deum. sed enim de more parentum<br>
grato cursabat studio instabatque senectae,<br>
donec, opes festas, puris nunc poma canistris<br>
composuit, nunc inriguis citus extulit hortis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">180</span><br>
rorantis umore dapes, tum lacte fauisque<br>
distinxit dulcis epulas nulloque cruore<br>
polluta castus mensa Cerealia dona<br>
attulit ac primum Vestae detersit honorem<br>
undique et in mediam iecit libamina flammam.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">185</span><br>
deesse tuos latices, hac sedulitate senili<br>
captus, Iacche, uetas. subito, mirabile dictu,<br>
fagina pampineo spumarunt pocula suco,<br>
pauperis hospitii pretium, uilisque rubenti<br>
fluxit mulctra mero, et quercu in cratera cauata&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">190</span><br>
dulcis odoratis umor sudauit ab uuis.<br>
'En cape' Bacchus ait 'nondum tibi nota, sed olim<br>
uiticolae nomen peruulgatura Falerni<br>
munera,' et haud ultra latuit deus. inde nitentem<br>
lumine purpureo frontem cinxere corymbi,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">195</span><br>
et fusae per colla comae, dextraque pependit<br>
cantharus, ac uitis thyrso delapsa uirenti<br>
festas Nysaeo redimiuit palmite mensas.<br>
nec facilis laeto certasse, Falerne, sapori,<br>
postquam iterata tibi sunt pocula, iam pede risum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">200</span><br>
iam lingua titubante moues, patrioque Lyaeo<br>
tempora quassatus, grates et praemia digna<br>
uix intellectis conaris reddere uerbis,<br>
donec composuit luctantia lumina Somnus,<br>
Somnus, Bacche, tibi comes additus. hinc ubi primo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">205</span><br>
ungula dispersit rores Phaethontia Phoebo,<br>
uuiferis late florebat Massicus aruis<br>
miratus nemora et lucentis sole racemos.<br>
it monti decus, atque ex illo tempore diues<br>
Tmolus &lt;et&gt; ambrosiis Ariusia pocula sucis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">210</span><br>
ac Methymna ferox lacibus cessere Falernis.<br>
&nbsp;&nbsp;&nbsp;&nbsp;Haec tum uasta dabat terrisque infestus agebat<br>
Hannibal, et sicci stimulabant sanguinis enses,<br>
ludificante ducem Fabio. iamque improba castris<br>
Ausoniis uota et pugnandi praua libido&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">215</span><br>
gliscebat: proni decurrere monte parabant.<br>
&nbsp;&nbsp;&nbsp;&nbsp;Da famae, da, Musa, uirum, cui uincere bina<br>
concessum castra et geminos domitare furores.<br>
'Feruida si nobis corda abruptumque putassent<br>
ingenium patres et si clamoribus' inquit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">220</span><br>
'turbari facilem mentem, non ultima rerum<br>
et deplorati mandassent Martis habenas.<br>
stat pensata diu belli sententia: uincam<br>
seruare inuitos urgentisque ultima fata.<br>
nulli per Fabium e uobis cecidisse licebit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">225</span><br>
si lucis piget et supremis esse cupido est<br>
nominis Ausonii taedetque in tempore tali<br>
nullum clade noua claraeque fragore ruinae<br>
insignem fecisse locum, reuocandus ab atris<br>
Flaminius uobis est sedibus. ille ruendi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">230</span><br>
iam dudum properans signum auspiciumque dedisset.<br>
an nondum praeceps uicinaque fata uidetis?<br>
una, ut debellet, satis est uictoria Poeno.<br>
state, uiri, et sentite ducem. cum optabile tempus<br>
deposcet dextras, tunc ista ferocia dicta&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">235</span><br>
aequentur factis. non est, mihi credite, non est<br>
arduus in pugnas ferri labor: una reclusis<br>
omnes iam portis in campum effuderit hora.<br>
magnum illud solisque datum, quos mitis euntis<br>
Iuppiter aspexit, magnum est ex hoste reuerti.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">240</span><br>
fortunae Libys incumbit flatuque secundo<br>
fidit agens puppim. dum desinat aura sinusque<br>
destituat tumidos subducto flamine uentus,<br>
in rem cunctari fuerit. non ulla perenni<br>
amplexu Fortuna fouet. iam copia quanto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">245</span><br>
artior et nullo Tyriis certamine quantum<br>
detritum est famae! quin inter cetera nostra<br>
haud laude afuerit, modo qui++sed parcere dictis<br>
sit melius. iam uos acies et proelia et hostem<br>
poscitis? o maneat, superi, fiducia talis!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">250</span><br>
interea exclusa maioris sorte pericli<br>
me solum, quaeso, toti me opponite bello.'<br>
his dictis fractus furor et rabida arma quierunt:<br>
ut, cum turbatis placidum caput extulit undis<br>
Neptunus totumque uidet totique uidetur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">255</span><br>
regnator ponto, saeui fera murmura uenti<br>
dimittunt nullasque mouent in frontibus alas,<br>
tum sensim infusa tranquilla per aequora pace<br>
languentes tacito lucent in litore fluctus.<br>
&nbsp;&nbsp;&nbsp;&nbsp;Sensit cura sagax Poeni fraudisque ueneno&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">260</span><br>
adgreditur mentes. pauca atque haec ruris auiti<br>
iugera nec multis Fabius uertebat aratris:<br>
Massicus uuiferis addebat nomina glaebis.<br>
hinc pestem placitum moliri et spargere causas<br>
in castra ambiguas. ferro flammisque pepercit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">265</span><br>
suspectamque loco pacem dedit arte maligna<br>
ceu clandestino traheretur foedere bellum.<br>
&nbsp;&nbsp;&nbsp;&nbsp;Intellectus erat Fabio, Tyriosque uidebat<br>
dictator saeuire dolos. sed non uacat ~aegre<br>
inuidiam gladios inter lituosque timere&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">270</span><br>
et dubia morsus famae depellere pugna,<br>
donec reptantem et nequiquam saepe trahendo<br>
huc illuc castra scrutantem proelia Poenum,<br>
qua nemorosa iuga et scopulosi uertice colles<br>
exurgunt, clausit sparsa ad diuortia turma.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">275</span><br>
hinc Laestrygoniae saxoso monte premebant<br>
a tergo rupes, undosis squalida terris<br>
hinc Literna palus, nec ferri aut militis usum<br>
poscebat regio, saeptos sed fraude locorum<br>
arta fames poenas miserae exactura Sagunti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">280</span><br>
urgebat, finisque aderat Carthaginis armis.<br>
&nbsp;&nbsp;&nbsp;&nbsp;Cuncta per et terras et lati stagna profundi<br>
condiderat somnus, positoque labore dierum<br>
pacem nocte datam mortalibus orbis agebat.<br>
at non Sidonium curis flagrantia corda&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">285</span><br>
ductorem uigilesque metus haurire sinebant<br>
dona soporiferae noctis. nam membra cubili<br>
erigit et fului circumdat pelle leonis,<br>
qua super instratos proiectus gramine campi<br>
presserat ante toros. tunc ad tentoria fratris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">290</span><br>
fert gressus uicina citos. nec degener ille<br>
belligeri ritus taurino membra iacebat<br>
effultus tergo et mulcebat tristia somno.<br>
haud procul hasta uiri terrae defixa propinquae,<br>
et dir&lt;a&gt; e summa pendebat cuspide cassis;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">295</span><br>
at clipeus circa loricaque et ensis et arcus<br>
et telum Baliare simul tellure quiescunt.<br>
iuxta lecta manus, iuuenes in Marte probati,<br>
et sonipes strato carpebat gramina dorso.<br>
ut pepulere leuem intrantis uestigia somnum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">300</span><br>
'Heus!' inquit (pariterque manus ad tela ferebat)<br>
'quae te cura uigil fessum, germane, fatigat?'<br>
ac iam constiterat sociosque in caespite fusos<br>
incussa reuocat castrorum ad munera planta,<br>
cum Libyae ductor: 'Fabius me noctibus aegris,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">305</span><br>
in curas Fabius nos excitat, illa senectus<br>
heu fatis quae sola meis currentibus obstat!<br>
cernis ut armata circumfundare corona,<br>
et uallet clausos collectus miles in orbe&lt;m&gt;.<br>
uerum, age, nunc quando res artae, percipe porro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">310</span><br>
quae meditata mihi. latos correpta per agros<br>
armenta adsueto belli de more secuntur.<br>
cornibus arentis edicam innectere ramos<br>
sarmentique leuis fronti religare maniplos,<br>
admotus cum feruorem disperserit ignis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">315</span><br>
ut passim exultent stimulante dolore iuuenci<br>
et uaga per collis ceruice incendia iactent.<br>
tum terrore nouo trepidus laxabit iniquas<br>
custos excubias maioraque nocte timebit.<br>
si cordi consulta (moras extrema recusant)&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">320</span><br>
accingamur' ait. gemino tentoria gressu<br>
inde petunt. ingens clipeo ceruice reposta<br>
inter equos interque uiros interque iacebat<br>
capta manu spolia et rorantia caede Maraxes<br>
ac dirum, in somno ceu bella capesseret, amens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">325</span><br>
clamorem tum forte dabat dextraque tremente<br>
arma toro et notum quaerebat feruidus ensem.<br>
huic Mago, inuersa quatiens ut dispulit hasta<br>
bellantem somnum, 'Tenebris, fortissime ductor,<br>
iras compesce atque in lucem proelia differ.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">330</span><br>
ad fraudem occultamque fugam tutosque receptus<br>
nunc nocte utendum est. arentis nectere frondes<br>
cornibus et latis accensa immittere siluis<br>
armenta, oppositi reserent quo claustra manipli,<br>
germanus parat atque obsessa euellere castra.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">335</span><br>
emergamus, et hic Fabio persuadeat astus<br>
non certare dolis.' nihil hinc cunctante, sed acris<br>
incepti laeto iuuene, ad tentoria Acherrae<br>
festinant, cui parca quies minimumque soporis,<br>
nec notum somno noctes aequare: feroci&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">340</span><br>
peruigil inseruibat equo fessumque leuabat<br>
tractando et frenis ora exagitata fouebat.<br>
at socii renouant tela arentemque cruorem<br>
ferro detergent et dant mucronibus iras.<br>
quid fortuna loci poscat, quid tempus, et ipsi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">345</span><br>
quaenam agitent, pandunt et coeptis ire ministrum<br>
haud segnem hortantur. discurrit tessera castris,<br>
intentiquo docent, quae sint properanda, mone&lt;n&gt;tque<br>
quisque suos: instat trepidis stimulatque ruentis<br>
nauus abire timor, dum caeca silentia dumque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">350</span><br>
maiores umbrae. rapida iam subdita peste<br>
uirgulta atque altis surgunt e cornibus ignes.<br>
hic uero ut, gliscente malo et quassantibus aegra<br>
armentis capita, adiutae pinguescere flammae<br>
coepere et uincens fumos erumpere uertex,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">355</span><br>
per collis dumosque (lues agit atra) per altos<br>
saxosi scopulos montis lymphata feruntur<br>
corpora anhela boum, atque obsessis naribus igni<br>
luctantur frustra rabidi mugire iuuenci.<br>
per iuga, per uallis errat Vulcania pestis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">360</span><br>
nusquam stante malo, uicinaque litora fulgent:<br>
quam multa adfixus caelo sub nocte serena<br>
fluctibus e mediis sulcator nauita ponti<br>
astra uidet, quam multa uidet, feruoribus atris<br>
cum Calabros urunt ad pinguia pabula saltus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">365</span><br>
uertice Gargani residens incendia pastor.<br>
&nbsp;&nbsp;&nbsp;&nbsp;At facie subita uolitantum montibus altis<br>
flammarum, quis tunc ce&lt;ci&gt;dit custodia sorti,<br>
horrere atque ipsos nullo spargente uagari<br>
credere et indomitos pasci sub collibus ignes.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">370</span><br>
caelone exciderint, et magna fulmina dextra<br>
torserit Omnipotens, an caecis rupta cauernis<br>
fuderit egestas accenso sulphure flammas<br>
infelix tellus, media in formidine quaerunt.<br>
iamque abeunt, faucesque uiae citus occupat armis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">375</span><br>
Poenus et in patulos exultans emicat agros.<br>
huc tamen usque uigil processerat arte regendi<br>
dictator Trebiam et Tusci post stagna profundi,<br>
esset ut Hannibali Fabium Romanaque tela<br>
euasisse satis. quin et uestigia pulsi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">380</span><br>
et gressus premeret castris, ni sacra uocarent<br>
ad patrios ueneranda deos. tum uersus ad urbem<br>
adloquitur iuuenem, cui mos tramittere signa<br>
et belli summam primasque iubebat habenas,<br>
atque his praeformat dictis fingitque monendo:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">385</span><br>
'Si factis nondum, Minuci, te cauta probare<br>
erudiit Fortuna meis, nec ducere uerba<br>
ad uerum decus ac prauis arcere ualebunt.<br>
uidisti clausum Hannibalem. nil miles et alae<br>
iuuere aut densis legio conferta maniplis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">390</span><br>
testor te, solus clausi nec deinde morabor.<br>
dis sine me libare dapem et sollemnia ferre:<br>
hunc iterum atque iterum uinctum uel montibus altis<br>
amnibus aut rapidis (modo pugna absistite) tradam.<br>
interea (crede experto, non fallimus) aegris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">395</span><br>
nil mouisse salus rebus. sit gloria multis<br>
et placeat, quippe egregium, prosternere ferro<br>
hostem, sed Fabio sit uos seruasse triumphus.<br>
plena tibi castra atque intactus uulnere miles<br>
creditur: hos nobis (erit haec ti&lt;bi&gt; gloria) redde.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">400</span><br>
iam cernes Libycum hu&lt;i&gt;c uallo adsultare leonem,<br>
iam praedas offerre tibi, iam uertere terga,<br>
respectantem adeo atque iras cum fraude coquentem.<br>
claude, oro, castra et cunctas spes eripe pugnae.<br>
haec monuisse satis. sed si compescere corda&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">405</span><br>
non datur oranti, magno te iure pioque<br>
dictator capere arma ueto.' sic castra relinquens<br>
uallarat monitis ac se referebat ad urbem.<br>
&nbsp;&nbsp;&nbsp;&nbsp;Ecce autem flatu classis Phoenissa secundo<br>
litora Caietae Laestrygoniosque recessus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">410</span><br>
sulcabat rostris portusque intrarat apertos<br>
ac totus multo spumabat remige pontus,<br>
cum trepidae fremitu uitreis e sedibus antri<br>
aequoreae pelago simul emersere sorores<br>
ac possessa uident infestis litora proris.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">415</span><br>
tum magno perculsa metu Nereia turba<br>
attonitae propere refluunt ad limina nota,<br>
Telebou&lt;m&gt; medio surgunt qua regna profundo<br>
pumiceaeque procul sedes. immanis in antro<br>
conditur abrupto Proteus ac spumea late&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">420</span><br>
cautibus obiectis reiectat caerula uates.<br>
is postquam (sat gnarus enim rerumque metusque)<br>
per uarias lusit formas et terruit atri<br>
serpentis squamis horrendaque sibila torsit<br>
aut fremuit toruo mutatus membra leone,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">425</span><br>
'Dicite,' ait 'quae causa uiae? quisue ora repente<br>
peruasit pallor? cur scire futura libido?'<br>
&nbsp;&nbsp;&nbsp;&nbsp;Ad quae Cymodoce, Nympharum maxima natu<br>
Italidum: 'Nosti nostros, praesage, timores.<br>
quid Tyriae classes ereptaque litora nobis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">430</span><br>
portendunt? num migrantur Rhoeteia regna<br>
in Libyam superis? aut hos Sarranus habebit<br>
nauita iam portus? patria num sede fugatae<br>
Atlantem et Calpen extrema habitabimus antra?'<br>
&nbsp;&nbsp;&nbsp;&nbsp;Tunc sic euoluens repetita exordia retro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">435</span><br>
incipit ambiguus uates reseratque futura:<br>
'Laomedonteus Phrygia cum sedit in Ida<br>
pastor et errantis dumosa per auia tauros<br>
arguta reuocans ad roscida pascua canna<br>
audiuit sacrae lentus certamina formae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">440</span><br>
tum matris currus niueos agitabat olores<br>
tempora sollicitus litis seruasse Cupido.<br>
paruulus ex umero corytos et aureus arcus<br>
fulgebat, nutuque uetans trepidare parentem<br>
monstrabat grauidam telis se ferre pharetram.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">445</span><br>
ast alius niuea comebat fronte capillos,<br>
purpureos alius uestis religabat amictus.<br>
cum sic suspirans roseo Venus ore decoros<br>
adloquitur natos: "Testis certissima uestrae<br>
ecce dies pietatis adest. quis credere saluis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">450</span><br>
hoc ausit uobis? de forma atque ore (quid ultra<br>
iam superest rerum?) certat Venus. omnia paruis<br>
si mea tela dedi blando medicata ueneno,<br>
si uester, caelo ac terris qui foedera sancit,<br>
stat supplex, cum uultis, auus: uictoria nostra&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">455</span><br>
Cypron Idymaeas referat de Pallade palmas,<br>
de Iunone Paphos centum mihi fumet in aris."<br>
dumque haec aligeris instat Cytherea, sonabat<br>
omne nemus gradiente dea. iam bellica uirgo,<br>
aegide deposita et qua adsuetum casside crinem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">460</span><br>
inuoluit, nec compta tamen pacemque serenis<br>
condiscens oculis, ibat lucoque ferebat<br>
praedicto sacrae uestigia concita plantae.<br>
parte alia intrabat iussis Saturnia siluis,<br>
iudicium Phrygis et fastus pastoris et Iden&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">465</span><br>
post fratris latura toros. postrema nitenti<br>
adfulsit uultu ridens Venus: omnia circa<br>
et nemora et penitus frondosis rupibus antra<br>
spirantem sacro traxerunt uertice odorem.<br>
nec iudex sedisse ualet, fessique nitoris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">470</span><br>
luce cadunt oculi, ac metuit dubitasse uideri.<br>
sed uictae fera bella deae uexere per aequor,<br>
atque excisa suo pariter cum iudice Troia.<br>
tum pius Aeneas terris iactatus et undis<br>
Dardanios Itala posuit tellure penatis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">475</span><br>
dum cete ponto innabunt, dum sidera caelo<br>
lucebunt, dum sol Indo se litore tollet,<br>
hic regna et nullae regnis per saecula metae.<br>
at uos, o natae, currit dum immobile filum,<br>
Hadriaci fugite infaustas Sasonis harenas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">480</span><br>
sanguineis tumidus ponto miscebitur undis<br>
Aufidus et rubros impellet in aequora fluctus,<br>
damnatoque deum quondam per carmina campo<br>
Aetolae rursus Teucris pugnabitis umbrae.<br>
Punica Romuleos quatient mox spicula muros,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">485</span><br>
multaque Hasdrubalis fulgebit strage Metaurus.<br>
hinc ille in furto genitus patruique piabit<br>
idem ultor patrisque necem; tum litus Elissae<br>
implebit flammis auelletque Itala Poenum<br>
uiscera torrentem et propriis superabit in oris.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">490</span><br>
huic Carthago armis, huic Africa nomine cedet,<br>
hic dabit ex sese qui tertia bella fatiget<br>
et cinerem Libyae ferat in Capitolia uictor.'<br>
&nbsp;&nbsp;&nbsp;&nbsp;Quae dum arcana deum uates euoluit in antro,<br>
iam monita et Fabium bellique equitumque magister&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">495</span><br>
exuerat mente ac praeceps tendebat in hostem.<br>
pascere nec Poenus prauum ac nutrire furorem<br>
deerat et, ut paruo maiora ad proelia damno<br>
eliceret, dabat interdum simulantia terga:<br>
non aliter, quam qui sparsa per stagna profundi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">500</span><br>
euocat e liquidis piscem penetralibus esca,<br>
cumque leuem summa uidit iam nare sub unda,<br>
ducit sinuato captiuum ad litora lino.<br>
&nbsp;&nbsp;&nbsp;&nbsp;Fama furit uersos hostis, Poenumque salutem<br>
inuenisse fuga: liceat si uincere, finem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">505</span><br>
promitti cladum, sed enim dicione carere<br>
uirtutem, et poenas uincentibus esse repostas.<br>
clausurum iam castra ducem rursusque referri<br>
uaginae iussurum enses, reddatur in armis<br>
ut ratio, et purget miles cur uicerit hostem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">510</span><br>
haec uulgus. necnon patrum Saturnia mentes<br>
inuidiae stimulo fodit et popularibus auris.<br>
tunc indigna fide censent optandaque Poeno,<br>
quae mox haud paruo luerent damnata periclo.<br>
&nbsp;&nbsp;&nbsp;&nbsp;Diuiditur miles, Fabioque equitumque magistro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">515</span><br>
imperia aequantur penitus. cernebat et expers<br>
irarum senior, magnas ne penderet alti<br>
erroris poenas patria inconsulta, timebat.<br>
ac tum, multa putans secum, ut remeauit ab urbe,<br>
partitus socias uires, uicina propinquis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">520</span><br>
signa iugis locat et specula sublimis ab alta<br>
non Romana minus seruat quam Punica castra.<br>
nec mora. disiecto Minuci uecordia uallo<br>
perdendi simul et pereundi ardebat amore.<br>
&nbsp;&nbsp;&nbsp;&nbsp;Quem postquam rapidum uidit procedere castris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">525</span><br>
hinc Libys, hinc Fabius, simul accendere sagacis<br>
in subitum curas: propere capere arma maniplis<br>
edicit uallique tenet munimine turmas<br>
Ausonius, torquet totas in proelia uires<br>
Poenorum ductor propellitque agmina uoce:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">530</span><br>
'Dum dictator abest, rape, miles, tempora pugnae.<br>
non sperata diu plano certamina campo<br>
offert ecce deus. quando data copia, longum<br>
detergete situm ferro multoque cruore<br>
exsatiate, uiri, plenos rubiginis enses.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">535</span><br>
&nbsp;&nbsp;&nbsp;&nbsp;Atque ea Cunctator pensabat ab aggere ualli<br>
perlustrans campos oculis, tantoque periclo<br>
discere, quinam esset Fabius, te, Roma, dolebat.<br>
cui natus iuncta arma ferens 'Dabit improbus,' inquit<br>
'quas dignum est, poenas, qui per suffragia caeca&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">540</span><br>
inuasit nostros haec ad discrimina fasces.<br>
insanae spectate tribus. pro lubrica rostra<br>
et uanis fora laeta uiris! nunc munera Martis<br>
aequent imperio et solem concedere nocti<br>
sciscant imbelles. magna mercede piabunt&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">545</span><br>
erroris rabiem et nostrum uiolasse parentem.'<br>
tum senior, quatiens hastam lacrimisque coortis.<br>
'Sanguine Poenorum, iuuenis, tam tristia dicta<br>
sunt abolenda tibi. patiarne ante ora manusque<br>
ciuem deleri nostras, aut uincere Poenum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">550</span><br>
me spectante, sinam? non aequauisse minorem<br>
soluetur culpa si sunt mihi talia corda?<br>
iamque hoc, ne dubites, longaeui, nate, parentis<br>
accipe et aeterno fixum sub pectore serua:<br>
succensere nefas patriae, nec foedior ulla&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">555</span><br>
culpa sub extremas fertur mortalibus umbras.<br>
sic docuere senes. quantus qualisque fuisti,<br>
cum pulsus lare et extorris Capitolia curru<br>
intrares exul, tibi corpora caesa, Camille,<br>
damnata quot sunt dextra! pacata fuissent&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">560</span><br>
ni consulta uiro mensque impenetrabilis irae,<br>
mutassentque solum sceptris Aeneia regna<br>
nullaque nunc stares terrarum uertice, Roma.<br>
pone iras, o nate, meas. socia arma feramus<br>
et celeremus opem.' iamque intermixta sonabant&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">565</span><br>
classica, procursusque uiros conliserat acer.<br>
&nbsp;&nbsp;&nbsp;&nbsp;Primus claustra manu portae dictator et altos<br>
disiecit postis rupitque in proelia cursum.<br>
non grauiore mouent uenti certamina mole<br>
Odrysius Boreas et Syrtim tollere pollens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">570</span><br>
Africus, obnixi cum bella furentia torquent:<br>
distraxere fretum ac diuersa ad litora uoluunt<br>
aequor quisque suum; sequitur stridente procella<br>
nunc huc, nunc illuc, raptum mare et intonat undis.<br>
haud prorsus daret ullus honos tellusque subacta&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">575</span><br>
Phoenicum et Carthago ruens, iniuria quantum<br>
orta ex inuidia decoris tulit. omnia namque<br>
dura simul deuicta uiro, metus, Hannibal, irae,<br>
inuidia, atque una fama et fortuna subactae.<br>
&nbsp;&nbsp;&nbsp;&nbsp;Poenus ab excelso rapidos decurrere uallo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 580</span><br>
ut uidit, tremuere irae, ceciditque repente<br>
cum gemitu spes haud dubiae praesumpta ruinae.<br>
quippe aciem denso circumuallauerat orbe<br>
hausurus clausos coniectis undique telis.<br>
atque hic Dardanius prauo certamine ductor&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">585</span><br>
iam Styga et aeternas intrarat mente tenebras<br>
(nam Fabium auxiliumque uiri sperare pudebat),<br>
cum senior gemino complexus proelia cornu<br>
ulteriore ligat Poenorum terga corona<br>
et modo claudentis aciem nunc, extima cingens,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">590</span><br>
clausos ipse tenet. maiorem surgere in arma<br>
maioremque dedit cerni Tirynthius. altae<br>
scintillant cristae et, mirum, uelocibus ingens<br>
per subitum membris uenit uigor: ingerit hastas<br>
auersumque premit telorum nubibus hostem:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">595</span><br>
qualis post iuuenem, nondum subeunte senecta,<br>
rector erat Pylius bellis aetate secunda.<br>
&nbsp;&nbsp;&nbsp;&nbsp;Inde ruens Thurin et Buten et Narin et Arsen<br>
dat leto fisumque manus conferre Mahalcen,<br>
cui decus insigne et quaesitum cuspide nomen.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">600</span><br>
tum Garadum largumque comae prosternit Adherben<br>
et geminas acies superantem uertice Thulin,<br>
qui summas alto prensabat in aggere pinnas,<br>
eminus hos, gladio Sapharum gladioque Monaesum<br>
et Morinum pugnas aeris stridore cientem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">605</span><br>
dexteriore gena cum sedit letifer ictus,<br>
perque tubam fixae decurrens uulnere malae<br>
extremo fluxit propulsus murmure sanguis.<br>
proximus huic iaculo Nasamonius occidit Idmon.<br>
namque super tepido lapsantem sanguine et aegra&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">610</span><br>
lubrica nitentem nequiquam euadere planta<br>
impacto prosternit equo trepideque leuantem<br>
membra adflicta solo pressa uiolentius hasta<br>
implicuit terrae telumque in caede reliquit.<br>
haeret humi cornus motu tremefacta iacentis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">615</span><br>
et campo seruat mandatum adfixa cadauer.<br>
&nbsp;&nbsp;&nbsp;&nbsp;Necnon exemplo laudis furiata iuuentus,<br>
Sullaeque Crassique simul iunctusque Metello<br>
Furnius ac melior dextrae Torquatus, inibant<br>
proelia et unanimi uel morte emisse uolebant&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">620</span><br>
spectari Fabio. miser hic uestigia retro<br>
dum rapit et molem subducto corpore uitat<br>
intorti Bibulus saxi atque in terga refertur,<br>
strage super lapsus socium, qua fibula morsus<br>
loricae crebro laxata resoluerat ictu,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">625</span><br>
accepit lateri penitusque in uiscera adegit<br>
extabat fixo quod forte cadauere ferrum.<br>
heu sortem necis! euasit Garamantica tela<br>
Marmaridumque manus, ut inerti cuspide fusus<br>
occideret, telo non in sua uulnera misso.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">630</span><br>
uoluitur exanimis, turpatque decora iuuenta<br>
ora nouus pallor. membris dimissa solutis<br>
arma fluunt, erratque niger per lumina somnus.<br>
&nbsp;&nbsp;&nbsp;&nbsp;Venerat ad bellum Tyria Sidone, nepotum<br>
excitus prece, et auxilio socia arma ferebat,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">635</span><br>
Eoa tumidus pharetrati militis ala,<br>
gens Cadmi, Cleadas; fulua cui plurima passim<br>
casside et aurato fulgebat gemma monili,<br>
qualis ubi Oceani renouatus Lucifer unda<br>
laudatur Veneri et certat maioribus astris.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">640</span><br>
ostro ipse ac sonipes ostro totumque per agmen<br>
purpura Agenoreis saturata micabat aenis.<br>
hic auidum pugnae &lt;et&gt; tam clarum excidere nomen<br>
Brutum exoptantem, uarie nunc laeuus in orbem,<br>
nunc dexter leuibus flexo per deuia gyris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">645</span><br>
ludificatus equo, uolucrem post terga sagittam<br>
fundit Achaemenio detractans proelia ritu.<br>
nec damnata manus, medio sed, flebile, mento<br>
armigeri Cascae penetrabilis haesit harundo<br>
oblicumque secans subrecta cuspide uulnus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">650</span><br>
umenti ferrum admouit tepefacta palato.<br>
at Brutus diro casu turbatus amici<br>
ausum multa uirum et spargentem in uulnera saeuos<br>
fraude fugae calamos, iam nullis cursibus instat<br>
prendere cornipedis, sed totam pectoris iram&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">655</span><br>
mandat atrox hastae telumque uolatile nodo<br>
excutit et summum, qua laxa monilia crebro<br>
nudabant uersu, tramittit cuspide pectus.<br>
labitur intento cornu transfossus, et una<br>
arcum laeua cadens, dimisit dextra sagittam.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">660</span><br>
&nbsp;&nbsp;&nbsp;&nbsp;At non tam tristi sortitus proelia Marte<br>
Phoebei Soractis honor Carmelus agebat.<br>
sanguine quippe suo iam Bagrada tinxerat ensem,<br>
dux rectorque Nubae populi, iam fusus eidem<br>
Zeusis Amyclaei stirps impacata Phalanti,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">665</span><br>
quem tulerat mater claro Phoenissa Laconi.<br>
talia dum metuit, nec pugnae fisus in hoste<br>
tam rapido nec deinde fugae, suadente pauore,<br>
per dumos miser in uicina cacumina quercus<br>
repserat atque alta sese occultabat in umbra&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">670</span><br>
Hampsicus, insistens tremulis sub pondere ramis.<br>
hunc longa multa orantem Carmelus et altos<br>
mutantem saltu ramos transuerberat hasta,<br>
ut, qui uiscatos populatur harundine lucos,<br>
dum nemoris celsi procera cacumina sensim&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">675</span><br>
substructa certat tacitus contingere meta,<br>
sublimem calamo sequitur crescente uolucrem.<br>
effudit uitam, atque alte manante cruore<br>
membra pependerunt curuato exanguia ramo.<br>
&nbsp;&nbsp;&nbsp;&nbsp;Iamque in palantis ac uersos terga feroces&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">680</span><br>
pugnabant Itali, subitus cum mole pauenda<br>
terrificis Maurus prorumpit Tunger in armis.<br>
nigra uiro membra, et furui iuga celsa trahebant<br>
cornipedes, totusque nouae formidinis arte<br>
concolor aequabat liuentia currus equorum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">685</span><br>
terga: nec erectis similes imponere cristis<br>
cessarat pennas, aterque tegebat amictus:<br>
ceu quondam aeternae regnator noctis, ad imos<br>
cum fugeret thalamos Hennaea uirgine rapta,<br>
egit nigrantem Stygia caligine currum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">690</span><br>
at Cato, tum prima sparsus lanugine malas,<br>
quod peperere decus Circaeo Tuscula dorso<br>
moenia, Laertae quondam regnata nepoti,<br>
quamquam tardatos turbata fronte Latinos<br>
collegisse gradum uidet, imperterritus ipse&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">695</span><br>
ferrata calce atque effusa largus habena<br>
cunctantem impellebat equum. negat obuius ire<br>
et trepidat cassa sonipes exterritus umbra.<br>
tum celer in pugnam dorso delatus ab alto<br>
alipedem planta currum premit atque uolanti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">700</span><br>
adsilit a tergo. cecidere et lora repente<br>
et stimuli, ferrumque super ceruice tremiscens<br>
palluit infelix subducto sanguine Maurus.<br>
ora rapit gladio praefixaque cuspide portat.<br>
&nbsp;&nbsp;&nbsp;&nbsp;At saeuo Mauorte ferox perrumpit anhelum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">705</span><br>
dictator cum caede globum. miserabile uisu,<br>
uulneribus fessum ac multo labente cruore<br>
ductorem cernit suprema ac foeda precantem.<br>
manauere genis lacrimae, clipeoque pauentem<br>
protegit et natum stimulans 'Fortissime, labem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">710</span><br>
hanc pellamus' ait 'Poenoque ob mitia facta,<br>
quod nullos nostris ignis disperserit aruis,<br>
dignum expendamus pretium.' tunc arte paterna<br>
ac stimulis gaudens iuuenis circumdata Poenum<br>
agmina deturbat gladio campumque relaxat,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">715</span><br>
donec Sidonius decederet aequore ductor:<br>
ceu, stimulante fame, rapuit cum Martius agnum<br>
auerso pastore lupus fetumque trementem<br>
ore tenet presso, tum, si uestigia cursu<br>
auditis celeret balatibus obuia pastor,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">720</span><br>
iam sibimet metuens, spirantem dentibus imis<br>
reiectat praedam et uacuo fugit aeger hiatu.<br>
~tum demum, Tyriis quas circumfuderat atra<br>
tempestas, Stygiae tandem fugere tenebrae.<br>
torpebant dextra&lt;e&gt;, et sese meruisse negabant&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">725</span><br>
seruari, subitisque bonis mens aegra natabat:<br>
ut, qui conlapsa pressi iacuere ruina,<br>
eruta cum subito membra et nox atra recessit,<br>
coniuent solemque pauent agnoscere uisu.<br>
&nbsp;&nbsp;&nbsp;&nbsp;Quis actis senior numerato milite laetus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">730</span><br>
collis et tuto repetebat in aggere castra.<br>
ecce autem e media iam morte renata iuuentus<br>
clamorem tollens ad sidera et ordine longo<br>
ibat ouans Fabiumque decus Fabiumque salutem<br>
certatim et magna memorabant uoce parentem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">735</span><br>
tum qui partitis dissederat ante maniplis<br>
'Sancte' ait 'o genitor, reuocato ad lucis honorem<br>
si fas uera queri, cur nobis castra uirosque<br>
diuidere est licitum? patiens cur arma dedisti,<br>
quae solus rexisse uales? hoc munere lapsi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">740</span><br>
aeternas multo cum sanguine uidimus umbras.<br>
ocius huc aquilas seruataque signa referte.<br>
hic patria est, murique urbis stant pectore in uno.<br>
tuque dolos, Poene, atque astus tandem exue notos:<br>
cum solo tibi iam Fabio sunt bella gerenda.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">745</span><br>
&nbsp;&nbsp;&nbsp;&nbsp;Haec ubi dicta dedit, mille hinc, uenerabile uisu,<br>
caespite de uiridi surgunt properantibus arae.<br>
nec prius aut epulas aut munera grata Lyaei<br>
fas cuiquam tetigisse fuit quam multa precatus<br>
in mensam Fabio sacrum libauit honorem.
</P>

<div class="footer">
	<p>
		<a href="/silius.html">Silius</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY>
</HTML>