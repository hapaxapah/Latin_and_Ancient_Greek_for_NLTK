<html>
	<head>
		<title>
			Silius, Liber V
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>SILIUS ITALICUS<br>PUNICA LIBER QUINTUS
</p>

<p class=border></P>

<p>
Ceperat Etruscos occulto milite colles<br>
Sidonius ductor perque alta silentia noctis<br>
siluarum anfractus caecis insederat armis.<br>
at parte e laeua restagnans gurgite uasto<br>
effigiem in pelagi lacus umectabat inerti&lt;s&gt;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
et late multo foedabat proxima limo.<br>
quae uada Faunigenae regnata antiquitus Arno<br>
nunc uoluente die Trasimenni nomina seruant.<br>
Lydius huic genitor, &lt;T&gt;moli decus, aequore longo<br>
Maeoniam quondam in Latias aduexerat oras&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
Tyrrhenus pubem dederatque uocabula terris.<br>
isque insueta tubae monstrauit murmura primus<br>
gentibus et bellis ignaua silentia rupit,<br>
nec modicus uoti natum ad maiora fouebat.<br>
uerum ardens puero castumque exuta pudorem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>
(nam forma certare deis, Trasimenne, ualeres)<br>
litore correptum stagnis demisit Agylle,<br>
flore capi iuuenem primaeuo lubrica mentem<br>
nympha nec Idalia lenta incaluisse sagitta.<br>
solatae uiridi penitus fouere sub antro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>
Naides amplexus undosaque regna trementem.<br>
hinc dotale lacus nomen, lateque Hymenaeo<br>
conscia lasciuo Trasimennus dicitur unda.<br>
&nbsp;&nbsp;&nbsp;&nbsp;&nbsp;Et iam curriculo nigram nox roscida metam<br>
stringebat, nec se thalamis Tithonia coniunx&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25</span><br>
protulerat stabatque nitens in limine primo,<br>
cum minus abnuerit noctem desisse uiator<br>
quam coepisse diem: consul carpebat iniquas,<br>
praegrediens signa ipsa, uias, omnisque ruebat<br>
mixtus eques nec discretis leuia arma maniplis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</span><br>
insertique globo pedites, et inutile Marti<br>
lixarum uulgus praesago cuncta tumultu<br>
implere, et pugnam fugientum more petebant.<br>
tum super ipse lacus densam caligine caeca<br>
exhalans nebulam late corruperat omnem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">35</span><br>
prospectum miseris, atque atrae noctis amictu<br>
squalebat pressum picea inter nubila caelum.<br>
nec Poenum liquere doli: sedet ense reposto<br>
abditus et nullis properantem occursibus arcet.<br>
ire datur, longeque patet ceu pace quieta&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">40</span><br>
incustoditum, mox inremeabile, litus.<br>
namque sub angustas artato limite fauces<br>
in fraudem ducebat iter, geminumque receptis<br>
exitium, hinc rupes, hinc undae claustra premebant.<br>
at tur&lt;m&gt;a umbroso seruabat uertice montis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">45</span><br>
hostilem ingressum, refugos habitura sub ictu:<br>
haud secus ac uitreas sollers piscator ad undas,<br>
ore leuem patulo texens de uimine nassam,<br>
cautius interiora ligat mediamque per aluum<br>
sensim fastigans compressa cacumina nectit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">50</span><br>
ac fraude artati remeare foraminis arcet<br>
introitu facilem quem traxit ab aequore piscem.<br>
&nbsp;&nbsp;&nbsp;&nbsp;&nbsp;Ocius interea propelli signa iubebat<br>
excussus consul fatorum turbine mentem,<br>
donec flammiferum tollentes aequore currum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">55</span><br>
solis equi sparsere diem. iamque orbe renato<br>
diluerat nebulas Titan, sensimque fluebat<br>
caligo in terras nitido resoluta sereno.<br>
tunc ales, priscum populis de more Latinis<br>
auspicium cum bella parant mentesque deorum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">60</span><br>
explorant super euentu, ceu praescia luctus<br>
damnauit uesci planctuque alimenta refugit.<br>
nec rauco taurus cessauit flebile ad aras<br>
immugire sono pressamque ad colla bipennem<br>
incerta ceruice ferens altaria liquit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">65</span><br>
signa etiam effusa certant dum uellere mole,<br>
taeter humo lacera nitentum erupit in ora<br>
exultans cruor, et caedis documenta futurae<br>
ipsa parens miseris gremio dedit atra cruento.<br>
ac super haec diuum genitor terrasque fretumque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">70</span><br>
concutiens tonitru Cyclopum rapta caminis<br>
fulmina Tyrrhenas Trasimenni torsit in undas,<br>
ictusque aetheria per stagna patentia flamma<br>
fumauit lacus atque arserunt fluctibus ignes.<br>
heu uani monitus frustraque morantia Parcas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">75</span><br>
prodigia! heu fatis superi certare minores!<br>
atque hic, egregius linguae nomenque superbum,<br>
Coruinus, Phoebea sedet cui casside fulua<br>
ostentans ales proauitae insignia pugnae,<br>
plenus et ipse deum, et socium terrente pauore&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">80</span><br>
immiscet precibus monita atque his uocibus infit:<br>
'Iliacas per te flammas Tarpeiaque saxa,<br>
per patrios, consul, muros suspensaque nostrae<br>
euentu pugnae natorum pignora, cedas<br>
oramus superis tempusque ad proelia dextrum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">85</span><br>
opperiare. dabunt idem camposque diemque<br>
pugnandi: tantum ne dedignare secundos<br>
expectare deos. cum fulserit hora, cruentam<br>
quae stragem Libyae portet, tum signa sequentur<br>
nulla uulsa manu, uescique interritus ales&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">90</span><br>
gaudebit, nullosque uomet pia terra cruores.<br>
an te praestantem belli fugit, improba quantum<br>
hoc possit Fortuna loco? sedet obuius hostis<br>
aduersa fronte, at circa nemorosa minantur<br>
insidias iuga, nec laeua stagnantibus undis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">95</span><br>
effugium patet, et tenui stant tramite fauces.<br>
si certare dolis et bellum ducere cordi est,<br>
interea rapidis aderit Seruilius armis,<br>
cui par imperium et uires legionibus aequae.<br>
bellandum est astu. leuior laus in duce dextrae.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">100</span><br>
&nbsp;&nbsp;&nbsp;&nbsp;&nbsp;Talia Coruinus, primoresque addere passim<br>
orantum uerba, et diuisus quisque timori&lt;s&gt;<br>
nunc superos, ne Flamin&lt;i&gt;o, nunc deinde precari<br>
Flaminium, ne caelicolis contendere perstet.<br>
acrius hoc accensa ducis surrexerat ira,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">105</span><br>
auditoque furens socias non defore uires<br>
'Sicine nos' inquit 'Boiorum in bella ruentis<br>
spectastis, cum tanta lues uulgusque tremendum<br>
ingrueret, rupesque iterum Tarpeia paueret?<br>
quas ego tunc animas dextra, quae corpora fudi,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">110</span><br>
irata tellure sata et uix uulnere uitam<br>
reddentis uno! iacuere ingentia membra<br>
per campos magnisque premunt nunc ossibus arua.<br>
scilicet has sera ad laudes Seruilius arma<br>
adiungat, nisi diuiso uicisse triumpho&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">115</span><br>
ut nequeam et decoris contentus parte quiescam?<br>
quippe monent superi. similes ne fingite uobis,<br>
classica qui tremitis, diuos. sat magnus in hostem<br>
augur adest ensis, pulchrumque et milite dignum<br>
auspicium Latio quod in armis dextera praestat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">120</span><br>
an, Coruine, sedet, clausum se consul inerti<br>
ut teneat uallo, Poenus nunc occupet altos<br>
Arreti muros, Corythi nunc diruat arcem,<br>
hinc Clusina petat, postremo ad moenia Romae<br>
inlaesus contendat iter? deforme sub armis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">125</span><br>
uana superstitio est: dea sola in pectore Virtus<br>
bellantum uiget. umbrarum me noctibus atris<br>
agmina circumstant, Trebiae qui gurgite quique<br>
Eridani uoluuntur aquis, inhumata iuuentus.'<br>
&nbsp;&nbsp;&nbsp;&nbsp;&nbsp;Nec mora. iam medio coetu signisque sub ipsis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">130</span><br>
postrema aptabat nulli exorabilis arma.<br>
aere atque aequorei tergo flauente iuuenci<br>
cassis erat munita uiro, cui uertice surgens<br>
triplex crista iubas effundit crine Suebo:<br>
Scylla super fracti contorquens pondera remi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">135</span><br>
instabat saeuosque canum pandebat hiatus,<br>
nobile Gargeni spolium, quod rege superbus<br>
Boiorum caeso capiti inlacerabile uictor<br>
aptarat pugnasque decus portabat in omnis.<br>
loricam induitur: tortos huic nexilis hamos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">140</span><br>
ferro squama rudi permixtoque asperat auro.<br>
tum clipeum capit, aspersum quem caedibus olim<br>
Celticus ornarat cruor, umentique sub antro<br>
ceu fetum lupa permulcens puerilia membra<br>
ingentem Assaraci caelo nutribat alumnum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">145</span><br>
hinc ensem lateri dextraeque accommodat hastam.<br>
stat sonipes uexatque ferox umentia frena,<br>
Caucas&lt;e&gt;am instratus uirgato corpore tigrim.<br>
inde exceptus equo, qua dant angusta uiarum,<br>
nunc hos, nunc illos adit atque hortatibus implet:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">150</span><br>
'Vestrum opus est uestrumque decus suffixa per urbem<br>
Poeni ferre ducis spectanda parentibus ora.<br>
unum hoc pro cunctis sat erit caput. aspera quisque<br>
hortamenta sibi referat: "Meus, heu! meus atris<br>
Ticini frater ripis iacet," "At meus alta&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">155</span><br>
metitur stagna Eridani sine funere natus."<br>
haec sibi quisque; sed, est uestrum cui nulla doloris<br>
priuati rabies, is uero ingentia sumat<br>
e medio, fodiant quae magnas pectus in iras,<br>
perfractas Alpes passamque infanda Saguntum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">160</span><br>
quosque nefas uetiti transcendere nomen Hiberi,<br>
tangere iam Thybrim. nam dum nos augur et extis<br>
quaesitae fibrae uanusque moratur haruspex,<br>
solum iam superest Tarpeio imponere castra.'<br>
&nbsp;&nbsp;&nbsp;&nbsp;&nbsp;Turbidus haec, uisoque artis in milibus atras&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">165</span><br>
bellatore iubas aptante 'Est, Orfite, munus,<br>
est' ait 'hoc certare tuum, quis opima uolenti<br>
dona Ioui portet feretro suspensa cruento.<br>
nam cur haec alia pariatur gloria dextra?'<br>
hinc praeuectus equo, postquam inter proelia notam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">170</span><br>
accepit uocem, 'Procul hinc te Martius,' inquit<br>
'Murrane, ostendit clamor, uideoque furentem<br>
iam Tyria te caede. uenit laus quanta! sed, oro,<br>
haec angusta loci ferro patefacta relaxa.'<br>
tum Soracte satum, praestantem corpore et armis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">175</span><br>
Aequanum noscens, patrio cui ritus in aruo,<br>
cum pius Arcitenens accensis gaudet aceruis,<br>
exta ter innocuos laetum portare per ignes,<br>
'Sic in Apollinea semper uestigia pruna<br>
inuiolata teras uictorque uaporis ad aras&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">180</span><br>
dona serenato referas sollemnia Phoebo:<br>
concipe' ait 'dignum factis, Aequane, furorem<br>
uulneribusque tuis. socio te caedis et irae<br>
non ego Marmaridum mediam penetrare phalangem<br>
Cinyphiaeque globos dubitarim inrumpere turmae.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 185</span><br>
&nbsp;&nbsp;&nbsp;&nbsp;&nbsp;Nec iam ultra monitus et uerba morantia Martem<br>
ferre ualet: longo Aeneadis quod flebitur aeuo<br>
increpuere simul feralia classica signum,<br>
ac tuba terrificis fregit stridoribus auras.<br>
heu dolor, heu lacrimae nec post tot saecula serae!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">190</span><br>
horresco ut pendente malo, ceu ductor ad arma<br>
exciret Tyrius. latebrosis collibus Astur<br>
et Libys et torta Baliaris saeuus habena<br>
erumpunt multusque Maces Garamasque Nomasque,<br>
tum, quo non alius uenalem in proelia dextram&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">195</span><br>
ocior attulerit conductaque bella probarit,<br>
Cantaber et galeae contempto tegmine Vasco.<br>
hinc pariter rupes, lacus hinc, hinc arma simulque<br>
consona uox urget, signum clamore uicissim<br>
per collis Tyria circumfundente corona.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">200</span><br>
&nbsp;&nbsp;&nbsp;&nbsp;&nbsp;Auertere dei uultus fatoque dederunt<br>
maiori non sponte locum; stupet ipse tyranni<br>
fortunam Libyci Mauors, disiectaque crinem<br>
inlacrimat Venus, et Delum peruectus Apollo<br>
tristem maerenti solatur pectine luctum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">205</span><br>
sola Apennini residens in uertice diras<br>
expectat caedes immiti pectore Iuno.<br>
&nbsp;&nbsp;&nbsp;&nbsp;&nbsp;Primae Picentum, rupto ceu turbine fusa<br>
agmina et Hannibalem ruere ut uidere, cohortes<br>
inuadunt ultro et poenas pro morte futura,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">210</span><br>
turbato uictore, petunt accensa iuuentus,<br>
et uelut erepto metuendi libera caelo<br>
manibus ipsa suis praesumpta piacula mittit.<br>
funditur unanimo nisu et concordibus ausis<br>
pilorum in Poenos nimbus, fixosque repulsi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">215</span><br>
summittunt clipeos curuato pondere teli.<br>
acrius hoc rursum Libys (et praesentia saeui<br>
extimulat ducis) hortantes se quisque uicissim<br>
incumbunt pressoque impellunt pectore pectus.<br>
&nbsp;&nbsp;&nbsp;&nbsp;&nbsp;Ipsa, facem quatiens ac flauam sanguine multo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">220</span><br>
sparsa comam, medias acies Bellona pererrat.<br>
stridit Tartareae nigro sub pectore diuae<br>
letiferum murmur, feralique horrida cantu<br>
bucina lymphatas agit in certamina mentes.<br>
his iras aduersa fouent crudusque ruente&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">225</span><br>
fortuna stimulus spem proiecisse salutis:<br>
hos dexter deus et laeto Victoria uultu<br>
adridens acuit, Martisque fauore fruuntur.<br>
&nbsp;&nbsp;&nbsp;&nbsp;&nbsp;Abreptus pulchro caedum Lateranus amore<br>
dum sequitur dextram, in medios penetrauerat hostis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">230</span><br>
quem postquam florens aequali Lentulus aeuo<br>
conspexit nimium pugnae nimiumque cruoris<br>
infestas inter non aequo Marte cateruas<br>
fata inritantem, nisu se concitat acri<br>
immitemque Bagam, qui iam uicina ferebat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">235</span><br>
uulnera pugnantis tergo, uelocior hasta<br>
occupat et socium duris se casibus addit.<br>
tunc alacres arma adglomerant geminaque corusci<br>
fronte micant: paribus fulgent capita ardua cristis.<br>
actus in aduersos casu (namque obuia ferre&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">240</span><br>
arma quis auderet, nisi quem deus ima colentum<br>
damnasset Stygiae nocti?) praefracta gerebat<br>
Syrticus excelso decurrens robora monte<br>
et quatiens acer nodosi pondera rami<br>
flagrabat geminae nequiquam caedis amore:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">245</span><br>
'Non hic Aegates infidaque litora nautis,<br>
o iuuenes, motumque nouis sine Marte procellis<br>
fortunam bello pelagus dabit. aequoris olim<br>
uictores, media sit qualis, discite, terra<br>
bellator Libys, et meliori cedite regnis.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">250</span><br>
ac simul infesto Lateranum pondere truncae<br>
arboris urgebat iungens conuicia pugnae.<br>
Lentulus huic frendens ira: 'Trasimennus in altos<br>
ascendet citius collis, quam sanguine roret<br>
iste pio ramus,' subsidensque ilia nisu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">255</span><br>
conantis suspensa fodit. tum feruidus atro<br>
pulmone exundat per hiantia uiscera sanguis.<br>
&nbsp;&nbsp;&nbsp;&nbsp;&nbsp;Nec minus accensis in mutua funera dextris<br>
parte alia campi saeuit furor. altus Iertes<br>
obtruncat Nerium. Rullo ditissimus arui&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">260</span><br>
occumbis, generose Volunx, nec clausa repostis<br>
pondera thesauris patrio nec regia quondam<br>
praefulgens ebore et possessa mapalia soli<br>
profuerunt. quid rapta iuuant, quid gentibus auri<br>
numquam extincta sitis? modo quem Fortuna fouendo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">265</span><br>
congestis opibus donisque refersit opimis,<br>
nudum Tartarea portabit nauita cumba.<br>
&nbsp;&nbsp;&nbsp;&nbsp;&nbsp;Iuxta bellator iuuenilibus Appius ausis<br>
pandebat campum caede atque, ubi plurima uirtus<br>
nullique aspirare uigor, decus inde petebat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">270</span><br>
obuius huic Atlans, Atlans a litore Hibero,<br>
nequiquam extremae longinquus cultor harenae,<br>
impetit os hasta, leuiterque e corpore summo<br>
degustat cuspis generosum extrema cruorem.<br>
intonuere minae, uiolentaque lumina flammis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">275</span><br>
exarsere nouis. furit et diffulminat omnem<br>
obstantum turbam; at clausum sub casside uulnus<br>
Martia commendat mananti sanguine membra.<br>
tum uero aspiceres pauitantem et condere semet<br>
nitentem sociis iuuenem, ceu tigride cerua&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">280</span><br>
Hyrcana cum pressa tremit, uel territa pennas<br>
colligit accipitrem cernens in nube columba,<br>
aut dumis subit, albenti si sensit in aethra<br>
librantem nisus aquilam, lepus. ora citato<br>
ense ferit, tum colla uiri dextramque micantem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">285</span><br>
demetit ac mutat successu saeuior hostem.<br>
&nbsp;&nbsp;&nbsp;&nbsp;&nbsp;Stabat fulgentem portans in bella bipennem<br>
Cinyphius socerique miser Magonis inire<br>
optabat pugnam ante oculos spe laudis Isalcas,<br>
Sidonia tumidus sponsa uanoque superbus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">290</span><br>
foedere promissae post Dardana proelia taedae.<br>
huic immittit atrox uiolentas Appius iras<br>
conantique grauem fronti librare securim<br>
altior insurgens galeam super exigit ictum.<br>
at fragilis ualido conamine soluitur ensis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">295</span><br>
aere in Cinyphio, nec dispar sortis Isalcas<br>
umbonem incerto detersit futtilis ictu.<br>
tum quod humo haud umquam ualuisset uellere saxum,<br>
ni uires trux ira daret, contorquet anhelans<br>
Appius et lapsu resupino in terga cadentem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">300</span><br>
mole premit scopuli perfractisque ossibus urget.<br>
uidit coniuncto miscens certamina campo<br>
labentem socer, et lacrimae sub casside fusae<br>
cum gemitu, rapidusque ruit: data foedera nuper<br>
accendunt animos expectatique nepotes.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">305</span><br>
iamque aderat clipeumque uiri atque immania membra<br>
lustrabat uisu, propiorque a fronte coruscae<br>
lux galeae saeuas paulum tardauerat iras.<br>
haud secus, e specula praeceps delatus opaca,<br>
subsidens campo summissos contrahit artus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">310</span><br>
cum uicina trucis conspexit cornua tauri,<br>
quamuis longa fames stimulet, leo: nunc ferus alta<br>
surgentis ceruice toros, nunc torua sub hirta<br>
lumina miratur fronte ac iam signa mouentem<br>
et sparsa pugnas meditantem spectat harena.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">315</span><br>
hic prior intorquens telum sic Appius infit:<br>
'Si qua tibi pietas, ictum ne desere foedus<br>
et generum comitare socer.' per tegmina uelox<br>
tunc aerisque moras laeuo stetit hasta lacerto.<br>
at contra non dicta Libys, sed feruidus hastam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">320</span><br>
perlibrat, magni donum memorabile fratris,<br>
caeso quam uictor sub moenibus ille Sagunti<br>
abstulerat Durio ac spectatae nobile pugnae<br>
germano dederat portare in proelia pignus.<br>
telum ingens perque arma uiri perque ora, doloris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">325</span><br>
adiutum nisu, letalem pertulit ictum,<br>
exanguesque uiri conantis uellere ferrum<br>
in uulnus cecidere manus. iacet aequore nomen<br>
clarum Maeonio atque Italae pars magna ruinae<br>
Appius. intremuere lacus, corpusque refugit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">330</span><br>
contractis Trasimennus aquis: telum ore cruento<br>
expirans premit atque admorsae immurmurat hastae.<br>
&nbsp;&nbsp;&nbsp;&nbsp;&nbsp;Nec fati melior Mamercus corpore toto<br>
exsoluit poenas nulli non saucius hosti.<br>
namque per aduersos, qua Lusitana ciebat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">335</span><br>
pugnas dira manus, raptum cum sanguine caesi<br>
signiferi magna uexillum mole ferebat<br>
et trepida infelix reuocabat signa suorum.<br>
sed furiata cohors ausisque accensa superbis<br>
quodcumque ipsa manu gestabat missile, quicquid&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">340</span><br>
praebebat tellus sparsis uix peruia telis<br>
iniecit pariter, pluresque in corpore nullum<br>
inuenere locum perfossis ossibus hastae.<br>
&nbsp;&nbsp;&nbsp;&nbsp;&nbsp;Aduolat interea fraterni uulneris ira<br>
turbatus Libyae ductor, uisoque cruore,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">345</span><br>
num lateri cuspis, num toto pondere telum<br>
sedisset, fratremque amens sociosque rogabat.<br>
utque metum leti procul et leuiora pauore<br>
cognouit, proprio tectum gestamine praeceps<br>
ex acie rapit et tutis a turbine pugnae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">350</span><br>
constituit castris. medicas hinc ocius artes<br>
et senioris opem Synhali uocat. unguere uulnus<br>
herbarum hic sucis ferrumque e corpore cantu<br>
exigere et somnum tacto misisse chelydro<br>
anteibat cunctos, nomenque erat inde per urbes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">355</span><br>
perque Paraetoniae celebratum litora Syrtis.<br>
ipse olim antiquo primum Garamanticus Hammon<br>
scire pater dederat Synhalo morsusque ferarum<br>
telorumque grauis ictus sedare medendo.<br>
atque is deinde suo moriens caelestia dona&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">360</span><br>
monstrauit nato, natusque heredis honori<br>
tramisit patrias artis. quem deinde secutus<br>
haud leuior fama Synhalus Garamantica sollers<br>
monstrata augebat studio multaque uetustum<br>
Hammonis comitem numerabat imagine patrem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">365</span><br>
tum proauita ferens leni medicamina dextra<br>
ocius, intortos de more astrictus amictus,<br>
mulcebat lympha purgatum sanguine uulnus.<br>
at Mago, exuuias secum caesique uolutans<br>
hostis mente necem, fraternas pectore curas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">370</span><br>
pellebat dictis et casum laude leuabat:<br>
'Parce metu, germane. meis medicamina nulla<br>
aduersis maiora feres: iacet Appius hasta<br>
ad manis pulsus nostra. si uita relinquat,<br>
sat nobis actum est: sequar hostem laetus ad umbras.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">375</span><br>
&nbsp;&nbsp;&nbsp;&nbsp;&nbsp;Quae dum turbatos auertunt aequore campi<br>
ductores ualloque tenent, ex agmine Poenum<br>
cedentem consul tumulo speculatus ab alto<br>
atque atram belli castris se condere nubem,<br>
turbidus extemplo trepidantis milite maesto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">380</span><br>
inuadit cuneos subitoque pauore relaxat<br>
iam rarescentis acies. tum uoce feroci<br>
poscit ecum ac mediae ruit in certamina uallis.<br>
sic ubi torrentem crepitanti grandine nimbum<br>
inlidit terris molitus Iuppiter altas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">385</span><br>
fulmine nunc Alpes, nunc mixta Ceraunia caelo,<br>
intremuere simul tellus et pontus et aether,<br>
ipsaque commoto quatiuntur Tartara mundo.<br>
incidit attonitis inopino turbine Poenis<br>
haud secus improuisa lues, gelidusque sub ossa&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">390</span><br>
peruasit miseris conspecti consulis horror.<br>
it medius ferroque ruens densissima latum<br>
pandit iter. clamor uario discrimine uocum<br>
fert belli rabiem ad superos et sidera pulsat,<br>
ceu pater Oceanus cum saeua Tethye Calpen&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">395</span><br>
Herculeam ferit atque exesa in uiscera montis<br>
contortum pelagus latrantibus ingerit undis:<br>
dant gemitum scopuli, fractasque in rupibus undas<br>
audit Tartessos latis distermina terris,<br>
audit non paruo diuisus gurgite Lixus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">400</span><br>
&nbsp;&nbsp;&nbsp;&nbsp;&nbsp;Ante omnis iaculo tacitas fallente per auras<br>
occumbit Bogus, infaustum qui primus ad amnem<br>
Ticini rapidam in Rutulos contorserat hastam.<br>
ille sibi longam Clotho turbamque nepotum<br>
crediderat uanis deceptus in alite signis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">405</span><br>
sed non augurio Parcarum impellere metas<br>
concessum cuiquam: ruit inter tela cruentis<br>
suspiciens oculis caelum superosque reposcit<br>
tempora promissae media iam morte senectae.<br>
nec Bagaso exultare datum &lt;a&gt;ut impune relictum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">410</span><br>
consulis ante oculos uita spoliasse Libonem.<br>
laurigeris decus illud auis nauaque iuuenta<br>
florebat, sed Massylus succiderat ensis<br>
pubescente caput mala, properoque uirentis<br>
delerat leto bellator barbarus annos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">415</span><br>
Flaminium implorasse tamen iam morte suprema<br>
haud frustra fuit. auulsa est nam protinus hosti<br>
ore simul ceruix: iuuit punire feroci<br>
uictorem exemplo &lt;et&gt; monstratum reddere letum.<br>
&nbsp;&nbsp;&nbsp;&nbsp;&nbsp;Quis deus, o Musae, paribus tot funera uerbis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">420</span><br>
euoluat, tantisque umbris in carmine digna<br>
quis lamenta ferat? certantis laude cadendi<br>
primaeuos iuuenes mortisque in limine cruda<br>
facta uirum et fixis rabiem sub pectore telis?<br>
sternitur alternus uastis concursibus hostis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">425</span><br>
nec spoliare uacat praedaeque aduertere mentem.<br>
urget amor caedum, clausis dum detinet hostem<br>
fraternum castris uulnus, funditque ruitque<br>
nunc iaculis, nunc ense, modo inter milia consul<br>
bellantum conspectus equo, modo Marte feroci&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">430</span><br>
ante aquilas et signa pedes. fluit impia riuis<br>
saguineis uallis, tumulique et concaua saxa<br>
armorum sonitus flatusque imitantur equorum.<br>
&nbsp;&nbsp;&nbsp;&nbsp;&nbsp;Miscebat campum, membrorum in proelia portans<br>
celsius humano robur, uisaque pauentis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">435</span><br>
mole gigantei uertebat corporis alas<br>
Othrys Marmarides: lati super agmen utrumque<br>
ingens tollebant umeri caput, hirtaque toruae<br>
frontis caesaries et crinibus aemula barba<br>
umbrabat rictus; squalore hinc hispida diro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">440</span><br>
et uillosa feris horrebant pectora saetis.<br>
aspirare uiro propioremque addere Martem<br>
haud ausum cuiquam. laxo ceu belua campo<br>
incessebatur tutis ex agmine telis.<br>
tandem uesanos palantum in terga ferenti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">445</span><br>
cum fremitu uultus tacita per nubila penna<br>
intrauit toruum Gortynia lumen harundo<br>
auertitque uirum. fugientis ad agmina consul<br>
intorquet tergo iaculum, quod tegmine nudas<br>
inrupit costas hirtoque a pectore primum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">450</span><br>
mucronem ostendit. rapidus conuellere temptat<br>
qua nasci ferrum fulgenti cuspide cernit,<br>
donec abundanter defuso sanguine late<br>
procubuit moriens et telum uulnere pressit.<br>
spiritus exundans uicinum puluere moto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">455</span><br>
perflauit campum et nubem dispersit in auras.<br>
&nbsp;&nbsp;&nbsp;&nbsp;&nbsp;Nec minor interea tumulis siluisque fremebat<br>
diuersis Mauors, uariaque per ardua pugna<br>
et saxa et dumi rorantes caede nitebant.<br>
exitium trepidis letique et stragis acerbae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">460</span><br>
causa Sychaeus erat. Murranum ille eminus hasta<br>
perculerat, quo non alius, cum bella silerent,<br>
dulcius Oeagrios pulsabat pectine neruos.<br>
occubuit silua in magna patriosque sub ipso<br>
quaesiuit montis leto ac felicia Baccho&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">465</span><br>
Aequana et Zephyro Surrentum molle salubri.<br>
addiderat misero comitem pugnaeque ferocis<br>
gaudebat tristi uictor nouitate Sychaeus.<br>
palantis nam dum sequitur, peruaserat altam<br>
in siluam et priscae reclinis ab ictibus ulmi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">470</span><br>
terga tuebatur trunco frustraque relictos<br>
Tauranus comites suprema uoce ciebat.<br>
transegit iuuenem ac perfossis incita membris<br>
haesit in opposito cuspis Sidonia ligno.<br>
&nbsp;&nbsp;&nbsp;&nbsp;&nbsp;Quid uobis, quaenam ira deum, uel mente sinistra&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">475</span><br>
quae sedit formido, uiri? qui Marte relicto<br>
ramorum quaesistis opem. non aequus in artis<br>
nimirum rebus suasor metus. arguit asper<br>
exitus euentu praui consulta timoris.<br>
annosa excelsos tendebat in aethera ramos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">480</span><br>
aesculus, umbrosum magnas super ardua siluas<br>
nubibus insertans altis caput, instar (aperto<br>
si staret campo) nemoris, lateque tenebat<br>
frondosi nigra tellurem roboris umbra.<br>
par iuxta quercus longum molita per aeuum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">485</span><br>
uertice canenti proferre sub astra cacumen<br>
diffusas patulo laxabat stipite frondes<br>
umbrabatque coma summi fastigia montis.<br>
huc Hennaea cohors, Triquetris quam miserat oris<br>
rex, Arethusa, tuus, defendere nescia morti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">490</span><br>
dedecus et mentem nimio mutata pauore<br>
certatim sese tulit ascendensque uicissim<br>
pressit nutantis incerto pondere ramos.<br>
mox alius super atque alius consistere tuto<br>
dum certant, pars excussi (nam fragmine putri&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">495</span><br>
ramorum et senio male fida fefellerat arbor),<br>
pars trepidi celso inter tela cacumine pendent.<br>
turbatos una properans consumere peste<br>
corripit aeratam iam dudum in bella bipennem,<br>
deposito clipeo mutatus tela, Sychaeus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">500</span><br>
incumbunt sociae dextrae, magnoque fragore<br>
pulsa gemit crebris succumbens ictibus arbos.<br>
fluctuat infelix concusso stipite turba,<br>
ceu, Zephyrus quatit antiquos ubi flamine lucos,<br>
fronde super tremuli uix tota cacuminis haerens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">505</span><br>
iactatur nido pariter nutante uolucris.<br>
procubuit tandem multa deuicta securi<br>
suffugium infelix miseris et inhospita quercus<br>
elisitque uirum spatiosa membra ruina.<br>
&nbsp;&nbsp;&nbsp;&nbsp;&nbsp;Inde aliae cladum facies. contermina taedis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">510</span><br>
conlucet rapidoque inuoluitur aesculus igni.<br>
iamque inter frondes arenti robore gliscens<br>
uerticibus saeuis torquet Vulcanus anhelos<br>
cum feruore globos flammarum et &lt;c&gt;ulmina torret.<br>
nec tela interea cessant. semusta gementum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">515</span><br>
atque amplexa cadunt ardentis corpora ramos.<br>
&nbsp;&nbsp;&nbsp;&nbsp;&nbsp;Haec inter miseranda uirum certamina consul<br>
ecce aderat uoluens iram exitiumque Sychaeo.<br>
at iuuenis dubio tantae discrimine pugnae<br>
occupat euentum telo temptare priorem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">520</span><br>
cui medio leuiter clipeo stetit aeris in ora<br>
cuspis et oppositas uetita est tramittere crates.<br>
sed non et consul misso concredere telo<br>
fortunam optatae caedis parat, at latus ense<br>
haurit: nec crudae tardarunt tegmina parmae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">525</span><br>
labitur infelix atque adpetit ore cruento<br>
tellurem expirans. tum diffundente per artus<br>
frigore se Stygio manantem in uiscera mortem<br>
accipit et longo componit lumina somno.<br>
&nbsp;&nbsp;&nbsp;&nbsp;&nbsp;Atque ea dum uariis permixtus tristia Mauors&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">530</span><br>
casibus alternat, iam castris Mago relictis,<br>
iam Libyae ductor properantia signa citato<br>
raptabant cursu et cessata reponere hauebant<br>
tempora caede uirum ac multo pensare cruore.<br>
it globus intorquens nigranti turbine nubem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">535</span><br>
pulueris, et surgit sublatis campus harenis,<br>
quaque ferens gressum flectit uestigia ductor,<br>
undanti circum tempestas acta procella<br>
uoluitur atque altos operit caligine montis.<br>
occubuere femur Fontanus, Buta canorum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">540</span><br>
transfixi guttur, pressoque e uulnere cuspis<br>
prospexit terga. hunc tristes luxere Fregellae<br>
multiplicem proauis, hunc mater Anagnia fleuit.<br>
haud dispar fortuna tibi, Laeuine, sed auso<br>
non eadem. neque enim Tyrio concurrere regi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">545</span><br>
temptas, sed lectus par ad certamen Ithemon<br>
Autololum moderator erat; quem poplite caeso<br>
dum spoliat, grauis immiti cum turbine costas<br>
fraxinus inrupit, conlapsaque membra sub ictu<br>
hoste super fuso subita cecidere ruina.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">550</span><br>
&nbsp;&nbsp;&nbsp;&nbsp;&nbsp;[Nec Sidicina cohors defit. Viriasius armat<br>
mille uiros, nulli uictus uel ponere castra<br>
uel iunxisse ratem duroque resoluere muros<br>
ariete et in turrim subitos immittere pontis.]<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;*&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">554a</span><br>
&nbsp;&nbsp;&nbsp;&nbsp;&nbsp;Quem postquam Libyae ductor uirtute feroci<br>
exultare uidet (namque illi uulnere praeceps<br>
terga dabat leuibus diffisus Arauricus armis),<br>
acrius hoc, pulchro Mauorte accensus in iram<br>
et dignum sese ratus in certamina saeuo<br>
comminus ire uiro, referenti e corpore telum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">560</span><br>
aduolat et fodiens pectus: 'Laudande laborum,<br>
quisquis es, haud alia decuit te occumbere dextra.<br>
ad manis leti perfer decus. Itala gentis<br>
ni tibi origo foret, uita donatus abires.'<br>
hinc Fadum petit et ueterem bellare Labicum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">565</span><br>
cui Siculis quondam terris congressus Hamilcar<br>
clarum spectato dederat certamine nomen.<br>
immemor annorum seniumque oblitus in arma<br>
ille quidem cruda mente et uiridissimus irae<br>
ibat, sed uani frigentem in Marte senectam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">570</span><br>
prodebant ictus: stipula crepitabat inani<br>
ignis iners cassamque dabat sine robore flammam.<br>
quem postquam accepit patrio monstrante superbum<br>
armigero Poenum ductor, 'Certamina primae<br>
hic lue nunc' inquit 'pugnae: te notus Hamilcar&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">575</span><br>
hac trahit ad manis dextra.' tum librat ab aure<br>
intorquens iaculum et uersantem in uulnere sese<br>
transigit. extracta foedauit cuspide sanguis<br>
canitiem et longos finiuit morte labores.<br>
nec minus Herminium primis obtruncat in armis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">580</span><br>
adsuetum, Trasimenne, tuos praedantibus hamis<br>
exhaurire lacus patriaeque alimenta senectae<br>
ducere suspenso per stagna iacentia lino.<br>
interea exanimem maesti super arma Sychaeum<br>
portabant Poeni corpusque in castra ferebant.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">585</span><br>
quos ubi conspexit tristi clamore ruentis<br>
ductor, praesago percussus pectora luctu,<br>
'Quinam' inquit 'dolor, o socii, quemue ira deorum<br>
eripuit nobis? num te, dulcedine laudis<br>
flagrantem et nimio primi Mauortis amore&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">590</span><br>
atra, Sychaee, dies properato funere carpsit?'<br>
utque dato gemitu lacrimae adsensere ferentum<br>
et dictus pariter caedis maerentibus auctor,<br>
'Cerno' ait 'aduerso pulchrum sub pectore uulnus<br>
cuspidis Iliacae. dignus Carthagine, dignus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">595</span><br>
Hasdrubale ad manis ibis, nec te optima mater<br>
dissimilem lugebit auis, Stygiaue sub umbra<br>
degenerem cernens noster uitabit Hamilcar.<br>
at mihi Flaminius, tam maesti causa doloris,<br>
morte sua minuat luctus. haec pompa sequetur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">600</span><br>
exequias, seroque emptum uolet impia Roma<br>
non uiolasse mei corpus mucrone Sychaei.'<br>
&nbsp;&nbsp;&nbsp;&nbsp;&nbsp;Sic memorans torquet fumantem ex ore uaporem,<br>
iraque anhelatum proturbat pectore murmur,<br>
ut multo accensis feruore exuberat undis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">605</span><br>
clausus ubi exusto liquor indignatur aeno.<br>
tum praeceps ruit in medios solumque fatigat<br>
Flaminium incessens. nec dicto segnius ille<br>
bella capessebat, propiorque insurgere Mauors<br>
coeperat, et campo iunctus iam stabat uterque,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">610</span><br>
cum subitus per saxa fragor, motique repente,<br>
horrendum, colles et summa cacumina totis<br>
intremuere iugis. nutant in uertice siluae<br>
pinifero fractaeque ruunt super agmina rupes.<br>
immugit penitus conuulsis ima cauernis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">615</span><br>
dissiliens tellus nec paruos rumpit hiatus,<br>
atque umbras late Stygias immensa uorago<br>
faucibus ostendit patulis, manesque profundi<br>
antiquum expauere diem. lacus ater in altos<br>
sublatus montis et sede excussus auita&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">620</span><br>
lauit Tyrrhenas ignota aspergine siluas.<br>
iamque eadem populos magnorumque oppida regum<br>
tempestas et dira lues strauitque tulitque.<br>
ac super haec reflui pugnarunt montibus amnes,<br>
et retro fluctus torsit mare. monte relicto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">625</span><br>
Apenninicolae fugere ad litora Fauni.<br>
pugnabat tamen (heu belli uecordia!) miles,<br>
iactatus titubante solo, tremebundaque tela,<br>
subducta tellure ruens, torquebat in hostem,<br>
donec pulsa uagos cursus ad litora uertit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">630</span><br>
mentis inops stagnisque inlata est Daunia pubes.<br>
quis consul terga increpitans (nam turbine motae<br>
ablatus terrae inciderat): 'Quid deinde, quid, oro,<br>
restat, io, profugis? uos en ad moenia Romae<br>
ducitis Hannibalem, uos in Tarpeia Tonantis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">635</span><br>
tecta faces ferrumque datis. sta, miles, et acris<br>
disce ex me pugnas, uel si pugnare negatum,<br>
disce mori. dabit exemplum non uile futuris<br>
Flaminius. ne terga Libys, ne Cantaber umquam<br>
consulis aspiciat. solus, si tanta libido&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">640</span><br>
est uobis rabiesque fugae, tela omnia solus<br>
pectore consumo et moriens fugiente per auras<br>
hac anima uestras reuocabo ad proelia dextras.'<br>
&nbsp;&nbsp;&nbsp;&nbsp;&nbsp;Dumque ea commemorat densosque obit obuius hostis,<br>
aduolat ora ferus mentemque Ducarius. acri&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">645</span><br>
nomen erat gentile uiro, fusisque cateruis<br>
Boiorum quondam patriis antiqua gerebat<br>
uulnera barbaricae mentis, noscensque superbi<br>
uictoris uultus 'Tune' inquit 'maximus ille<br>
Boiorum terror? libet hoc cognoscere telo,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">650</span><br>
corporis an tanti manet de uulnere sanguis.<br>
nec uos paeniteat, populares, fortibus umbris<br>
hoc mactare caput: nostros hic curribus egit<br>
insistens uictos alta ad Capitolia patres.<br>
ultrix hora uocat.' pariter tunc undique fusis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">655</span><br>
obruitur telis, nimboque ruente per auras<br>
contectus nulli dextra iactare reliquit<br>
Flaminium cecidisse sua. nec pugna perempto<br>
ulterior ductore fuit. namque agmine denso<br>
primores iuuenum, laeua ob discrimina Martis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">660</span><br>
infensi superis dextrisque et cernere Poenum<br>
uictorem plus morte rati, super ocius omnes<br>
membra ducis stratosque artus certamine magno<br>
telaque corporaque et non fausto Marte cruentas<br>
iniecere manus. sic densi caedis aceruo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">665</span><br>
ceu tumulo texere uirum. tum, strage per undas<br>
per siluas sparsa perque altam sanguine uallem,<br>
in medias fratre inuectus comitante cateruas<br>
caesorum iuuenum Poenus 'Quae uulnera cernis,<br>
quas mortes!' inquit 'premit omnis dextera ferrum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">670</span><br>
armatusque iacet seruans certamina miles.<br>
hos, en, hos obitus nostrae spectate cohortes!<br>
fronte minae durant, et stant in uultibus irae.<br>
et uereor, ne, quae tanta creat indole tellus<br>
magnanimos fecunda uiros, huic fata dicarint&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">675</span><br>
imperium, atque ipsis deuincat cladibus orbem.'<br>
&nbsp;&nbsp;&nbsp;&nbsp;&nbsp;Sic fatus cessit nocti; finemque dedere<br>
caedibus infusae subducto sole tenebrae.
</P>

<div class="footer">
	<p>
		<a href="/silius.html">Silius</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY>
</HTML>