<html>
	<head>
		<title>
			Silius, Liber VI
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>SILIUS ITALICUS<br>PUNICA LIBER SEXTUS
</p>

<p class=border></P>

<p>
Iam, Tartessiaco quos soluerat aequore Titan<br>
in noctem diffusus, equos iungebat Eois<br>
litoribus, primique nouo Phaethonte retecti<br>
Seres lanigeris repetebant uellera lucis,<br>
et foeda ante oculos strages, propiusque patebat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</SPAN><br>
insani Mauortis opus: simul arma uirique<br>
ac mixtus sonipes dextraeque in uulnere caesi<br>
haerentes hostis, passim clipeique iubaeque<br>
atque artus trunci capitum fractusque iacebat<br>
ossibus in duris ensis. nec cernere deerat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</SPAN><br>
frustra seminecum quaerentia lumina caelum.<br>
tum spumans sanie lacus et fluitantia summo<br>
aeternum tumulis orbata cadauera ponto.<br>
&nbsp;&nbsp;&nbsp;&nbsp;Nec tamen aduersis ruerat tota Itala uirtus.<br>
Bruttius ingenti miserandae caedis aceruo,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</SPAN><br>
non aequum ostentans confosso corpore Martem,<br>
extulerat uix triste caput truncosque trahebat<br>
per stragem neruis interlabentibus artus,<br>
tenuis opum, non patre nitens linguaue, sed asper<br>
ense, nec e Volsca quisquam uir gente redemit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</SPAN><br>
plus aeui nec&lt;e&gt; magnanima. puer addere sese<br>
pubescente gena castris optarat et acri<br>
Flaminio spectatus erat, cum Celtica uictor<br>
obrueret bello diuis melioribus arma.<br>
inde honor ac sacrae custodia Marte sub omni&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25</SPAN><br>
alitis: hinc causam nutriuit gloria leti.<br>
namque necis certus, captae prohibere nequiret<br>
cum Poenos aquilae, postquam subsidere fata<br>
uiderat et magna pugnam inclinare ruina,<br>
occulere interdum et terrae mandare parabat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</SPAN><br>
sed subitis uictus telis labentia membra<br>
prostrauit super ac mentita morte tegebat.<br>
uerum ubi lux nocte e Stygia miseroque sopore<br>
reddita, uicini de strage cadaueris hasta<br>
erigitur soloque uigens conamine late&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">35</SPAN><br>
stagnantem caede et facilem discedere terram<br>
ense fodit, clausamque aquilae infelicis adorans<br>
effigiem, palmis languentibus aequat harenas.<br>
supremus fessi tenuis tum cessit in auras<br>
halitus et magnam misit sub Tartara mentem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">40</SPAN><br>
&nbsp;&nbsp;&nbsp;&nbsp;Iuxta cernere erat meritae sibi poscere carmen<br>
uirtutis sacram rabiem. Laeuinus, ab alto<br>
Priuerno, uitis Latiae praesignis honore,<br>
exanimum Nasamona Tyren super ipse iacebat<br>
exanimis: non hasta uiro, non ensis: in artis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">45</SPAN><br>
abstulerat Fors arma. tamen certamine nudo<br>
inuenit Marti telum dolor. ore cruento<br>
pugnatum, ferrique uicem dens praebuit irae.<br>
iam lacerae nares foedataque lumina morsu,<br>
iam truncum raptis caput auribus, ipsaque diris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">50</SPAN><br>
frons depasta modis, et sanguine abundat hiatus;<br>
nec satias, donec mandentia linqueret ora<br>
spiritus et plenos rictus mors atra teneret.<br>
&nbsp;&nbsp;&nbsp;&nbsp;Talia dum praebet tristis miracula uirtus,<br>
diuerso interea fugientes saucia turba&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">55</SPAN><br>
iactantur casu siluisque per auia caecis<br>
ablati furtim multo cum uulnere solos<br>
per noctem metantur agros. sonus omnis et aura<br>
exterrent pennaque leui commota uolucris.<br>
non sopor aut menti requies. agit asper acerba&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">60</SPAN><br>
nunc Mago attonitos, nunc arduus Hannibal hasta.<br>
&nbsp;&nbsp;&nbsp;&nbsp;Serranus, clarum nomen, tua, Regule, proles,<br>
qui longum semper fama gliscente per aeuum<br>
infidis seruasse fidem memorabere Poenis,<br>
flore nitens primo, patriis heu Punica bella&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">65</SPAN><br>
auspiciis ingressus erat, miseramque parentem<br>
et dulcis tristi repetebat sorte penates<br>
saucius. haud illi comitum super ullus, et atris<br>
uulneribus qui ferret opem: per deuia, fractae<br>
innitens hastae furtoque ereptus opacae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">70</SPAN><br>
noctis, iter tacitum Perusina ferebat in arua.<br>
hic fessus parui, quaecumque ibi fata darentur,<br>
limina pulsabat tecti, cum membra cubili<br>
euoluens non tarda Marus (uetus ille parentis<br>
miles et haud surda tractarat proelia fama)&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">75</SPAN><br>
procedit renouata focis et paupere Vesta<br>
lumina praetendens. utque ora agnouit et aegrum<br>
uulneribus diris ac, lamentabile uisu,<br>
lapsantis fultum truncata cuspide gressus,<br>
funesti rumore mali iam saucius aures:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">80</SPAN><br>
'Quod scelus, o nimius uitae nimiumque ferendis<br>
aduersis genitus, cerno? te, maxime, uidi,<br>
ductorum, cum captiuo Carthaginis arcem<br>
terreres uultu, crimen culpamque Tonantis,<br>
occidere atque hausi, quem non Sidonia tecta&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">85</SPAN><br>
expulerint euersa meo de corde, dolorem.<br>
estis ubi en iterum, superi? dat pectora ferro<br>
Regulus, ac stirpem tantae periura recidit<br>
surgentem Carthago domus.' inde aegra reponit<br>
membra toro, nec ferre rudis medicamina (quippe&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">90</SPAN><br>
callebat bellis) nunc purgat uulnera lympha,<br>
nunc mulcet sucis. ligat inde ac uellera molli<br>
circumdat tactu et torpentis mitigat artus.<br>
exin cura seni tristem depellere fesso<br>
ore sitim et parca uires accersere mensa.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">95</SPAN><br>
quae postquam properata, sopor sua munera tandem<br>
applicat et mitem fundit per membra quietem.<br>
necdum exorta dies, Marus instat uulneris aestus:<br>
expertis medicare modis gratumque teporem<br>
exutus senium trepida pietate ministrat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">100</SPAN><br>
&nbsp;&nbsp;&nbsp;&nbsp;Hic iuuenis maestos tollens ad sidera uultus<br>
cum gemitu lacrimisque simul: 'Si culmina nondum<br>
Tarpeia exosus damnasti sceptra Quirini,<br>
extremas Italum res Ausoniamque ruentem<br>
aspice,' ait 'genitor, tandemque aduerte procellis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">105</SPAN><br>
aequos Iliacis oculos. amisimus Alpes,<br>
nec deinde aduersis modus est: Ticinus et ater<br>
stragibus Eridanus, tuque insignite tropaeis<br>
Sidoniis Trebia et tellus lacrimabilis Arni.<br>
sed quid ego haec? grauior quanto uis ecce malorum!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">110</SPAN><br>
uidi crescentis Trasimenni caedibus undas,<br>
prostrataque uirum mole inter tela cadentem<br>
uidi Flaminium. testor, mea numina, manes<br>
dignam me poenae tum nobilitate paternae<br>
strage hostis quaesisse necem, ni tristia letum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">115</SPAN><br>
ut quondam patri, nobis quoque fata negassent.'<br>
&nbsp;&nbsp;&nbsp;&nbsp;Cetera ~aceruantem questu lenire laborans<br>
effatur senior: 'Patrio, fortissime, ritu<br>
quicquid adest duri et rerum inclinata feramus.<br>
talis lege deum cliuoso tramite uitae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">120</SPAN><br>
per uarios praeceps casus rota uoluitur aeui.<br>
sat tibi, sat magna et totum uulgata per orbem<br>
stant documenta domus: sacer ille et numine nullo<br>
inferior, tuus ille parens decora alta parauit<br>
restando aduersis nec uirtutem exuit ullam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">125</SPAN><br>
ante reluctantis liquit quam spiritus artus.<br>
uix puerile mihi tempus confecerat aetas,<br>
cum primo malas signabat Regulus aeuo.<br>
accessi comes, atque omnis sociauimus annos,<br>
donec dis Italae uisum est extinguere lumen&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">130</SPAN><br>
gentis, in egregio cuius sibi pectore sedem<br>
ceperat alma Fides mentemque amplexa tenebat.<br>
ille ensem nobis magnorum hunc instar honorum<br>
uirtutisque ergo dedit et, sordentia fumo<br>
quae cernis nunc, frena (sed est argenteus ollis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">135</SPAN><br>
fulgor). nec cuiquam Marus est post talia dona<br>
non praelatus eques. uerum superauit honores<br>
omnis hasta meos. cui me libare Lyaei<br>
quod cernis latices, dignum cognoscere causam.<br>
&nbsp;&nbsp;&nbsp;&nbsp;Turbidus arentis lento pede sulcat harenas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">140</SPAN><br>
Bagrada, non ullo Libycis in finibus amne<br>
uictus limosas extendere latius undas<br>
et stagnante uado patulos inuoluere campos.<br>
hic studio laticum, quorum est haud prodiga tellus,<br>
per ripas laeti saeuis consedimus aruis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">145</SPAN><br>
lucus iners iuxta Stygium pallentibus umbris<br>
seruabat sine sole nemus, crassusque per auras<br>
halitus erumpens taetrum expirabat odorem.<br>
intus dira domus curuoque immanis in antro<br>
sub terra specus et tristes sine luce tenebrae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">150</SPAN><br>
horror mente redit. monstrum exitiabile et ira<br>
telluris genitum, cui par uix uiderit aetas<br>
ulla uirum, serpens centum porrectus in ulnas<br>
letalem ripam et lucos habitabat Auernos.<br>
ingluuiem immensi uentris grauidamque uenenis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">155</SPAN><br>
aluum deprensi satiabant fonte leones<br>
aut acta ad fluuium torrenti lampade solis<br>
armenta et tractae foeda grauitate per auras<br>
ac tabe adflatus uolucres. semesa iacebant<br>
ossa solo informi dape quae repletus et asper&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">160</SPAN><br>
uastatis gregibus nigro ructarat in antro.<br>
isque ubi feruenti concepta incendia pastu<br>
gurgite mulcebat rapido et spumantibus undis,<br>
nondum etiam toto demersus corpore in amnem<br>
iam caput aduersae ponebat margine ripae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">165</SPAN><br>
imprudens tantae pestis gradiebar, Aquino<br>
Apenninicola atque Vmbro comitatus Auente:<br>
scire nemus faciemque loci explorare libebat.<br>
iamque propinquantum tacitus penetrauit in artus<br>
horror et occulto riguerunt frigore membra.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">170</SPAN><br>
intramus tamen et Nymphas numenque precamur<br>
gurgitis ignoti trepidosque et multa pauentis<br>
arcano gressus audemus credere luco.<br>
ecce e uestibulo primisque e faucibus antri<br>
Tartareus turbo atque insano saeuior Euro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">175</SPAN><br>
spiritus erumpit, uastoque e gurgite fusa<br>
tempestas oritur, mixtam stridore procellam<br>
Cerbereo torquens. pauefacti clade uicissim<br>
aspicimus. resonare solum, tellusque moueri,<br>
atque antrum ruere, et uisi procedere manes.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">180</SPAN><br>
quantis armati caelum petiere Gigantes<br>
anguibus, aut quantus Lernae lassauit in undis<br>
Amphitryoniaden serpens, qualisque comantis<br>
auro seruauit ramos Iunonius anguis:<br>
tantus disiecta tellure sub astra coruscum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">185</SPAN><br>
extulit adsurgens caput atque in nubila primam<br>
dispersit saniem et caelum foedauit hiatu.<br>
diffugimus tenuemque metu conamur anheli<br>
tollere clamorem frustra: nam sibila totum<br>
implebant nemus. at subita formidine caecus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">190</SPAN><br>
et facti damnandus Auens (sed fata trahebant)<br>
antiquae quercus ingenti robore sese<br>
occulit, infandum si posset fallere monstrum.<br>
uix egomet credo: spiris &lt;c&gt;ingentibus arte<br>
arboris abstraxit molem penitusque reuulsam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">195</SPAN><br>
euertit fundo et radicibus eruit imis.<br>
tum trepidum ac socios extrema uoce cientem<br>
corripit atque haustu sorbens et faucibus atris<br>
(uidi respiciens) obscaena condidit aluo.<br>
infelix fluuio sese et torrentibus undis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">200</SPAN><br>
crediderat celerique fuga iam nabat Aquinus.<br>
hunc medio inuasit fluctu ripaeque relatos<br>
(heu genus infandum leti!) depascitur artus.<br>
&nbsp;&nbsp;&nbsp;&nbsp;Sic dirum nobis et lamentabile monstrum<br>
effugisse datur. quantum mens aegra sinebat,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">205</SPAN><br>
adpropero gressum et ductori singula pando.<br>
ingemuit casus iuuenum miseratus acerbos.<br>
utque erat in pugnas et Martem et proelia et hostem<br>
igneus et magna audendi flagrabat amore,<br>
ocius arma rapi et spectatum Marte sub omni&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 210</SPAN><br>
ire iubet campis equitem. ruit ipse citatum<br>
quadrupedem planta fodiens, scutataque raptim<br>
consequitur iusso manus et muralia portat<br>
ballistas tormenta grauis suetamque mouere<br>
excelsas turris immensae cuspidis hastam.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">215</SPAN><br>
iamque ubi feralem strepitu circumtonat aulam<br>
cornea gramineum persultans ungula campum,<br>
percitus hinnitu serpens euoluitur antro<br>
et Stygios aestus fumanti exsibilat ore:<br>
terribilis gemino de lumine fulgurat ignis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">220</SPAN><br>
at nemus arrectae et procera cacumina saltus<br>
exuperant cristae: trifido uibrata per auras<br>
lingua micat motu atque adsultans aethera lambit.<br>
ut uero strepuere tubae, conterritus alte<br>
immensum attollit corpus tergoque residens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">225</SPAN><br>
cetera sinuatis glomerat sub pectore gyris.<br>
dira dehinc in bella ruit rapideque resoluens<br>
contortos orbes derecto corpore totam<br>
extendit molem subitoque propincus in ora<br>
lato distantum spatio uenit. omnis anhelat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">230</SPAN><br>
attonitus serpentis ecus frenoque teneri<br>
impatiens crebros expirat naribus ignes.<br>
arduus ille super tumidis ceruicibus altum<br>
nutat utroque caput. trepidos inde incitus ira<br>
nunc sublime rapit, nunc uasto pondere gaudet&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">235</SPAN><br>
elisisse premens. tunc fractis ossibus atram<br>
absorbet saniem et, tabo manante per ora,<br>
mutat hians hostem semesaque membra relinquit.<br>
cedebant iam signa retro, uictorque cateruas<br>
longius auectas adflatus peste premebat,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">240</SPAN><br>
cum ductor, propere reuocatam in proelia turmam<br>
uocibus impellens: "Serpentine Itala pubes<br>
terga damus Libycisque parem non esse fatemur<br>
anguibus Ausoniam? si debellauit inertis<br>
halitus, ac uiso mens aegra effluxit hiatu,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">245</SPAN><br>
ibo alacer solusque manus componere monstro<br>
sufficiam." clamans haec atque interritus hastam<br>
fulmineo uolucrem torquet per inane lacerto.<br>
uenit in aduersam non uano turbine frontem<br>
cuspis et haud paulum uires adiuta ruentis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">250</SPAN><br>
contra ardore ferae capiti tremebunda resedit.<br>
clamor ad astra datur, uocesque repente profusae<br>
aetherias adiere domos. furit ilicet ira<br>
terrigena, impatiens dare terga nouusque dolori<br>
et chalybem longo tum primum passus in aeuo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">255</SPAN><br>
nec frustra rapidi stimulante dolore fuisset<br>
impetus, ablato ni Regulus arte regendi<br>
instantem elusisset equo rursusque secutum<br>
cornipedis gyros flexi curuamine tergi<br>
detortis laeua celer effugisset habenis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">260</SPAN><br>
&nbsp;&nbsp;&nbsp;&nbsp;At non spectator Marus inter talia segni<br>
torpebat dextra. mea tanto in corpore monstri<br>
hasta secunda fuit. iam iamque extrema trisulca<br>
lambebat lingua fessi certamine terga<br>
quadrupedis: torsi telum atque urgentia uelox&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">265</SPAN><br>
in memet saeui serpentis proelia uerto.<br>
hinc imitata cohors certatim spicula dextris<br>
congerit alternasque ferum diducit in iras,<br>
donec murali ballista coercuit ictu.<br>
tum fractus demum uires; nec iam amplius aegra&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">270</SPAN><br>
consuetum ad nisus spina praestante rigorem<br>
et solitum in nubes tolli caput, acrius insta&lt;n&gt;t.<br>
iamque aluo penitus demersa phalarica sedit<br>
et geminum uolucres lumen rapuere sagittae.<br>
iam patulis uasto sub uulnere faucibus a&lt;t&gt;er&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">275</SPAN><br>
tabificam expirat saniem specus. ultima iamque<br>
ingesti&lt;s&gt; cauda et iaculis et pondere conti<br>
haeret humi, lassoque tamen minitatur hiatu,<br>
donec tormentis stridens magnoque fragore<br>
discussit trabs acta caput, longoque resoluens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">280</SPAN><br>
aggere se ripae tandem exhalauit in auras<br>
liuentem nebulam fugientis ab ore ueneni.<br>
erupit tristi fluuio mugitus et imis<br>
murmura fusa uadis, subitoque et lucus et antrum<br>
et resonae siluis ulularunt flebile ripae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">285</SPAN><br>
heu quantis luimus mox tristia proelia damnis,<br>
quantaque supplicia et qualis exhausimus iras!<br>
nec tacuere pii uates famulumque sororum<br>
Naiadum, tepida quas Bagrada nutrit in unda,<br>
nos uiolasse manu seris monuere periclis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">290</SPAN><br>
haec tunc hasta decus nobis pretiumque secundi<br>
uulneris a uestro, Serrane, tributa parente,<br>
princeps quae sacro bibit e serpente cruorem.'<br>
&nbsp;&nbsp;&nbsp;&nbsp;Iamdudum uultus lacrimis atque ora rigabat<br>
Serranus medioque uiri sermone profatur:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">295</SPAN><br>
'Huic si uita duci nostrum durasset in aeuum,<br>
non Trebia infaustas superasset sanguine ripas,<br>
nec, Trasimenne, tuus premeret tot nomina gurges.'<br>
&nbsp;&nbsp;&nbsp;&nbsp;Tum senior 'Magnas' inquit 'de sanguine poenas<br>
percepit Tyrio et praesumpta piacula mortis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">300</SPAN><br>
nam defecta uiris et opes attrita supinas<br>
Africa tendebat palmas, cum sidere diro<br>
misit Agenoreis ductorem animosa Therapne.<br>
nulla uiro species decorisque et frontis egenum<br>
corpus; in exiguis uigor, admirabile, membris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">305</SPAN><br>
uiuidus et nisu magnos qui uinceret artus.<br>
iam Martem regere atque astus adiungere ferro<br>
et duris facilem per inhospita ducere uitam<br>
haud isti, quem nunc penes est sollertia belli,<br>
cederet Hannibali. uellem hunc, o tristia nobis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">310</SPAN><br>
Taygeta, hunc unum non durassetis opacis<br>
Eurotae ripis. uidissem moenia flammis<br>
Phoenissae ruere, aut certe non horrida fata<br>
fleuissem ducis et, nulla quos morte nec igni<br>
exutos seruans portabo in Tartara, luctus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">315</SPAN><br>
consertae campis acies, multusque per arua<br>
feruebat Mauors, nec mens erat ulla sine ira.<br>
hic inter medios memorandis Regulus ausis<br>
laxabat ferro campum &lt;in&gt;que pericla ruebat<br>
nec repetenda dabat letali uulnera dextra.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">320</SPAN><br>
sic, ubi nigrantem torquens stridentibus Austris<br>
portat turbo globum piceaque e nube ruinam<br>
pendentem terris pariter pontoque minatur,<br>
omnis et agricola et nemoroso uertice pastor<br>
et pelago trepidat subductis nauita uelis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">325</SPAN><br>
at fraudem nectens, socios ubi concaua saxa<br>
claudebant, uertit subito certamina Graius<br>
et dat terga celer ficta formidine ductor,<br>
haud secus ac stabulis procurans otia pastor<br>
in foueam parco tectam uelamine frondis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">330</SPAN><br>
ducit nocte lupos positae balatibus agnae.<br>
abripuit traxitque uirum fax mentis honestae<br>
gloria et incerti fallax fiducia Martis.<br>
non socios comitumue manus, non arma sequentum<br>
respicere: insano pugnae tendebat amore&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">335</SPAN><br>
iam solus, nubes subito cum densa Laconum<br>
saxosis latebris intento ad proelia circum<br>
funditur, et pone insurgit uis saeua uirorum.<br>
o diram Latio lucem, fastisque notandum<br>
dedecus o, Gradiue, tuum! tibi dextera et urbi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">340</SPAN><br>
nata tuae tristi damnatur sorte catenae.<br>
haud umquam absistam gemitu. te, Regule, uidit<br>
Sidonius carcer, tuque huic sat magna triumpho<br>
uisa es, Carthago, superis. quae poena sequetur<br>
digna satis tali pollutos Marte Laconas?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">345</SPAN><br>
&nbsp;&nbsp;&nbsp;&nbsp;At noua Elissaei iurato foedera patres<br>
consultant mandare duci pacisque sequestrem<br>
mittere poscentis uinctam inter proelia pubem<br>
captiuamque manum ductore rependere nostro.<br>
nec mora, iam stabat primis in litoris undis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">350</SPAN><br>
nauali propulsa ratis, iam nautica pubes<br>
aut siluis stringunt remos, aut abiete secta<br>
transtra nouant. his intortos aptare rudentis,<br>
his studium erecto componere carbasa malo.<br>
unca locant prora curuati pondera ferri.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">355</SPAN><br>
ante omnis doctus pelagi rectorque carinae<br>
puppim aptat clauumque Cothon. micat aereus alta<br>
fulgor aqua trifidi splendentis in aequore rostri.<br>
tela simul uariamque ferunt contra aspera ponti<br>
rerum ad tempus opem. mediae stat margine puppis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">360</SPAN><br>
qui uoce alternos nautarum temperet ictus<br>
et remis dictet sonitum pariterque relatis<br>
ad numerum plaudat resonantia caerula tonsis.<br>
&nbsp;&nbsp;&nbsp;&nbsp;Postquam confectum nautis opus horaque cursus<br>
atque armata ratis uentique dedere profundum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">365</SPAN><br>
omnis turba ruit, matres puerique senesque.<br>
per medios coetus trahit atque inimica per ora<br>
spectandum Fortuna ducem. fert lumina contra<br>
pacatus frontem, qualis cum litora primum<br>
attigit adpulsa rector Sidonia classe.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">370</SPAN><br>
accessi comes, haud ipso renuente, ratique<br>
impositus maestis socium me casibus addo.<br>
inluuiem atque inopes mensas durumque cubile<br>
et certare malis urgentibus hoste putabat<br>
deuicto maius, nec tam fugisse cauendo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">375</SPAN><br>
aduersa egregium, quam perdomuisse ferendo.<br>
spes tamen una mihi, quamquam bene cognita et olim<br>
atrox illa fides, urbem murosque domumque<br>
tangere si miseris licuisset, corda moueri<br>
posse uiri et uestro certe mitescere fletu.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">380</SPAN><br>
claudebam sub corde metus lacrimasque putabam<br>
esse uiro et nostrae similem inter tristia mentem.<br>
cum tandem patriae Tiberino adlabimur amni,<br>
seruabam uultus ducis ac prodentia sensum<br>
lumina et obtutu perstabam intentus eodem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">385</SPAN><br>
si qua fides, unum, puer, inter mille labores,<br>
unum etiam in patria saeuaque in Agenoris urbe<br>
atque unum uidi poenae quoque tempore uultum.<br>
obuia captiuo cunctis simul urbibus ibat<br>
Ausonia, et campum turba uincente propinqui&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">390</SPAN><br>
implentur colles; strepit altis Albula ripis.<br>
ipsi Poenorum proceres immitia corda<br>
ad patrios certant cultus reuocare, togaeque<br>
addebatur honos. stetit, inlacrimante senatu<br>
et matrum turba iuuenumque dolore profuso,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">395</SPAN><br>
inter tot gemitus immobilis. aggere consul<br>
tendebat dextram et patria uestigia primus<br>
ponentem terra occursu celebrabat amico.<br>
collegit gressum, monitusque recedere consul<br>
nec summum uiolare decus. cingente superba&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">400</SPAN><br>
Poenorum turba captiuoque agmine saeptus<br>
ibat et inuidiam caelo diuisque ferebat.<br>
&nbsp;&nbsp;&nbsp;&nbsp;Ecce trahens geminum natorum Marcia pignus,<br>
infelix nimia magni uirtute mariti,<br>
squalentem crinem et tristis lacerabat amictus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">405</SPAN><br>
agnoscisne diem? an teneris non haesit in annis?<br>
atque ea, postquam habitu iuxta et uelamine Poeno<br>
deformem aspexit, fusis ululatibus aegra<br>
labitur, et gelidos mortis color occupat artus.<br>
si qua deis pietas, tales, Carthago, uidere&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">410</SPAN><br>
dent tibi Sidonias matres. me uoce quieta<br>
adfatus iubet et uestros et coniugis una<br>
arcere amplexus pater, impenetrabilis ille<br>
luctibus et numquam summissus colla dolori.'<br>
&nbsp;&nbsp;&nbsp;&nbsp;Hic alto iuuenis gemitu lacrimisque coortis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">415</SPAN><br>
'Magne parens,' inquit 'quo maius numine nobis<br>
Tarpeia nec in arce sedet, si iura querelis<br>
sunt concessa piis, cur hoc matrique mihique<br>
solamen, uel cur decus hoc, o dure, negasti,<br>
tangere sacratos uultus atque oscula ab ore&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">420</SPAN><br>
libauisse tuo? dextram mihi prendere dextra<br>
non licitum? leuiora forent haec uulnera quantum,<br>
si ferre ad manis infixos mente daretur<br>
amplexus, uenerande, tuos. sed uana recordor<br>
ni, Mare, (nam primo tunc haerebamus in aeuo)&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">425</SPAN><br>
humana maior species erat. horrida cano<br>
uertice descendens ingentia colla tegebat<br>
caesaries, frontique coma squalente sedebat<br>
terribilis decor atque animi uenerabile pondus.<br>
nil posthac oculis simile incidit.' excipit inde&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">430</SPAN><br>
iam Marus atque, inhibens conuellere uulnera questu,<br>
'Quid, cum praeteritis inuisa penatibus' inquit<br>
'hospitia et sedes Poenorum intrauit acerbas?<br>
adfixi clipei currusque et spicula nota<br>
aedibus in paruis, magni monumenta triumphi,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">435</SPAN><br>
pulsabant oculos, coniunxque in limine primo<br>
clamabat: "Quo fers gressus? non Punicus hic est,<br>
Regule, quem fugias, carcer. uestigia nostri<br>
casta tori domus et patrium sine crimine seruat<br>
inuiolata larem. semel hic iterumque (quid, oro,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">440</SPAN><br>
pollutum est nobis?) prolem, gratante senatu<br>
et patria, sum enixa tibi. tua, respice, sedes<br>
haec est, unde ingens umeris fulgentibus ostro<br>
uidisti Latios consul procedere fasces,<br>
unde ire in Martem, quo capta referre solebas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">445</SPAN><br>
et uictor mecum suspendere postibus arma.<br>
non ego complexus et sanctae foedera taedae<br>
coniugiumue peto: patrios damnare penatis<br>
absiste ac natis fas duc concedere noctem."<br>
&nbsp;&nbsp;&nbsp;&nbsp;Hos inter fletus iunctus uestigia Poenis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">450</SPAN><br>
limine se clusit Tyrio questusque reliquit.<br>
uixdum clara dies summa lustrabat in Oeta<br>
Herculei monumenta rogi, cum consul adire<br>
accirique iubet Libyas. tum limina templi<br>
uidimus intrantem. quae consultata senatus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">455</SPAN><br>
quasue uiri uoces extremum curia maerens<br>
audierit, placido nobis ipse edidit ore.<br>
intulit ut gressus, certatim uoce manuque<br>
ad solitam sedem et uestigia nota uocabant.<br>
abnuit antiquumque loci aspernatus honorem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">460</SPAN><br>
at circumfusi non setius undique dextram<br>
prensare ac, patriae ductorem nomine tanto<br>
redderet, orabant: captiua posse redemptum<br>
pensari turba, ac Tyrias tum iustius arces<br>
arsuras dextra, fuerit quae uincta catenis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">465</SPAN><br>
&nbsp;&nbsp;&nbsp;&nbsp;Tum palmas simul attollens ac lumina caelo<br>
"Iustitiae rectique dator, qui cuncta gubernas,<br>
nec leuior mihi diua Fides Sarranaque Iuno,<br>
quos reditus testes iurata mente uocaui,<br>
sit mihi fas me digna loqui Latiosque tueri&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 470</SPAN><br>
uoce focos: ibo ad Tyrios non segnior," inquit<br>
"stante fide reditus et saluo foedere poenae.<br>
sic nobis rerum exitio desistite honorem<br>
tendere. tot bellis totque annis fregimus aeuum.<br>
nunc etiam uinclis et longo carcere torpent&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">475</SPAN><br>
captiuo in senio uires. fuit ille nec umquam,<br>
dum fuit, a duro cessauit munere Martis<br>
Regulus. exangui spectatis corpore nomen.<br>
at non Carthago, fraudum domus, inscia quantum<br>
e nobis restet, iuuenes parat, aspera ferro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">480</SPAN><br>
pectora, captiuos nostra pensare senecta.<br>
ite dolos contra, gensque astu fallere laeta<br>
discat, me capto quantum tibi, Roma, supersit.<br>
nec uero placeat, nisi quae de more parentum<br>
pax erit. exposcunt Libyes nobisque dedere&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">485</SPAN><br>
haec referenda, pari libeat si pendere bellum<br>
foedere et ex aequo geminas conscribere leges.<br>
sed mihi sit Stygios ante intrauisse penatis,<br>
talia quam uideam ferientis pacta Latinos."<br>
&nbsp;&nbsp;&nbsp;&nbsp;Haec fatus Tyriae sese iam reddidit irae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">490</SPAN><br>
nec monitus spernente grauis fido&lt;s&gt;que senatu<br>
Poenorum dimissa cohors. quae maesta repulsa<br>
ac minitans capto patrias properabat ad oras.<br>
prosequitur uulgus, patres, ac planctibus ingens<br>
personat et luctu campus. reuocare libebat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">495</SPAN><br>
interdum et iusto raptum retinere dolore.<br>
&nbsp;&nbsp;&nbsp;&nbsp;At trepida et subito ceu stans in funere coniunx,<br>
ut uidit puppi properantem intrare, tremendum<br>
uociferans celerem gressum referebat ad undas:<br>
"Tollite me, Libyes, comitem poenaeque necisque.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">500</SPAN><br>
hoc unum, coniunx, uteri per pignora nostri<br>
unum oro: liceat tecum quoscumque ferentem<br>
terrarum pelagique pati caelique labores.<br>
non ego Amyclaeum ductorem in proelia misi,<br>
nec nostris tua sunt circumdata colla catenis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">505</SPAN><br>
cur usque ad Poenos miseram fugis? accipe mecum<br>
hanc prolem. forsan duras Carthaginis iras<br>
flectemus lacrimis, aut, si praecluserit aures<br>
urbs inimica suas, eadem tunc hora manebit<br>
teque tuosque simul, uel, si stat rumpere uitam,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">510</SPAN><br>
in patria moriamur. adest comes ultima fati."<br>
&nbsp;&nbsp;&nbsp;&nbsp;Has inter uoces uinclis resoluta moueri<br>
paulatim et ripa coepit decedere puppis.<br>
tum uero infelix, mente&lt;m&gt; furiata dolore,<br>
exclamat fessas tendens ad litora palmas:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">515</SPAN><br>
"En, qui se iactat Libyae populisque nefandis<br>
atque hosti seruare fidem. data foedera nobis<br>
ac promissa fides thalamis ubi, perfide, nunc est?"<br>
ultima uox duras haec tunc penetrauit ad auris,<br>
cetera percussi uetuerunt noscere remi.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">520</SPAN><br>
&nbsp;&nbsp;&nbsp;&nbsp;Tum fluuio raptim ad pelagi deuoluimur oras<br>
ac legimus pontum pinuque immane cauata<br>
aequor et immensas curua trabe findimus undas.<br>
ludibrium necis horrescens, uis aspera ponti<br>
obrueret scopulisque ratem furor improbus Euri&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">525</SPAN><br>
frangeret, optabam: letum id commune fuisset.<br>
sed nos ad poenam moderato flamine lenes<br>
uexerunt Zephyri Tyrioque dedere furori.<br>
&nbsp;&nbsp;&nbsp;&nbsp;Infelix uidi patriamque remissus in urbem<br>
narrator poenae dura mercede reuerti.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">530</SPAN><br>
nec tibi nunc ritus imitantem irasque ferarum<br>
Pygmalioneam temptarem expromere gentem,<br>
si maius quicquam toto uidisset in orbe<br>
gens hominum, quam quod uestri ueneranda parentis<br>
edidit exemplum uirtus. pudet addere questus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">535</SPAN><br>
suppliciis, quae spectaui placido ore ferentem.<br>
tu quoque, care puer, dignum te sanguine tanto<br>
fingere ne cessa atque orientis comprime fletus.<br>
praefixo paribus ligno mucronibus omnes<br>
armantur laterum crates, densumque per artem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">540</SPAN><br>
texitur erecti stantisque ex ordine ferri<br>
infelix stimulus, somnisque hac fraude negatis<br>
quocumque inflexum producto tempore torpor<br>
inclinauit iners, fodiunt ad uiscera corpus.<br>
absiste, o iuuenis, lacrimis. patientia cunctos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">545</SPAN><br>
haec superat currus. longo reuirescet in aeuo<br>
gloria; dum caeli sedem terrasque tenebit<br>
casta Fides, dum uirtutis uenerabile nomen,<br>
uiuet; eritque dies, tua quo, dux inclite, fata<br>
audire horrebunt a te calcata minores.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">550</SPAN><br>
&nbsp;&nbsp;&nbsp;&nbsp;Haec Marus et maesta refouebat uulnera cura.<br>
interea, rapidas perfusa cruoribus alas,<br>
sicut sanguinea Trasimenni tinxerat unda,<br>
uera ac ficta simul spargebat Fama per Vrbem.<br>
Allia et infandi Senones captaeque recursat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">555</SPAN><br>
attonitis arcis facies. excussit habenas<br>
luctificus Pauor, et tempestas aucta timendo.<br>
hic raptim ruit in muros: uox horrida fertur<br>
'Hostis adest', iaciuntque sudes et inania tela.<br>
ast aliae laceris canentes crinibus alta&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">560</SPAN><br>
uerrunt tecta deum et seris post fata suorum<br>
sollicitant precibus. requiem tenebraeque diesque<br>
amisere: iacent portis ululante dolore<br>
dispersum uulgus, remeantumque ordine longo<br>
seruat turba gradus. pendent ex ore loquentum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">565</SPAN><br>
nec laetis sat certa fides, iterumque morantur<br>
orando et, uultu interdum sine uoce precati,<br>
quod rogitant, audire pauent. hi&lt;n&gt;c fletus, ubi aures<br>
percussae grauiore malo, metus inde, negatum<br>
si scire, et dubius responsi nuntius haesit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">570</SPAN><br>
iamque ubi conspectu redeuntum uisa propinquo<br>
corpora, sollicite laeti funduntur et ipsis<br>
oscula uulneribus figunt superosque fatigant.<br>
&nbsp;&nbsp;&nbsp;&nbsp;Hic inter trepidos, curae uenerandus, agebat<br>
Serranum Marus, atque olim post fata mariti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">575</SPAN><br>
non egressa domum uitato Marcia coetu<br>
et lucem causa natorum passa ruebat<br>
in luctum similem antiquo. turbata repente<br>
agnoscensque Marum 'Fidei comes inclite magnae,<br>
hunc certe mihi reddis.' ait 'leue uulnus? an alte&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">580</SPAN><br>
usque ad nostra ferus penetrauit uiscera mucro?<br>
quicquid id est, dum non uinctum Carthago catenis<br>
abripiat poenaeque instauret monstra paternae,<br>
gratum est, o superi. quotiens heu, nate, petebam,<br>
ne patrias iras animosque in proelia ferres&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">585</SPAN><br>
neu te belligeri stimularet in arma parentis<br>
triste decus. nimium uiuacis dura senectae<br>
supplicia expendi. quaeso, iam parcite, si qua<br>
numina pugnastis nobis.'<br>
&nbsp;&nbsp;&nbsp;&nbsp;At cladis acerbae<br>
discussa ceu nube, patres conquirere fessis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">590</SPAN><br>
iam rebus meditantur opem, atque ad munera belli<br>
certatur, pulsusque timor grauiore periclo.<br>
maxima curarum rectorem ponere castris<br>
cui Latium et moles rerum quassata recumbat,<br>
spectante occasum patria. Iouis illa ruenti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">595</SPAN><br>
Ausoniae atque Italis tempus protendere regnis<br>
cura fuit; nam Tyrrhenos Poenumque secundis<br>
Albana surgens respexerat arce tumentem,<br>
qui ferre in muros uictricia signa parabat.<br>
tum quassans caput 'Haud umquam tibi Iuppiter,' inquit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">600</SPAN><br>
'o iuuenis, dederit portas transcendere Romae<br>
atque inferre pedem. Tyrrhenas sternere ualles<br>
caedibus, et ripas fluuiorum exire Latino<br>
sanguine fas fuerit: Tarpeium accedere collem<br>
murisque aspirare ueto.' quater inde coruscum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">605</SPAN><br>
contorsit dextra fulmen, quo tota reluxit<br>
Maeonidum tellus, atramque per aethera uoluens<br>
abrupto fregit caelo super agmina nubem.<br>
nec Poenum auertisse satis: dat numine magno<br>
Aeneadis mentem gremio deponere tuto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">610</SPAN><br>
Romuleam laudem Fabioque salutis habenas<br>
credere ductori. cui postquam tradita belli<br>
iura uidet, 'Non hunc' inquit 'superauerit unquam<br>
inuidia aut blando popularis gloria fuco,<br>
non astus fallax, non praeda aliusue cupido.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">615</SPAN><br>
bellandi uetus ac laudum cladumque quieta<br>
mente capax. par ingenium castrisque togaeque.'<br>
sic genitor diuum recipitque ad sidera gressum.<br>
&nbsp;&nbsp;&nbsp;&nbsp;Hic circumspectis nulli deprensus in armis<br>
laudatusque Ioui Fabius mirabile quantum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">620</SPAN><br>
gaudebat reducem patriae adnumerare reuersus,<br>
duxerat egrediens quam secum in proelia, pubem.<br>
nec membris quisquam natoue pepercit amato<br>
acrius aut uidit socium per bella cruorem<br>
tristior. atque idem, perfusus sanguine uictor&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">625</SPAN><br>
hostili, plenis repetebat moenia castris.<br>
stirpe genus clarum caeloque adfinis origo.<br>
nam remeans longis olim Tirynthius oris<br>
et triplicis monstri famam et spectacula captas<br>
mira boues hac, qua fulgent nunc moenia Romae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">630</SPAN><br>
egit ouans. tunc Arcadius, sic fama, locabat<br>
inter desertos fundata Palatia dumos<br>
paupere sub populo ductor, cum regia uirgo<br>
hospite uicta sacro Fabium de crimine laeto<br>
procreat et magni commiscet seminis ortus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">635</SPAN><br>
Arcas in Herculeos mater uentura nepotes.<br>
ter centum domus haec Fabios armauit in hostem<br>
limine progressos uno; pulcherrima quorum<br>
cunctando Fabius superauit facta ducemque<br>
Hannibalem aequando. tantus tunc, Poene, fuisti.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">640</SPAN><br>
&nbsp;&nbsp;&nbsp;&nbsp;Dum se perculsi renouant in bella Latini,<br>
turbatus Ioue et exuta spe moenia Romae<br>
pulsandi, collis Vmbros atque arua petebat<br>
Hannibal, excelso summi qua uertice montis<br>
deuexum lateri pendet Tuder, atque ubi latis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">645</SPAN><br>
proiecta in campis nebulas exhalat inertis<br>
et sedet ingentem pascens Meuania taurum,<br>
dona Ioui. tum Palladios se fundit in agros<br>
Picenum diues praedae atque errantibus armis,<br>
quo spolia inuitant, transfert populantia signa,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">650</SPAN><br>
donec pestiferos mitis Campania cursus<br>
tardauit bellumque sinu indefensa recepit.<br>
&nbsp;&nbsp;&nbsp;&nbsp;Hic dum stagnosi spectat templumque domosque<br>
Literni ductor, uaria splendentia cernit<br>
pictura belli patribus monumenta prioris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">655</SPAN><br>
exhausti: nam porticibus signata manebant,<br>
quis inerat longus rerum et spectabilis ordo.<br>
primus bella truci suadebat Regulus ore,<br>
bella neganda uiro, si noscere fata daretur.<br>
at princeps Poenis indicta more parentum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">660</SPAN><br>
Appius astabat pugna lauroque reuinctus<br>
iustum Sarrana ducebat caede triumphum.<br>
aequoreum iuxta decus et nauale tropaeum,<br>
rostra gerens niuea surgebat mole columna.<br>
exuuias Marti ~donumque Du&lt;i&gt;lius, alto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">665</SPAN><br>
ante omnis mersa Poenorum classe, dicabat.<br>
cui, nocturnus honos, funalia clara sacerque<br>
post epulas tibicen adest, castosque penatis<br>
insignis laeti repetebat murmure cantus.<br>
cernit et extremos defuncti ciuis honores:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">670</SPAN><br>
Scipio ductoris celebrabat funera Poeni,<br>
Sardoa uictor terra. uidet inde ruentem<br>
litoribus Libycis dispersa per agmina pubem;<br>
instabat crista fulgens et terga premebat<br>
Regulus: Autololes Nomadesque et Maurus et Hammon&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">675</SPAN><br>
et Garamas positis dedebant oppida telis.<br>
lentus harenoso spumabat Bagrada campo<br>
uiperea sanie, turmisque minantibus ultro<br>
pugnabat serpens et cum duce bella gerebat.<br>
necnon proiectum puppi frustraque uocantem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">680</SPAN><br>
numina Amyclaeum mergebat perfida ponto<br>
rectorem manus, et seras tibi, Regule, poenas<br>
Xanthippus digni pendebat in aequore leti.<br>
addiderant geminas medio consurgere fluctu<br>
Aegatis: lacerae circum fragmenta uideres&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">685</SPAN><br>
classis et effusos fluitare in gurgite Poenos.<br>
possessor pelagi pronaque Lutatius aura<br>
captiuas puppis ad litora uictor agebat.<br>
haec inter iuncto religatus in ordine Hamilcar,<br>
ductoris genitor, cunctarum ab imagine rerum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">690</SPAN><br>
totius in sese uulgi conuerterat ora.<br>
sed Pacis faciem et pollutas foederis aras<br>
deceptumque Iouem ac dictantis iura Latinos<br>
cernere erat. strictas trepida ceruice securis<br>
horrebat Libys, ac summissis ordine palmis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">695</SPAN><br>
orantes ueniam iurabant inrita pacta.<br>
haec Eryce e summo spectabat laeta Dione.<br>
&nbsp;&nbsp;&nbsp;&nbsp;Quae postquam infesto percensuit omnia uultu<br>
adridens Poenus, lenta proclamat ab ira:<br>
'Non leuiora dabis nostris inscribere tectis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">700</SPAN><br>
acta meae dextrae: captam, Carthago, Saguntum<br>
da spectare, simul flamma ferroque ruentem;<br>
perfodiant patres natorum membra. nec Alpes<br>
exiguus domitas capiet locus: ardua celsis<br>
persultet iuga uictor equis Garamasque Nomasque.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">705</SPAN><br>
addes Ticini spumantis sanguine ripas<br>
et nostrum Trebiam et Trasimenni litora Tusci<br>
clausa cadaueribus. ruat ingens corpore et armis<br>
Flaminius, fugiat consul manante cruore<br>
Scipio et ad socios nati ceruice uehatur.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">710</SPAN><br>
haec mitte in populos, et adhuc maiora dabuntur.<br>
flagrantem effinges facibus, Carthago, Libyssis<br>
Romam et deiectum Tarpeia rupe Tonantem.<br>
interea uos, ut dignum est, ista (ocius ite)<br>
o iuuenes, quorum dextris mihi tanta geruntur,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">715</SPAN><br>
in cineres monumenta date atque inuoluite flammis.'
</P>

<div class="footer">
	<p>
		<a href="/silius.html">Silius</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY>
</HTML>