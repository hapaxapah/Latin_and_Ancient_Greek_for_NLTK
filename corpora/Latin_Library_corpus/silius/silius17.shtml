<html>
	<head>
		<title>
			Silius, Liber XVII
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>SILIUS ITALICUS<br>PUNICA LIBER DECIMUS SEPTIMUS
</p>

<p class=border></P>

<p>
Hostis ut Ausoniis decederet aduena terris,<br>
fatidicae fuerant oracula prisca Sibyllae<br>
caelicolum Phrygia genetricem sede petitam<br>
Laomedonteae sacrandam moenibus urbis:<br>
aduectum exciperet numen, qui lectus ab omni&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
5</span><br>
concilio patrum praesentis degeret aeui<br>
optimus. en nomen melius maiusque triumphis!<br>
iamque petita aderat Latia portante Cybebe<br>
puppe, atque ante omnis magno cedente senatu<br>
obuius accitis properabat Scipio sacris,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
10</span><br>
qui, genitus patruo ductoris ad Africa bella<br>
tunc lecti, multa fulgebat imagine auorum.<br>
isque ubi longinquo uenientia numina ponto<br>
accepit supplex palmis Tuscique sonora<br>
Thybridis adduxit sublimis ad ostia puppim,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
15</span><br>
femineae tum deinde manus subiere, per amnem<br>
quae traherent celsam religatis funibus alnum.<br>
circum arguta cauis tinnitibus aera, simulque<br>
certabant rauco resonantia tympana pulsu,<br>
semiuirique chori, gemino qui Dindyma monte&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
20</span><br>
casta colunt, qui Dictaeo bacchantur in antro,<br>
quique Idaea iuga et lucos nouere silentis.<br>
hos inter fremitus ac laeto uota tumultu<br>
substitit adductis renuens procedere uinclis<br>
sacra ratis subitisque uadis immobilis haesit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
25</span><br>
tum puppe a media magno clamore sacerdos:<br>
'Parcite pollutis contingere uincula palmis<br>
et procul hinc, moneo, procul hinc, quaecumque profanae,<br>
ferte gradus nec uos casto miscete labori,<br>
dum satis est monuisse deae. quod si qua pudica&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 30</span><br>
mente ualet, si qua inlaesi sibi corporis astat<br>
conscia, uel sola subeat pia munera dextra.'<br>
&nbsp;&nbsp;&nbsp;&nbsp;&nbsp;Hic, prisca ducens Clausorum ab origine nomen,<br>
Claudia, non aequa&lt;e> populi male credita fama&lt;e>,<br>
in puppim uersis palmisque oculisque profatur:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
35</span><br>
'Caelicolum genetrix, numen, quod numina nobis<br>
cuncta creas, cuius proles terramque fretumque<br>
sideraque et manis regnorum sorte gubernant,<br>
si nostrum nullo uiolatum est crimine corpus,<br>
testis, diua, ueni et facili me absolue carina.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
40</span><br>
tum secura capit funem, fremitusque leonum<br>
audiri uisus subito, et grauiora per auris<br>
nulla pulsa manu sonuerunt tympana diuae.<br>
fertur prona ratis (uentos impellere credas)<br>
contraque aduersas ducentem praeuenit undas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
45</span><br>
extemplo maior cunctis spes pectora mulcet<br>
finem armis tandem finemque uenire periclis.<br>
&nbsp;&nbsp;&nbsp;&nbsp;&nbsp;Ipse alacer Sicula discedens Scipio terra<br>
abscondit late propulsis puppibus aequor,<br>
cui numen pelagi placauerat hostia taurus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
50</span><br>
iactaque caeruleis innabant fluctibus exta.<br>
tunc a sede deum purumque per aethera lapsae<br>
armigerae Iouis ante oculos coepere uolucres<br>
aequoreas monstrare uias ac ducere classem.<br>
augurium clangor laetum dabat. inde secuti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
55</span><br>
tantum praegressos liquida sub nube uolatus<br>
quantum non frustra speculantum lumina seruant,<br>
litora Agenoreae tenuerunt perfida terrae.<br>
&nbsp;&nbsp;&nbsp;&nbsp;&nbsp;Nec segnis tanta in semet ueniente procella<br>
Africa terribilem magno sub nomine molem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
60</span><br>
regis opes contra et Massyla parauerat arma,<br>
spesque Syphax Libycis una et Laurentibus unus<br>
terror erat. campos pariter uallesque refusas<br>
litoraque implerat nullo decorare tapete<br>
cornipedem Nomas adsuetus, densaeque per auras&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
65</span><br>
condebant iaculis stridentibus aethera nubes.<br>
immemor hic dextraeque datae iunctique per aras<br>
foederis, et mensas testis atque hospita iura<br>
fasque fidemque simul, prauo mutatus amore,<br>
ruperat atque toros regni mercede pararat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
70</span><br>
uirgo erat eximia specie claroque parente,<br>
Hasdrubalis proles, thalamis quam cepit ut altis,<br>
ceu face succensus prima taedaque iugali,<br>
uertit opes gener ad Poenos, Latiaeque soluto<br>
foedere amicitiae dotalia transtulit arma.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
75</span><br>
&nbsp;&nbsp;&nbsp;&nbsp;&nbsp;Sed non Ausonio curarum extrema Syphacem<br>
ductori monuisse fuit, missique minantur:<br>
stet regno, reputet superos, pacta hospita seruet:<br>
longe coniugia ac longe Tyrios hymenaeos<br>
inter Dardanias acies fore. sanguine quippe,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
80</span><br>
si renuat, blando nimium facilique marito<br>
statura obsequia et thalami flagrantis amores.<br>
&nbsp;&nbsp;&nbsp;&nbsp;&nbsp;Sic Latius permixta minis, &lt;s>ed cassa monebat<br>
ductor. nam surdas coniunx obstruxerat aures.<br>
ergo, asper monitis frustra nitentibus, enses&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
85</span><br>
aduocat et castas polluti foederis aras<br>
testatus uaria Martem mouet impiger arte.<br>
castra, leui calamo cannaque intecta palustri,<br>
qualia Maurus amat dispersa mapalia pastor,<br>
adgreditur, furtum armorum tutantibus umbris,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
90</span><br>
ac tacita spargit celata incendia nocte.<br>
inde, ubi collecti rapidam diffundere pestem<br>
coeperunt ignes et se per pinguia magno<br>
pabula ferre sono, clare expatiantur in auras<br>
et fumos uolucri propellunt lumine flammae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
95</span><br>
it totis inimica lues cum turbine castris,<br>
atque alimenta uorat strepitu Vulcanus anhelo<br>
arida, et ex omni manant incendia tecto.<br>
sentitur plerisque prius, quam cernitur, ignis<br>
excitis somno, multorumque ora uocantum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
100</span><br>
auxilium inuadunt flammae. fluit undique uictor<br>
Mulciber et rapidis amplexibus arma uirosque<br>
corripit: exundat pestis, semustaque castra<br>
albenti uolitant per nubila summa fauilla.<br>
ipsius ingenti regis tentoria saltu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
105</span><br>
lugubre increpitans late circumuolat ardor,<br>
hausissetque uirum, trepidus ni clade satelles<br>
e somno ac stratis rapuisset inulta precantem.<br>
&nbsp;&nbsp;&nbsp;&nbsp;&nbsp;Verum ubi mox iuncto sociarant aggere uires<br>
Massylus Tyriusque duces, accitaque regno&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
110</span><br>
lenierat pubes infaustae uulnera noctis,<br>
ira pudorque dabant et coniunx, tertius ignis,<br>
immanis animos, adflataque barbarus ora<br>
castrorum flammis et se uelamine nullo<br>
uix inter trepidas ereptum ex hoste cateruas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
115</span><br>
frendebat minitans: sed enim non luce Syphacem<br>
nec claro potuisse die nec sole tuente<br>
a quoquam uinci. iactarat talia uecors,<br>
sed iam claudebat flatus nec plura sinebat<br>
Atropos et tumidae properabat stamina linguae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
120</span><br>
namque, ubi prosiluit castris, ceu turbidus amnis,<br>
qui siluas ac saxa trahens per deuia praeceps<br>
uoluitur et ripas spumanti gurgite laxat,<br>
ante omnis praeuectus equo trahit agmina uoce.<br>
contra naua manus Rutuli celsusque ruebat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
125</span><br>
uiso rege procul raptis exercitus armis,<br>
ac sibi quisque: 'Videsne? uidesne, ut in agmine primo<br>
Massylus uolitet deposcens proelia rector?<br>
fac nostrum hoc, mea dextra, decus. uiolauit et aras<br>
caelicolum et casti ductoris foedera rupit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
130</span><br>
sit satis hunc castris semel effugisse crematis.'<br>
sic secum taciti et certatim spicula fundunt.<br>
prima in cornipedis sedit spirantibus ignem<br>
naribus hasta uolans erexitque ore cruento<br>
quadrupedem elatis pulsantem calcibus auras.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
135</span><br>
corruit asper ecus confixaque cuspide membra<br>
huc illuc iactans rectorem prodidit hosti.<br>
inuadunt uanumque fugae atque attollere fessos<br>
adnitentem artus reuocato a uulnere telo<br>
corripiunt, tum uincla uiro manicaeque, pudendu&lt;m&gt;,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
140</span><br>
addita, et, exemplum non umquam fidere laetis,<br>
sceptriferas arta palmas uinxere catena.<br>
ducitur ex alto deiectus culmine regni,<br>
qui modo sub pedibus terras et sceptra patensque<br>
litora ad Oceani sub nutu uiderat aequor.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
145</span><br>
prostratis opibus regni Phoenissa metuntur<br>
agmina, et inuisus Marti notusque fugarum<br>
uertit terga citus damnatis Hasdrubal ausis.<br>
&nbsp;&nbsp;&nbsp;&nbsp;&nbsp;Stabat Carthago, truncatis undique membris,<br>
uni &lt;in>nixa uiro, tantoque fragore ruentem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
150</span><br>
Hannibal absenti retinebat nomine molem.<br>
id relicum fessos opis auxiliique ciere<br>
rerum extrema iubent, huc confugere pauentes,<br>
postquam se superum desertos numine cernunt.<br>
nec mora: propulsa sulcant uada salsa carina,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
155</span><br>
qui reuocent patriaeque ferant mandata monentis,<br>
ne lentus nullas uideat Carthaginis arces.<br>
&nbsp;&nbsp;&nbsp;&nbsp;&nbsp;Quarta Aurora ratem Dauni deuexerat oras,<br>
et fera ductoris turbabant somnia mentem.<br>
namque grauis curis carpit dum nocte quietem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
160</span><br>
cernere Flaminium Gracchumque et cernere Paulum<br>
uisus erat simul aduersos mucronibus in se<br>
destrictis ruere atque Itala depellere terra,<br>
omnisque a Cannis Trasimennique omnis ab undis<br>
in pontum impellens umbrarum exercitus ibat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
165</span><br>
ipse fugam cupiens notas euadere ad Alpes<br>
quaerebat terraeque ulnis amplexus utrisque<br>
haerebat Latiae, donec uis saeua profundo<br>
truderet et rapidis daret asportare procellis.<br>
&nbsp;&nbsp;&nbsp;&nbsp;&nbsp;His aegrum uisis adeunt mandata ferentes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
170</span><br>
legati patriaeque extrema pericula pandunt:<br>
Massyla ut ruerint arma, ut ceruice catenas<br>
regnator tulerit Libyae, letoque negato<br>
seruetur noua pompa Ioui, Carthago laboret<br>
ut trepidi Hasdrubalis, qui rerum agitarit habenas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
175</span><br>
non una concussa fuga. se, triste profatu,<br>
uidisse, arderent cum bina in nocte silenti<br>
castra, et luceret sceleratis Africa flammis.<br>
praerapidum iuuenem minitari, Bruttia seruet<br>
litora dum Poenus, detracturum ignibus atris,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
180</span><br>
in quam se referat, patriam suaque inclita facta.<br>
haec postquam dicta, et casus patuere metusque,<br>
effundunt lacrimas dextramque ut numen adorant.<br>
&nbsp;&nbsp;&nbsp;&nbsp;&nbsp;Audiuit toruo obtutu defixus et aegra<br>
expendit tacite cura secum ipse uolutans&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
185</span><br>
an tanti Carthago foret. sic deinde profatur:<br>
'O dirum exitium mortalibus! o nihil umquam<br>
crescere nec magnas patiens exurgere laudes<br>
inuidia! euersam iam pridem excindere Romam<br>
atque aequasse solo potui, traducere captam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
190</span><br>
seruitum gentem Latioque imponere leges.<br>
dum sumptus dumque arma duci fessosque secundis<br>
summisso tirone negant recreare maniplos,<br>
dumque etiam Cerere et uictu fraudasse cohortis<br>
Hannoni placet, induitur tota Africa flammis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
195</span><br>
pulsat Agenoreas Rhoeteia lancea portas.<br>
nunc patriae decus et patriae nunc Hannibal unus<br>
subsidium, nunc in nostra spes ultima dextra.<br>
uertentur signa, ut patres statuere, simulque<br>
et patriae muros et te seruabimus, Hannon.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
200</span><br>
&nbsp;&nbsp;&nbsp;&nbsp;&nbsp;Haec ubi detonuit, celsas e litore puppes<br>
propellit multumque gemens mouet aequore classem.<br>
non terga est ausus cedentum inuadere quisquam,<br>
non reuocare uirum: cuncti praestare uidentur,<br>
quod sponte abscedat, superi, tandemque resoluat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
205</span><br>
Ausoniam. uentos optant, et litora ab hoste<br>
nuda uidere sat est: ceu flamina comprimit Auster<br>
cum fera et abscedens reddit mare, nauita parco<br>
interea uoto non auras poscit amicas<br>
contentus caruisse Noto, pacemque quietam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
210</span><br>
pro facili cursu reputat satis. omnis in altum<br>
Sidonius uisus conuerterat undique miles:<br>
ductor defixos Itala tellure tenebat<br>
intentus uultus, manantesque ora rigabant<br>
per tacitum lacrimae, et suspiria crebra ciebat,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
215</span><br>
haud secus ac patriam pulsus dulcisque penatis<br>
linqueret et tristis exul traheretur in oras.<br>
&nbsp;&nbsp;&nbsp;&nbsp;&nbsp;Vt uero adfusis puppes procedere uentis<br>
et sensim coepere procul subsidere montes,<br>
nullaque iam Hesperia et nusquam iam Daunia tellus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
220</span><br>
hic secum infrendens: 'Mentisne ego compos et hoc nunc<br>
indignus reditu, qui memet finibus umquam<br>
amorim Ausoniae? flagrasset subdita taedis<br>
Carthago, et potius cecidisset nomen Elissae.<br>
quid? tunc sat compos, qui non ardentia tela&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
225</span><br>
a Cannis in templa tuli Tarpeia, Iouemque<br>
detraxi solio? sparsissem incendia montis<br>
per septem bello uacuos gentique superbae<br>
Iliacum exitium et proauorum fata dedissem.<br>
cur porro haec angant? nunc, nunc inuadere ferro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
230</span><br>
quis prohibet rursumque ad moenia tendere gressus?<br>
ibo et, castrorum relegens monumenta meorum,<br>
qua uia nota &lt;uoca>t, remeabo Anienis ad undas.<br>
flectite in Italiam proras, auertite classem:<br>
faxo ut uallata reuocetur Scipio Roma.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
235</span><br>
&nbsp;&nbsp;&nbsp;&nbsp;&nbsp;Talibus ardentem furiis Neptunus ut alto<br>
prospexit uertique rates ad litora uidit,<br>
quassans caeruleum genitor caput aequora fundo<br>
eruit et tumidum mouet ultra litora pontum.<br>
extemplo uentos imbresque et rupe procellas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
240</span><br>
concitat Aeolias ac nubibus aethera condit.<br>
tum, penitus telo molitus regna tridenti<br>
intima, ab occasu Tethyn impellit et ortu<br>
ac totum Oceani turbat caput. aequora surgunt<br>
spumea et inlisu scopulus tremit omnis aquarum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
245</span><br>
primus se attollens Nasamonum sedibus Auster<br>
nudauit Syrtim correpta nubilus unda.<br>
insequitur sublime ferens nigrantibus alis<br>
abruptum Boreas ponti latus. intonat ater<br>
discordi flatu et partem rapit aequoris Eurus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
250</span><br>
hinc rupti reboare poli, atque hinc crebra micare<br>
fulmina, et in classem ruere implacabile caelum.<br>
consensere ignes nimbique et fluctus et ira<br>
uentorum, noctemque freto imposuere tenebrae.<br>
ecce, intorta Noto ueniensque a puppe procella&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
255</span><br>
antemnae immugit (stridorque immite rudentum<br>
sibilat) ac similem monti nigrante profundo<br>
ductoris frangit super ora trementia fluctum.<br>
exclamat uoluens oculos caeloque fretoque:<br>
'Felix o frater diuisque aequate cadendo,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
260</span><br>
Hasdrubal! egregium fortis cui dextera in armis<br>
pugnanti peperit letum, et cui fata dedere<br>
Ausoniam extremo tellurem adprendere morsu.<br>
at mihi Cannarum campis, ubi Paulus, ubi illae<br>
egregiae occubuere animae, dimittere uitam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
265</span><br>
non licitum, uel, cum ferrem in Capitolia flammas,<br>
Tarpeio Iouis ad manis descendere telo.'<br>
&nbsp;&nbsp;&nbsp;&nbsp;&nbsp;Talia dum maeret, diuersis flatibus acta<br>
in geminum ruit unda latus puppimque sub atris<br>
aequoris aggeribus tenuit, ceu turbine mersam.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
270</span><br>
mox nigris alte pulsa exundantis harenae<br>
uerticibus ratis aetherias remeauit ad auras<br>
et fluctus supra uento librante pependit.<br>
at geminas Notus in scopulos atque horrida saxa<br>
dura sorte rapit, miserandum et triste, biremis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
275</span><br>
increpuere ictu prorae. tum murice acuto<br>
dissiliens sonuit rupta compage carina.<br>
hic uaria ante oculos facies: natat aequore toto<br>
arma inter galeasque uirum cristasque rubentis<br>
florentis Capuae gaza et seposta triumpho&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
280</span><br>
Laurens praeda ducis, tripodes mensaeque deorum<br>
cultaque nequiquam miseris simulacra Latinis.<br>
tum Venus emoti facie conterrita ponti<br>
talibus adloquitur regem maris: 'Hoc satis irae<br>
interea, genitor: satis ad maiora minarum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
285</span><br>
cetera parce, precor, pelago, ne tollat acerba<br>
hoc Carthago decus, nullo superabile bello<br>
progenuisse caput, nostrosque in funera Poeni<br>
Aeneadas undis totoque eguisse profundo.'<br>
&nbsp;&nbsp;&nbsp;&nbsp;&nbsp;Sic Venus. et tumidi considunt gurgite fluctus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
290</span><br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
290a</span><br>
obuiaque aduersis propellunt agmina castris.<br>
&nbsp;&nbsp;&nbsp;&nbsp;&nbsp;Dux, uetus armorum scitusque accendere corda<br>
laudibus, ignifero mentes furiabat in iram<br>
hortatu decorisque urebat pectora flammis:<br>
'Tu mihi Flaminii portas rorantia caesi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
295</span><br>
ora ducis: nosco dextram. tu primus in ictus<br>
ingentis Pauli ruis ac defigis in ossa<br>
mucronem. tibi pugnacis gestantur opima<br>
Marcelli, Gracchusque cadens tibi proluit ensem.<br>
ecce manus, quae pulsantem te, belliger Appi,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
300</span><br>
moenia sublimis Capuae de culmine muri<br>
excelso fusa moribundum perculit hasta.<br>
ecce aliud fulmen dextrae, quo nobile nomen<br>
Fuluius excepit non unum pectore uulnus.<br>
huc prima te siste acie, cui consul in armis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
305</span><br>
Crispinus cecidit. me tu comitare per hostis,<br>
qui nobis, memini, ad Cannas laetissimus irae<br>
Seruili fers ora ducis suffixa ueruto.<br>
cerno flagrantis oculos uultumque timendum<br>
non ipso minus ense tuum, fortissime Poenum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
310</span><br>
o iuuenis, qualem uidi, cum flumine saeuo<br>
insignis Trebiae complexum ingentibus ulnis<br>
mersisti fundo luctantem uana tribunum.<br>
at tu, qui gelidas Ticini primus ad undas<br>
Scipiadae patris tinxisti sanguine ferrum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
315</span><br>
incepta exequere et nati mihi redde cruorem.<br>
horrescamne ipsos, ueniant si ad proelia, diuos,<br>
cum stetis, turmae, uidi contermina caelo<br>
quas iuga calcantis summas uolitare per Alpis,<br>
cum uideam, quorum ferro manibusque capaces&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
320</span><br>
arsere Argyripae campi? num segnior ibis<br>
nunc mihi, qui primus torques in moenia telum<br>
Dardana, nec nostrae facilis concedere laudi?<br>
te&lt;n>' uero, tene extimulem, qui, fulmina contra<br>
et nimbos tonitrusque ac summi numinis iras&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
325</span><br>
cum starem, perferre sonos ac uana iubebas<br>
nubila et ante ducem Capitolia celsa petebas?<br>
quid uos, quis claro deletum est Marte Saguntum,<br>
exhorter, quos nobilitant primordia belli?<br>
ut meque et uobis dignum, defendite, quaeso,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
330</span><br>
praeteritas dextrae laudes. diuum ipse fauore<br>
uincendoque senex patriam post trina labantem<br>
lustra et non uisos tam longa aetate penatis<br>
ac natum et fidae iam pridem coniugis ora<br>
confisus uobis repeto. non altera restat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
335</span><br>
iam Liby&lt;a>e, nec Dardaniis pugna altera restat.<br>
certatus nobis hodie dominum accipit orbis.'<br>
Hannibal haec. sed non patiens remorantia uerba<br>
Ausonius miles, quotiens dux coeperat ora<br>
soluere ad effatus, signum pugnamque petebant.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 340</span><br>
&nbsp;&nbsp;&nbsp;&nbsp;&nbsp;Haec procul aeria speculantem nube sororem<br>
ut uidit diuum genitor maestosque sub acri<br>
obtutu uultus, sic ore effatus amico est:<br>
'Qui te mentis edunt morsus? da noscere coniunx.<br>
num Poeni casus ducis et Carthaginis angit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
345</span><br>
cura tuae? sed enim reputa tecum ipsa furores<br>
Sidonios. gentem contra et fatalia regna<br>
Teucrorum quis erit, quaeso, germana, rebelli<br>
fractis foederibus populo modus? ipsa malorum<br>
non plus Carthago tulit exhausitque laboris,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
350</span><br>
quam pro Cadmea &lt;s>u&lt;bi>isti exercita gente.<br>
turbasti maria ac terras iuuenemque ferocem<br>
immisti Latio. tremuerunt moenia Romae,<br>
perque bis octonos primus fuit Hannibal annos<br>
humani generis. tempus componere gentes.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
355</span><br>
ad finem uentum, et claudenda est ianua belli.'<br>
&nbsp;&nbsp;&nbsp;&nbsp;&nbsp;Tum supplex Iuno: 'Neque ego, haec mutare laborans<br>
quis est fixa dies, pendenti nube resedi,<br>
nec reuocare acies bellumue extendere quaero.<br>
quae donare potes, quoniam mihi gratia languet&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
360</span><br>
et cecidit iam primus amor, nil fila sororum<br>
aduersus posco: uertat terga Hannibal hosti,<br>
ut placet, et cineres Troiae Carthagine reg&lt;n>ent.<br>
illud te gemini per mutua pignora amoris<br>
et soror et coniunx oro: tranare pericla&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
365</span><br>
magnanimum patiare ducem uitamque remittas<br>
neue sinas captum Ausonias perferre catenas.<br>
stent etiam contusa malis mea moenia, fracto<br>
nomine Sidonio, et nostro seruentur honori.'<br>
&nbsp;&nbsp;&nbsp;&nbsp;&nbsp;Sic Iuno, et contra breuiter sic Iuppiter orsus:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
370</span><br>
'Do spatium muris, ut uis, Carthaginis altae.<br>
stent lacrimis precibusque tuis. sed percipe, coniunx,<br>
quatenus indulsisse uacet. non longa supersunt<br>
fata urbi, uenietque pari sub nomine ductor,<br>
qui nunc seruatas euertat funditus arces.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
375</span><br>
aetherias quoque, uti poscis, trahat Hannibal auras,<br>
ereptus pugnae. miscere hic sidera ponto<br>
et terras implere uolet redeuntibus armis:<br>
noui feta uiri bello praecordia. sed lex<br>
muneris haec esto nostri: Saturnia regna&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
380</span><br>
ne post haec uideat, repetat neue amplius umquam<br>
Ausoniam. nunc instanti raptum auehe leto<br>
ne, latis si miscebit fera proelia campis,<br>
Romulei nequeas iuuenis subducere dextrae.'<br>
&nbsp;&nbsp; Dum statuit fata Omnipotens urbique ducique,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
385</span><br>
inuadunt acies pugnam et clamore lacessunt<br>
sidera. non alio grauiores tempore uidit<br>
aut populos tellus aut, qui patria arma mouerent,<br>
maioris certare duces. discriminis alta<br>
in medio merces, quicquid tegit undique caelum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
390</span><br>
ibat Agenoreus praefulgens ductor in ostro,<br>
excelsumque caput penna nutante leuabat<br>
crista rubens. saeuus magno de nomine terror<br>
praecedit, Latioque micat bene cognitus ensis.<br>
at contra ardenti radiabat Scipio cocco,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
395</span><br>
terribilem ostentans clipeum, quo patris et una<br>
caelarat patrui spirantis proelia dira<br>
effigies: flammam ingentem frons alta uomebat.<br>
sub tanta cunctis ui telorumque uirumque<br>
in ducibus stabat spes et uictoria solis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
400</span><br>
quin etiam, fauor ut subigit plerosque metusue,<br>
Scipio si Libycis esset generatus in oris,<br>
sceptra ad Agenoreos credunt uentura nepotes,<br>
Hannibal Ausonia genitus si sede fuisset,<br>
haud dubitant terras Itala in dicione futuras.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
405</span><br>
&nbsp;&nbsp;&nbsp;&nbsp;&nbsp;Contremuere aurae, rapido uibrantibus hastis<br>
turbine, et horrificam traxere per aethera nubem.<br>
inde ensis propiorque acies et comminus ora<br>
admota ac dira flagrantia lumina flamma.<br>
sternitur, in medium contemptrix turba pericli&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
410</span><br>
quae primis se praecipitem tulit obuia telis,<br>
gentilemque bibit tellus inuita cruorem.<br>
feruidus ingenii Masinissa et feruidus aeui<br>
in primas Macetum turmas immania membra<br>
infert et iaculo circumuolat alite campum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
415</span><br>
caerulus haud aliter, cum dimicat, incola T&lt;h>yles<br>
agmina falcigero circumuenit arta couinno.<br>
Graia phalanx patrio densarat more cateruas<br>
iunctisque astabat nulli penetrabilis hastis.<br>
immemor has pacti post foedus in arma Philippus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 420</span><br>
miserat et quassam refouebat Agenoris urbem.<br>
rarescit multo laxatus uulnere miles<br>
atque aperit patulas prostrato corpore late<br>
inter tela uias. inrumpit mole ruinae<br>
Ausonius globus et periuria Graia resignat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
425</span><br>
Archemorum Rutilus, Teucrum Norbanus (et ambo<br>
Mantua pubenti genetrix dimiserat aeuo),<br>
obtruncat Samium bellacis dextra Caleni,<br>
at Clytium Selius, Pellaeum et uana tumentem<br>
ad nomen patriae Clytium: sed gloria Pellae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
430</span><br>
haud ualuit misero defendere Daunia tela.<br>
&nbsp;&nbsp;&nbsp;&nbsp;&nbsp;Saeuior his Latius uastabat Bruttia signa<br>
Laelius increpitans: 'Adeone Oenotria tellus<br>
detestanda fuit, quam per maria aspera perque<br>
insanos Tyrio fugeretis remige fluctus?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
435</span><br>
sed fugisse satis fuerit. Latione cruore<br>
insuper externas petitis perfundere terras?'<br>
haec dicens Silarum meditantem in proelia telo<br>
praeuenit. hasta uolans imo sub gutture sedit<br>
et uitae uocisque uias simul incita clausit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
440</span><br>
Vergilio Caudinus, acerbo Laus Amano<br>
sternitur. accendunt iras uultusque uirorum<br>
armorumque habitus noti et uox consona linguae.<br>
quos ubi nudantis conspexit Hamilcare cretus<br>
terga fuga, 'State ac nostram ne prodite gentem'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
445</span><br>
uociferans subit et conuertit proelia dextra:<br>
qualis in aestiferis Garamantum feta ueneno<br>
attollit campis feruenti pastus harena<br>
colla Paraetonius serpens lateque per auras<br>
undantem torquet perfundens nubila tabem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
450</span><br>
continuo infesta portantem cuspide uulnus<br>
impedit anteuolans Herium, cui nobile nomen<br>
Marrucina domus clarumque Teate ferebat.<br>
atque illi magnum nitenti et laudibus hostis<br>
arrecto capuli ad finem manus incita sedit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
455</span><br>
quaerebatque miser morienti lumine fratrem,<br>
cum iuuenis subit et leto stimulatus acerbo<br>
Pleminius saeuum mucronem ante ora coruscat<br>
ac fratrem magno minitans clamore reposcit.<br>
huic proles Barcae: 'Germanum reddere uero&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
460</span><br>
si placet, haud renuo. maneant modo foedera nostra:<br>
Hasdrubalem reuocate umbris. egone aspera ponam<br>
umquam in Romanos odia, aut mansuescere corda<br>
nostra sinam, parcamque uiro quem terra crearit<br>
Itala? tum manes inimico&lt;s> sede repellat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
465</span><br>
aeterna socioque abigat me frater Auerno.'<br>
sic ait et clipei propulsum pondere toto,<br>
lubrica qua tellus lapsantis sanguine fratris<br>
fallebat nisus, prosternit et occupat ense.<br>
extendit labens palmas, Heriumque iacentem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
470</span><br>
amplexus, iuncta leniuit morte dolores.<br>
tum Libys inuadit mixtae certamina turbae<br>
conuertitque ruens per longum hostilia terga,<br>
ut cum fulminibus permixta tonitrua mundum<br>
terrificant, summique labat domus alta parentis:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
475</span><br>
omne hominum terris trepidat genus, ipsaque ob ora<br>
lux atrox micat, et praesens astare uiritim<br>
creditur intento perculsis Iuppiter igne.<br>
&nbsp;&nbsp;&nbsp;&nbsp;&nbsp;Parte alia, ceu sola forent discrimina campo<br>
quo mis&lt;c>eret agens truculentum Scipio Martem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
480</span><br>
aspera pugna nouas uaria sub imagine leti<br>
dat formas. hic ense iacet prostratus adacto,<br>
hic saxo perfracta gemit lacrimabilis ossa,<br>
ast hos, turpe, pauor fusos proiecit in ora,<br>
horum aduersa dedit Gradiuo pectora uirtus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
485</span><br>
ipse super strages ductor Rhoeteius instat,<br>
qualis apud gelidum currus quatit altior Hebrum<br>
et Geticas soluit feruenti sanguine Mauors<br>
laetus caede niues, glaciemque Aquilonibus actam<br>
perrumpit stridens sub pondere belliger axis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
490</span><br>
iamque ardore truci lustrans fortissima quaeque<br>
nomina obit ferro. claris spectata per orbem<br>
stragibus occumbit late inter tela iuuentus:<br>
qui muros rapuere tuos miserasque nefandi<br>
principium belli fecere, Sagunte, ruinas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
495</span><br>
qui sacros, Trasimenne, lacus, Phaethontia quique<br>
polluerant tabo stagna, ac fiducia tanta<br>
quos tulit, ut superum regi soliumque domosque<br>
irent direptum: mactantur comminus uno<br>
exitio, redduntque animas, temerata fereba&lt;n>t&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
500</span><br>
qui secreta deum et primo&lt;s> reserasse negatas<br>
gressibus humanis Alpis. formidinis huius<br>
plena acies propere retro exanimata ruebat:<br>
haud secus ac tectis urbis Vulcania pestis<br>
cum sese infudit, rapidusque incendia flatus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
505</span><br>
uentilat et uolucris spargit per culmina flammas,<br>
attonitum erumpit subita formidine uulgus,<br>
lateque ut capta passim trepidatur in urbe.<br>
&nbsp;&nbsp;&nbsp;&nbsp;&nbsp;Verum ubi cunctari taedet dispersa uirorum<br>
proelia sectantem et leuiori Marte teneri,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
510</span><br>
omnes in causam belli auctoremque malorum<br>
uertere iam uires tandem placet. Hannibal unus<br>
dum restet, non, si muris Carthaginis ignis<br>
subdatur caesique cadant exercitus omnis,<br>
profectum Latio. contra, si concidat unus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
515</span><br>
nequiquam fore Agenoreis cuncta arma uirosque.<br>
illum igitur lustrans circumfert lumina campo<br>
rimaturque ducem. iuuat in certamina summa<br>
ferre gradum, cuperetque uiro concurrere, tota<br>
spectante Ausonia. celsus clamore feroci&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
520</span><br>
prouocat increpitans hostem et noua proelia poscit.<br>
&nbsp;&nbsp;&nbsp;&nbsp;&nbsp;Quas postquam audiuit uoces conterrita Iuno,<br>
ne Libyci ducis impauidas ferrentur ad aures,<br>
effigiem informat Latiam propereque coruscis<br>
attollit cristis, addit clipeumque iubasque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
525</span><br>
Romulei ducis atque umeris imponit honorem<br>
fulgentis saguli, dat gressum habitusque cientis<br>
proelia et audacis adicit sine corpore motus.<br>
tum par effigies fallacis imagine uana<br>
cornipedis moderanda cito per deuia passu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
530</span><br>
belligerae datur ad speciem certaminis umbrae.<br>
sic Poeni ducis ante oculos exultat et ultro<br>
Scipio Iunoni simulatus tela coruscat.<br>
at, uiso laetus rectore ante ora Latino<br>
et tandem propius sperans ingentia, Poenus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
535</span><br>
quadrupedi citus imponit uelocia membra<br>
et iacit aduersam properati turbinis hastam.<br>
dat terga et campo fugiens uolat ales imago<br>
tramittitque acies. tum uero, ut uictor et alti<br>
iam compos uoti, ferrata calce cruentat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
540</span><br>
cornipedem et largas Poenus quatit asper habenas:<br>
'Quo fugis, oblitus nostris te cedere regnis?<br>
nulla tibi Libyca latebra est, o Scipio, terra.'<br>
haec ait et stricto sequitur mucrone uolantem,<br>
donec longinquo frustratum duxit in arua&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
545</span><br>
diuersa spatio procul a certamine pugnae.<br>
tum fallax subito simulacrum in nubila cessit.<br>
fulmineus ductor 'Quisnam se numine caeco<br>
composuit nobis' inquit 'deus? aut latet idem<br>
cur monstro? tantumne obstat mea gloria diuis?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
550</span><br>
sed non auelles umquam, quicumque secundus<br>
caelicolum stas Ausoniae, non artibus hostem<br>
eripies uerum nobis.' frena inde citati<br>
conuertit furibundus equi campumque petebat,<br>
cum subito occultae pestis conlapsa tremore&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
555</span><br>
cornipedis moles ruit atque efflauit anhelo<br>
pectore Iunonis curis in nubila uitam.<br>
tum uero impatiens 'Vestra est haec altera, uestra<br>
fraus,' inquit 'superi: non fallitis. aequore mersum<br>
texissent scopuli, pelagusque hausisset et undae!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
560</span><br>
anne huic seruabar leto? mea signa secuti,<br>
quis pugnae auspicium dedimus, caeduntur, et absens<br>
accipio gemitus uocesque ac uerba uocantum<br>
Hannibalem. quis nostra satis delicta piabit<br>
Tartareus torrens?' simul haec fundebat et una&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
565</span><br>
spectabat dextram ac leti feruebat amore.<br>
&nbsp;&nbsp;&nbsp;&nbsp;&nbsp;Tunc Iuno, miserata uirum, pastoris in ora<br>
uertitur ac siluis subito procedit opacis<br>
atque his adloquitur uersantem ingloria fata:<br>
'Quaenam te siluis accedere causa subegit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
570</span><br>
armatum nostris? num dura ad proelia tendis,<br>
magnus ubi Ausoniae reliquos domat Hannibal armis?<br>
si uelox gaudes ire et compendia grata<br>
sunt tibi, uicino in medios te tramite ducam.'<br>
adnuit atque onerat promissis pectora largis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
575</span><br>
pastoris patresque docet Carthaginis altae<br>
magna repensuros, nec se leuiora daturum.<br>
praecipitem et uasto superantem proxima saltu<br>
circumagit Iuno ac fallens regione uiarum<br>
non gratam inuito seruat celata salutem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
580</span><br>
&nbsp;&nbsp;&nbsp;&nbsp;&nbsp;Interea Cadmea manus, deserta pauensque,<br>
non ullum Hannibalem, nusquam certamina cernit<br>
saeui nota ducis. pars ferro occumbere credunt,<br>
pars damnasse aciem et diuis cessisse sinistris.<br>
ingruit Ausonius uersosque agit aequore toto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
585</span><br>
rector. iamque ipsae trepidant Carthaginis arces:<br>
impletur terrore uago cuncta Africa pulsis<br>
agminibus, uolucrique fuga sine Marte ruentes<br>
tendunt attonitos extrema ad litora cursus<br>
ac Tartessiacas profugi sparguntur in oras;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
590</span><br>
pars Batti petiere domos, pars flumina Lagi.<br>
sic ubi, ui caeca tandem deuictus, ad astra<br>
euomuit pastos per saecula Vesbius ignis<br>
et pelago et terris fusa est Vulcania pestis,<br>
uidere Eoi, monstrum admirabile, Seres&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
595</span><br>
lanigeros cinere Ausonio canescere lucos.<br>
&nbsp;&nbsp;&nbsp;&nbsp;&nbsp;At fessum tumulo tandem regina propinquo<br>
sistit Iuno ducem, facies unde omnis et atrae<br>
apparent admota oculis uestigia pugnae.<br>
qualem Gargani campum Trebiaeque paludem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
600</span><br>
et Tyrrhena uada et Ph&lt;a>et&lt;h>ontis uiderat amnem<br>
strage uiru&lt;m> undantem, talis, miserabile uisu,<br>
prostratis facies aperitur dira maniplis.<br>
tunc superas Iuno sedes turbata reuisit.<br>
iamque propinquabant hostes tumuloque subibant,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
605</span><br>
cum secum Poenus: 'Caelum licet omne soluta<br>
in caput hoc compage ruat terraeque dehiscant,<br>
non ullo Cannas abolebis, Iuppiter, aeuo,<br>
decedesque prius regnis, quam nomina gentes<br>
aut facta Hannibalis sileant. nec deinde relinquo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
610</span><br>
securam te, Roma, mei, patriaeque superstes<br>
ad spes armorum uiuam tibi. nam modo pugna<br>
praecellis, resident hostes: mihi satque superque<br>
ut me Dardaniae matres atque Itala tellus,<br>
dum uiuam, expectent nec pacem pectore norint.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
615</span><br>
sic rapitur paucis fugientum mixtus, et altos<br>
inde petit retro montis tutasque latebras.<br>
&nbsp;&nbsp;&nbsp;&nbsp;&nbsp;Hic finis bello. reserantur protinus arces<br>
Ausonio iam sponte duci. iura improba adempta<br>
armaque, et incisae leges, opibusque superbis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
620</span><br>
uis fracta, et posuit gestatas belua turris.<br>
excelsae tum saeua rates spectacula Poenis<br>
flammiferam accepere facem, subitaque procella<br>
arserunt maria, atque expauit lumina Nereus.<br>
&nbsp;&nbsp;&nbsp;&nbsp;&nbsp;Mansuri compos decoris per saecula rector,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
625</span><br>
deuictae referens primus cognomina terrae,<br>
securus sceptri, repetit per caerula Romam<br>
et patria inuehitur sublimi tecta triumpho.<br>
ante Syphax feretro residens captiua premebat<br>
lumina, et auratae seruabant colla catenae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
630</span><br>
hic Hannon clarique genus Phoenissa iuuenta<br>
et Macetum primi atque incocti corpora Mauri,<br>
tum Nomades notusque sacro, cum lustrat harenas,<br>
Hammoni Garamas et semper naufraga Syrtis.<br>
mox uictas tendens Carthago ad sidera palmas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
635</span><br>
ibat et effigies orae iam lenis Hiberae,<br>
terrarum finis Gades ac laudibus olim<br>
terminus Herculeis Calpe Baetesque lauare<br>
solis equos dulci consuetus fluminis unda,<br>
frondosumque apicem subigens ad sidera mater&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
640</span><br>
bellorum fera Pyrene nec mitis Hiberus,<br>
cum simul inlidit ponto, quos attulit, amnes.<br>
sed non ulla magis mentesque oculosque tenebat,<br>
quam uisa Hannibalis campis fugientis imago.<br>
ipse astans curru atque auro decoratus et ostro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
645</span><br>
Martia praebebat spectanda Quiritibus ora,<br>
qualis odoratis descendens Liber ab Indis<br>
egit pampineos frenata tigride currus;<br>
aut cum Phlegraeis, confecta mole Gigantum,<br>
incessit campis tangens Tirynthius astra.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">
650</span><br>
salue, inuicte parens, non concessure Quirino<br>
laudibus ac meritis non concessure Camillo:<br>
nec uero, cum te memorat de stirpe deorum,<br>
prolem Tarpei mentitur Roma Tonantis.
</P>

<div class="footer">
	<p>
		<a href="/silius.html">Silius</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY>
</HTML>