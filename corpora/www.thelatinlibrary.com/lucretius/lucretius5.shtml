<html>
	<head>
		<title>
			Lucretius: De Rerum Natura V
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>TITI LVCRETI CARI DE RERVM NATVRA LIBER QVINTVS
</p>

<p class=border></P>

<p>
Quis potis est dignum pollenti pectore carmen<br>
condere pro rerum maiestate hisque repertis?<br>
quisve valet verbis tantum, qui fingere laudes<br>
pro meritis eius possit, qui talia nobis<br>
pectore parta suo quaesitaque praemia liquit?<br>
nemo, ut opinor, erit mortali corpore cretus.<br>
nam si, ut ipsa petit maiestas cognita rerum,<br>
dicendum est, deus ille fuit, deus, inclyte Memmi,<br>
qui princeps vitae rationem invenit eam quae<br>
nunc appellatur sapientia, quique per artem<br>
fluctibus et tantis vitam tantisque tenebris<br>
in tam tranquillo et tam clara luce locavit.<br>
confer enim divina aliorum antiqua reperta.<br>
namque Ceres fertur fruges Liberque liquoris<br>
vitigeni laticem mortalibus instituisse;<br>
cum tamen his posset sine rebus vita manere,<br>
ut fama est aliquas etiam nunc vivere gentis.<br>
at bene non poterat sine puro pectore vivi;<br>
quo magis hic merito nobis deus esse videtur,<br>
ex quo nunc etiam per magnas didita gentis<br>
dulcia permulcent animos solacia vitae.<br>
Herculis antistare autem si facta putabis,<br>
longius a vera multo ratione ferere.<br>
quid Nemeaeus enim nobis nunc magnus hiatus<br>
ille leonis obesset et horrens Arcadius sus,<br>
tanto opere officerent nobis Stymphala colentes?<br>
denique quid Cretae taurus Lernaeaque pestis<br>
hydra venenatis posset vallata colubris?<br>
quidve tripectora tergemini vis Geryonai<br>
et Diomedis equi spirantes naribus ignem<br>
Thracia Bistoniasque plagas atque Ismara propter<br>
aureaque Hesperidum servans fulgentia mala,<br>
asper, acerba tuens, immani corpore serpens<br>
arboris amplexus stirpes? quid denique obesset<br>
propter Atlanteum litus pelagique severa,<br>
quo neque noster adit quisquam nec barbarus audet?<br>
cetera de genere hoc quae sunt portenta perempta,<br>
si non victa forent, quid tandem viva nocerent?<br>
nil, ut opinor: ita ad satiatem terra ferarum<br>
nunc etiam scatit et trepido terrore repleta est<br>
per nemora ac montes magnos silvasque profundas;<br>
quae loca vitandi plerumque est nostra potestas.<br>
at nisi purgatumst pectus, quae proelia nobis<br>
atque pericula tumst ingratis insinuandum!<br>
quantae tum scindunt hominem cuppedinis acres<br>
sollicitum curae quantique perinde timores!<br>
quidve superbia spurcitia ac petulantia? quantas<br>
efficiunt clades! quid luxus desidiaeque?<br>
haec igitur qui cuncta subegerit ex animoque<br>
expulerit dictis, non armis, nonne decebit<br>
hunc hominem numero divom dignarier esse?<br>
cum bene praesertim multa ac divinitus ipsis<br>
iam mortalibus e divis dare dicta suerit<br>
atque omnem rerum naturam pandere dictis.<br>
&nbsp;&nbsp;&nbsp;&nbsp;Cuius ego ingressus vestigia dum rationes<br>
persequor ac doceo dictis, quo quaeque creata<br>
foedere sint, in eo quam sit durare necessum<br>
nec validas valeant aevi rescindere leges,<br>
quo genere in primis animi natura reperta est<br>
nativo primum consistere corpore creta,<br>
nec posse incolumem magnum durare per aevum,<br>
sed simulacra solere in somnis fallere mentem,<br>
cernere cum videamur eum quem vita reliquit,<br>
quod super est, nunc huc rationis detulit ordo,<br>
ut mihi mortali consistere corpore mundum<br>
nativomque simul ratio reddunda sit esse;<br>
et quibus ille modis congressus materiai<br>
fundarit terram caelum mare sidera solem<br>
lunaique globum; tum quae tellure animantes<br>
extiterint, et quae nullo sint tempore natae;<br>
quove modo genus humanum variante loquella<br>
coeperit inter se vesci per nomina rerum;<br>
et quibus ille modis divom metus insinuarit<br>
pectora, terrarum qui in orbi sancta tuetur<br>
fana lacus lucos aras simulacraque divom.<br>
praeterea solis cursus lunaeque meatus<br>
expediam qua vi flectat natura gubernans;<br>
ne forte haec inter caelum terramque reamur<br>
libera sponte sua cursus lustrare perennis,<br>
morigera ad fruges augendas atque animantis,<br>
neve aliqua divom volvi ratione putemus.<br>
nam bene qui didicere deos securum agere aevom,<br>
si tamen interea mirantur qua ratione<br>
quaeque geri possint, praesertim rebus in illis<br>
quae supera caput aetheriis cernuntur in oris,<br>
rursus in antiquas referuntur religiones<br>
et dominos acris adsciscunt, omnia posse<br>
quos miseri credunt, ignari quid queat esse,<br>
quid nequeat, finita potestas denique cuique<br>
qua nam sit ratione atque alte terminus haerens.<br>
&nbsp;&nbsp;&nbsp;&nbsp;Quod super est, ne te in promissis plura moremur,<br>
principio maria ac terras caelumque tuere;<br>
quorum naturam triplicem, tria corpora, Memmi,<br>
tris species tam dissimilis, tria talia texta,<br>
una dies dabit exitio, multosque per annos<br>
sustentata ruet moles et machina mundi.<br>
nec me animi fallit quam res nova miraque menti<br>
accidat exitium caeli terraeque futurum,<br>
et quam difficile id mihi sit pervincere dictis;<br>
ut fit ubi insolitam rem adportes auribus ante<br>
nec tamen hanc possis oculorum subdere visu<br>
nec iacere indu manus, via qua munita fidei<br>
proxima fert humanum in pectus templaque mentis.<br>
sed tamen effabor. dictis dabit ipsa fidem res<br>
forsitan et graviter terrarum motibus ortis<br>
omnia conquassari in parvo tempore cernes.<br>
quod procul a nobis flectat fortuna gubernans,<br>
et ratio potius quam res persuadeat ipsa<br>
 succidere horrisono posse omnia victa fragore.<br>
&nbsp;&nbsp;&nbsp;&nbsp;Qua prius adgrediar quam de re fundere fata<br>
sanctius et multo certa ratione magis quam<br>
Pythia quae tripode a Phoebi lauroque profatur,<br>
multa tibi expediam doctis solacia dictis;<br>
religione refrenatus ne forte rearis<br>
terras et solem et caelum, mare sidera lunam,<br>
corpore divino debere aeterna manere,<br>
proptereaque putes ritu par esse Gigantum<br>
pendere eos poenas inmani pro scelere omnis,<br>
qui ratione sua disturbent moenia mundi<br>
praeclarumque velint caeli restinguere solem<br>
inmortalia mortali sermone notantes;<br>
quae procul usque adeo divino a numine distent<br>
inque deum numero quae sint indigna videri,<br>
notitiam potius praebere ut posse putentur<br>
quid sit vitali motu sensuque remotum.<br>
quippe etenim non est, cum quovis corpore ut esse<br>
posse animi natura putetur consiliumque.<br>
sicut in aethere non arbor, non aequore salso<br>
nubes esse queunt neque pisces vivere in arvis<br>
nec cruor in lignis neque saxis sucus inesse,<br>
certum ac dispositumst ubi quicquid crescat et insit,<br>
sic animi natura nequit sine corpore oriri<br>
sola neque a nervis et sanguine longius esse.<br>
quod si posset enim, multo prius ipsa animi vis<br>
in capite aut umeris aut imis calcibus esse<br>
posset et innasci quavis in parte soleret,<br>
tandem in eodem homine atque in eodem vase manere.<br>
quod quoniam nostro quoque constat corpore certum<br>
dispositumque videtur ubi esse et crescere possit<br>
seorsum anima atque animus, tanto magis infitiandum<br>
totum posse extra corpus formamque animalem<br>
putribus in glebis terrarum aut solis in igni<br>
aut in aqua durare aut altis aetheris oris.<br>
haud igitur constant divino praedita sensu,<br>
quandoquidem nequeunt vitaliter esse animata.<br>
&nbsp;&nbsp;&nbsp;&nbsp;Illud item non est ut possis credere, sedes<br>
esse deum sanctas in mundi partibus ullis.<br>
tenvis enim natura deum longeque remota<br>
sensibus ab nostris animi vix mente videtur;<br>
quae quoniam manuum tactum suffugit et ictum,<br>
tactile nil nobis quod sit contingere debet;<br>
tangere enim non quit quod tangi non licet ipsum.<br>
quare etiam sedes quoque nostris sedibus esse<br>
dissimiles debent, tenues de corpore eorum;<br>
quae tibi posterius largo sermone probabo.<br>
&nbsp;&nbsp;&nbsp;&nbsp;Dicere porro hominum causa voluisse parare<br>
praeclaram mundi naturam proptereaque<br>
adlaudabile opus divom laudare decere<br>
aeternumque putare atque inmortale futurum,<br>
nec fas esse, deum quod sit ratione vetusta<br>
gentibus humanis fundatum perpetuo aevo,<br>
sollicitare suis ulla vi ex sedibus umquam<br>
nec verbis vexare et ab imo evertere summa,<br>
 cetera de genere hoc adfingere et addere, Memmi,<br>
desiperest. quid enim inmortalibus atque beatis<br>
gratia nostra queat largirier emolumenti,<br>
ut nostra quicquam causa gerere adgrediantur?<br>
quidve novi potuit tanto post ante quietos<br>
inlicere ut cuperent vitam mutare priorem?<br>
nam gaudere novis rebus debere videtur<br>
cui veteres obsunt; sed cui nihil accidit aegri<br>
tempore in ante acto, cum pulchre degeret aevom,<br>
quid potuit novitatis amorem accendere tali?<br>
quidve mali fuerat nobis non esse creatis?<br>
an, credo, in tenebris vita ac maerore iacebat,<br>
donec diluxit rerum genitalis origo?<br>
natus enim debet qui cumque est velle manere<br>
in vita, donec retinebit blanda voluptas;<br>
qui numquam vero vitae gustavit amorem<br>
nec fuit in numero, quid obest non esse creatum?<br>
exemplum porro gignundis rebus et ipsa<br>
notities hominum divis unde insita primum est,<br>
quid vellent facere ut scirent animoque viderent,<br>
quove modost umquam vis cognita principiorum<br>
quidque inter sese permutato ordine possent.<br>
si non ipsa dedit speciem natura creandi?<br>
namque ita multa modis multis primordia rerum<br>
ex infinito iam tempore percita plagis<br>
ponderibusque suis consuerunt concita ferri<br>
omnimodisque coire atque omnia pertemptare,<br>
quae cumque inter se possint congressa creare,<br>
ut non sit mirum, si in talis disposituras<br>
deciderunt quoque et in talis venere meatus,<br>
qualibus haec rerum geritur nunc summa novando.<br>
&nbsp;&nbsp;&nbsp;&nbsp;Quod [si] iam rerum ignorem primordia quae sint,<br>
hoc tamen ex ipsis caeli rationibus ausim<br>
confirmare aliisque ex rebus reddere multis,<br>
nequaquam nobis divinitus esse paratam<br>
naturam rerum: tanta stat praedita culpa.<br>
principio quantum caeli tegit impetus ingens,<br>
inde avidam partem montes silvaeque ferarum<br>
possedere, tenent rupes vastaeque paludes<br>
et mare, quod late terrarum distinet oras.<br>
inde duas porro prope partis fervidus ardor<br>
adsiduusque geli casus mortalibus aufert.<br>
quod super est arvi, tamen id natura sua vi<br>
sentibus obducat, ni vis humana resistat<br>
vitai causa valido consueta bidenti<br>
ingemere et terram pressis proscindere aratris.<br>
si non fecundas vertentes vomere glebas<br>
terraique solum subigentes cimus ad ortus.<br>
sponte sua nequeant liquidas existere in auras.<br>
et tamen inter dum magno quaesita labore<br>
cum iam per terras frondent atque omnia florent,<br>
aut nimiis torret fervoribus aetherius sol<br>
aut subiti peremunt imbris gelidaeque pruinae<br>
flabraque ventorum violento turbine vexant.<br>
praeterea genus horriferum natura ferarum<br>
 humanae genti infestum terraque marique<br>
cur alit atque auget? cur anni tempora morbos<br>
adportant? quare mors inmatura vagatur?<br>
tum porro puer, ut saevis proiectus ab undis<br>
navita, nudus humi iacet infans indigus omni<br>
vitali auxilio, cum primum in luminis oras<br>
nixibus ex alvo matris natura profudit,<br>
vagituque locum lugubri complet, ut aequumst<br>
cui tantum in vita restet transire malorum.<br>
at variae crescunt pecudes armenta feraeque<br>
nec crepitacillis opus est nec cuiquam adhibendast<br>
almae nutricis blanda atque infracta loquella<br>
nec varias quaerunt vestes pro tempore caeli,<br>
denique non armis opus est, non moenibus altis,<br>
qui sua tutentur, quando omnibus omnia large<br>
tellus ipsa parit naturaque daedala rerum.<br>
&nbsp;&nbsp;&nbsp;&nbsp;Principio quoniam terrai corpus et umor<br>
aurarumque leves animae calidique vapores,<br>
e quibus haec rerum consistere summa videtur,<br>
omnia nativo ac mortali corpore constant,<br>
debet eodem omnis mundi natura putari.<br>
quippe etenim, quorum partis et membra videmus<br>
corpore nativo mortalibus esse figuris,<br>
haec eadem ferme mortalia cernimus esse<br>
et nativa simul. qua propter maxima mundi<br>
cum videam membra ac partis consumpta regigni,<br>
scire licet caeli quoque item terraeque fuisse<br>
principiale aliquod tempus clademque futuram.<br>
&nbsp;&nbsp;&nbsp;&nbsp;Illud in his rebus ne corripuisse rearis<br>
me mihi, quod terram atque ignem mortalia sumpsi<br>
esse neque umorem dubitavi aurasque perire<br>
atque eadem gigni rursusque augescere dixi.<br>
principio pars terrai non nulla, perusta<br>
solibus adsiduis, multa pulsata pedum vi,<br>
pulveris exhalat nebulam nubesque volantis,<br>
quas validi toto dispergunt a&euml;re venti.<br>
pars etiam glebarum ad diluviem revocatur<br>
imbribus et ripas radentia flumina rodunt.<br>
praeterea pro parte sua, quod cumque alit auget,<br>
redditur; et quoniam dubio procul esse videtur<br>
omniparens eadem rerum commune sepulcrum.<br>
ergo terra tibi libatur et aucta recrescit.<br>
&nbsp;&nbsp;&nbsp;&nbsp;Quod super est, umore novo mare flumina fontes<br>
semper abundare et latices manare perennis<br>
nil opus est verbis: magnus decursus aquarum<br>
undique declarat. sed primum quicquid aquai<br>
tollitur in summaque fit ut nihil umor abundet,<br>
partim quod validi verrentes aequora venti<br>
deminuunt radiisque retexens aetherius sol,<br>
partim quod supter per terras diditur omnis;<br>
percolatur enim virus retroque remanat<br>
materies umoris et ad caput amnibus omnis<br>
convenit, inde super terras fluit agmine dulci<br>
qua via secta semel liquido pede detulit undas.<br>
&nbsp;&nbsp;&nbsp;&nbsp;A&euml;ra nunc igitur dicam, qui corpore toto<br>
 innumerabiliter privas mutatur in horas.<br>
semper enim, quod cumque fluit de rebus, id omne<br>
a&euml;ris in magnum fertur mare; qui nisi contra<br>
corpora retribuat rebus recreetque fluentis,<br>
omnia iam resoluta forent et in a&euml;ra versa.<br>
haut igitur cessat gigni de rebus et in res<br>
reccidere, adsidue quoniam fluere omnia constat.<br>
&nbsp;&nbsp;&nbsp;&nbsp;Largus item liquidi fons luminis, aetherius sol,<br>
inrigat adsidue caelum candore recenti<br>
suppeditatque novo confestim lumine lumen.<br>
nam primum quicquid fulgoris disperit ei,<br>
quo cumque accidit. id licet hinc cognoscere possis,<br>
quod simul ac primum nubes succedere soli<br>
coepere et radios inter quasi rumpere lucis,<br>
extemplo inferior pars horum disperit omnis<br>
terraque inumbratur qua nimbi cumque feruntur;<br>
ut noscas splendore novo res semper egere<br>
et primum iactum fulgoris quemque perire<br>
nec ratione alia res posse in sole videri,<br>
perpetuo ni suppeditet lucis caput ipsum.<br>
quin etiam nocturna tibi, terrestria quae sunt,<br>
lumina, pendentes lychni claraeque coruscis<br>
fulguribus pingues multa caligine taedae<br>
consimili properant ratione, ardore ministro,<br>
suppeditare novom lumen, tremere ignibus instant,<br>
instant, nec loca lux inter quasi rupta relinquit:<br>
usque adeo properanter ab omnibus ignibus ei<br>
exitium celeri celeratur origine flammae.<br>
sic igitur solem lunam stellasque putandum<br>
ex alio atque alio lucem iactare subortu<br>
et primum quicquid flammarum perdere semper,<br>
inviolabilia haec ne credas forte vigere.<br>
&nbsp;&nbsp;&nbsp;&nbsp;Denique non lapides quoque vinci cernis ab aevo,<br>
non altas turris ruere et putrescere saxa,<br>
non delubra deum simulacraque fessa fatisci<br>
nec sanctum numen fati protollere finis<br>
posse neque adversus naturae foedera niti?<br>
denique non monimenta virum dilapsa videmus,<br>
[quaerere proporro, sibi cumque senescere credas,]<br>
non ruere avolsos silices a montibus altis<br>
nec validas aevi vires perferre patique<br>
finiti? neque enim caderent avolsa repente,<br>
ex infinito quae tempore pertolerassent<br>
omnia tormenta aetatis, privata fragore.<br>
&nbsp;&nbsp;&nbsp;&nbsp;Denique iam tuere hoc, circum supraque quod omne<br>
continet amplexu terram: si procreat ex se<br>
omnia, quod quidam memorant, recipitque perempta,<br>
totum nativum mortali corpore constat.<br>
nam quod cumque alias ex se res auget alitque,<br>
deminui debet, recreari, cum recipit res.<br>
&nbsp;&nbsp;&nbsp;&nbsp;Praeterea si nulla fuit genitalis origo<br>
terrarum et caeli semperque aeterna fuere,<br>
cur supera bellum Thebanum et funera Troiae<br>
non alias alii quoque res cecinere po&euml;tae?<br>
quo tot facta virum totiens cecidere neque usquam<br>
 aeternis famae monimentis insita florent?<br>
verum, ut opinor, habet novitatem summa recensque<br>
naturast mundi neque pridem exordia cepit.<br>
quare etiam quaedam nunc artes expoliuntur,<br>
nunc etiam augescunt; nunc addita navigiis sunt<br>
multa, modo organici melicos peperere sonores,<br>
denique natura haec rerum ratioque repertast<br>
nuper, et hanc primus cum primis ipse repertus<br>
nunc ego sum in patrias qui possim vertere voces.<br>
&nbsp;&nbsp;&nbsp;&nbsp;Quod si forte fuisse ante hac eadem omnia credis,<br>
sed periise hominum torrenti saecla vapore,<br>
aut cecidisse urbis magno vexamine mundi,<br>
aut ex imbribus adsiduis exisse rapaces<br>
per terras amnes atque oppida coperuisse.<br>
tanto quique magis victus fateare necessest<br>
exitium quoque terrarum caelique futurum;<br>
nam cum res tantis morbis tantisque periclis<br>
temptarentur, ibi si tristior incubuisset<br>
causa, darent late cladem magnasque ruinas.<br>
nec ratione alia mortales esse videmur,<br>
inter nos nisi quod morbis aegrescimus isdem<br>
atque illi quos a vita natura removit.<br>
&nbsp;&nbsp;&nbsp;&nbsp;Praeterea quae cumque manent aeterna necessust<br>
aut, quia sunt solido cum corpore, respuere ictus<br>
nec penetrare pati sibi quicquam quod queat artas<br>
dissociare intus partis, ut materiai<br>
corpora sunt, quorum naturam ostendimus ante,<br>
aut ideo durare aetatem posse per omnem,<br>
plagarum quia sunt expertia, sicut inane est,<br>
quod manet intactum neque ab ictu fungitur hilum,<br>
aut etiam quia nulla loci sit copia circum,<br>
quo quasi res possint discedere dissoluique,<br>
sicut summarum summa est aeterna, neque extra<br>
qui locus est quo dissiliant neque corpora sunt quae<br>
possint incidere et valida dissolvere plaga.<br>
at neque, uti docui, solido cum corpore mundi<br>
naturast, quoniam admixtumst in rebus inane,<br>
nec tamen est ut inane, neque autem corpora desunt,<br>
ex infinito quae possint forte coorta<br>
corruere hanc rerum violento turbine summam<br>
aut aliam quamvis cladem inportare pericli,<br>
nec porro natura loci spatiumque profundi<br>
deficit, exspargi quo possint moenia mundi,<br>
aut alia quavis possunt vi pulsa perire.<br>
haut igitur leti praeclusa est ianua caelo<br>
nec soli terraeque neque altis aequoris undis,<br>
sed patet immani et vasto respectat hiatu.<br>
quare etiam nativa necessumst confiteare<br>
haec eadem; neque enim, mortali corpore quae sunt,<br>
ex infinito iam tempore adhuc potuissent<br>
inmensi validas aevi contemnere vires.<br>
&nbsp;&nbsp;&nbsp;&nbsp;Denique tantopere inter se cum maxima mundi<br>
pugnent membra, pio nequaquam concita bello,<br>
nonne vides aliquam longi certaminis ollis<br>
posse dari finem, vel cum sol et vapor omnis<br>
 omnibus epotis umoribus exsuperarint?<br>
quod facere intendunt, neque adhuc conata patrantur;<br>
tantum suppeditant amnes ultraque minantur<br>
omnia diluviare ex alto gurgite ponti:<br>
ne quiquam, quoniam verrentes aequora venti<br>
deminuunt radiisque retexens aetherius sol,<br>
et siccare prius confidunt omnia posse<br>
quam liquor incepti possit contingere finem.<br>
tantum spirantes aequo certamine bellum<br>
magnis [inter se] de rebus cernere certant,<br>
cum semel interea fuerit superantior ignis<br>
et semel, ut fama est, umor regnarit in arvis.<br>
ignis enim superavit et ambiens multa perussit,<br>
avia cum Phaethonta rapax vis solis equorum<br>
aethere raptavit toto terrasque per omnis.<br>
at pater omnipotens ira tum percitus acri<br>
magnanimum Phaethonta repenti fulminis ictu<br>
deturbavit equis in terram, Solque cadenti<br>
obvius aeternam succepit lampada mundi<br>
disiectosque redegit equos iunxitque trementis,<br>
inde suum per iter recreavit cuncta gubernans,<br>
scilicet ut veteres Graium cecinere po&euml;tae.<br>
quod procul a vera nimis est ratione repulsum.<br>
ignis enim superare potest ubi materiai<br>
ex infinito sunt corpora plura coorta;<br>
inde cadunt vires aliqua ratione revictae,<br>
aut pereunt res exustae torrentibus auris.<br>
umor item quondam coepit superare coortus,<br>
ut fama est, hominum vitas quando obruit undis;<br>
inde ubi vis aliqua ratione aversa recessit,<br>
ex infinito fuerat quae cumque coorta,<br>
constiterunt imbres et flumina vim minuerunt.<br>
&nbsp;&nbsp;&nbsp;&nbsp;Sed quibus ille modis coniectus materiai<br>
fundarit terram et caelum pontique profunda,<br>
solis lunai cursus, ex ordine ponam.<br>
nam certe neque consilio primordia rerum<br>
ordine se suo quaeque sagaci mente locarunt<br>
nec quos quaeque darent motus pepigere profecto;<br>
sed quia multa modis multis primordia rerum<br>
ex infinito iam tempore percita plagis<br>
ponderibusque suis consuerunt concita ferri<br>
omnimodisque coire atque omnia pertemptare,<br>
quae cumque inter se possent congressa creare,<br>
propterea fit uti magnum volgata per aevom<br>
omnigenus coetus et motus experiundo<br>
tandem conveniant ea quae coniecta repente<br>
magnarum rerum fiunt exordia saepe,<br>
terrai maris et caeli generisque animantum.<br>
&nbsp;&nbsp;&nbsp;&nbsp;Hic neque tum solis rota cerni lumine largo<br>
altivolans poterat nec magni sidera mundi<br>
nec mare nec caelum nec denique terra neque a&euml;r<br>
nec similis nostris rebus res ulla videri,<br>
sed nova tempestas quaedam molesque coorta.<br>
diffugere inde loci partes coepere paresque<br>
cum paribus iungi res et discludere mundum<br>
 membraque dividere et magnas disponere partes<br>
omnigenis e principiis, discordia quorum<br>
intervalla vias conexus pondera plagas<br>
concursus motus turbabat proelia miscens<br>
propter dissimilis formas variasque figuras,<br>
quod non omnia sic poterant coniuncta manere<br>
nec motus inter sese dare convenientis,<br>
hoc est, a terris altum secernere caelum,<br>
et sorsum mare, uti secreto umore pateret,<br>
seorsus item puri secretique aetheris ignes.<br>
&nbsp;&nbsp;&nbsp;&nbsp;Quippe etenim primum terrai corpora quaeque,<br>
propterea quod erant gravia et perplexa, coibant<br>
in medio atque imas capiebant omnia sedes;<br>
quae quanto magis inter se perplexa coibant,<br>
tam magis expressere ea quae mare sidera solem<br>
lunamque efficerent et magni moenia mundi;<br>
omnia enim magis haec e levibus atque rutundis<br>
seminibus multoque minoribus sunt elementis<br>
quam tellus. ideo per rara foramina terrae<br>
partibus erumpens primus se sustulit aether<br>
ignifer et multos secum levis abstulit ignis,<br>
non alia longe ratione ac saepe videmus,<br>
aurea cum primum gemmantis rore per herbas<br>
matutina rubent radiati lumina solis<br>
exhalantque lacus nebulam fluviique perennes<br>
ipsaque ut inter dum tellus fumare videtur;<br>
omnia quae sursum cum conciliantur, in alto<br>
corpore concreto subtexunt nubila caelum.<br>
sic igitur tum se levis ac diffusilis aether<br>
corpore concreto circum datus undique saepsit<br>
et late diffusus in omnis undique partis<br>
omnia sic avido complexu cetera saepsit.<br>
hunc exordia sunt solis lunaeque secuta,<br>
interutrasque globi quorum vertuntur in auris;<br>
quae neque terra sibi adscivit nec maximus aether,<br>
quod neque tam fuerunt gravia ut depressa sederent,<br>
nec levia ut possent per summas labier oras,<br>
et tamen interutrasque ita sunt, ut corpora viva<br>
versent et partes ut mundi totius extent;<br>
quod genus in nobis quaedam licet in statione<br>
membra manere, tamen cum sint ea quae moveantur.<br>
his igitur rebus retractis terra repente,<br>
maxuma qua nunc se ponti plaga caerula tendit,<br>
succidit et salso suffudit gurgite fossas.<br>
inque dies quanto circum magis aetheris aestus<br>
et radii solis cogebant undique terram<br>
verberibus crebris extrema ad limina fartam<br>
in medio ut propulsa suo condensa coiret,<br>
tam magis expressus salsus de corpore sudor<br>
augebat mare manando camposque natantis,<br>
et tanto magis illa foras elapsa volabant<br>
corpora multa vaporis et a&euml;ris altaque caeli<br>
densabant procul a terris fulgentia templa.<br>
sidebant campi, crescebant montibus altis<br>
ascensus; neque enim poterant subsidere saxa<br>
 nec pariter tantundem omnes succumbere partis.<br>
&nbsp;&nbsp;&nbsp;&nbsp;Sic igitur terrae concreto corpore pondus<br>
constitit atque omnis mundi quasi limus in imum<br>
confluxit gravis et subsedit funditus ut faex;<br>
inde mare, inde a&euml;r, inde aether ignifer ipse<br>
corporibus liquidis sunt omnia pura relicta<br>
et leviora aliis alia, et liquidissimus aether<br>
atque levissimus a&euml;rias super influit auras<br>
nec liquidum corpus turbantibus a&euml;ris auris<br>
commiscet; sinit haec violentis omnia verti<br>
turbinibus, sinit incertis turbare procellis,<br>
ipse suos ignis certo fert impete labens.<br>
nam modice fluere atque uno posse aethera nisu<br>
significat Pontos, mare certo quod fluit aestu<br>
unum labendi conservans usque tenorem.<br>
&nbsp;&nbsp;&nbsp;&nbsp;Motibus astrorum nunc quae sit causa canamus.<br>
principio magnus caeli si vortitur orbis,<br>
ex utraque polum parti premere a&euml;ra nobis<br>
dicendum est extraque tenere et claudere utrimque;<br>
inde alium supra fluere atque intendere eodem<br>
quo volvenda micant aeterni sidera mundi;<br>
aut alium supter, contra qui subvehat orbem,<br>
ut fluvios versare rotas atque austra videmus.<br>
est etiam quoque uti possit caelum omne manere<br>
in statione, tamen cum lucida signa ferantur,<br>
sive quod inclusi rapidi sunt aetheris aestus<br>
quaerentesque viam circum versantur et ignes<br>
passim per caeli volvunt summania templa,<br>
sive aliunde fluens alicunde extrinsecus a&euml;r<br>
versat agens ignis, sive ipsi serpere possunt,<br>
quo cuiusque cibus vocat atque invitat euntis,<br>
flammea per caelum pascentis corpora passim.<br>
nam quid in hoc mundo sit eorum ponere certum<br>
difficilest; sed quid possit fiatque per omne<br>
in variis mundis varia ratione creatis,<br>
id doceo plurisque sequor disponere causas,<br>
motibus astrorum quae possint esse per omne;<br>
e quibus una tamen sit et haec quoque causa necessest,<br>
quae vegeat motum signis; sed quae sit earum<br>
praecipere haud quaquamst pedetemptim progredientis.<br>
&nbsp;&nbsp;&nbsp;&nbsp;Terraque ut in media mundi regione quiescat,<br>
evanescere paulatim et decrescere pondus<br>
convenit atque aliam naturam supter habere<br>
ex ineunte aevo coniunctam atque uniter aptam<br>
partibus a&euml;riis mundi, quibus insita vivit.<br>
propterea non est oneri neque deprimit auras,<br>
ut sua cuique homini nullo sunt pondere membra<br>
nec caput est oneri collo nec denique totum<br>
corporis in pedibus pondus sentimus inesse;<br>
at quae cumque foris veniunt inpostaque nobis<br>
pondera sunt laedunt, permulto saepe minora.<br>
usque adeo magni refert quid quaeque queat res.<br>
sic igitur tellus non est aliena repente<br>
allata atque auris aliunde obiecta alienis,<br>
sed pariter prima concepta ab origine mundi<br>
 certaque pars eius, quasi nobis membra videntur.<br>
&nbsp;&nbsp;&nbsp;&nbsp;Praeterea grandi tonitru concussa repente<br>
terra supra quae se sunt concutit omnia motu;<br>
quod facere haut ulla posset ratione, nisi esset<br>
partibus a&euml;riis mundi caeloque revincta;<br>
nam communibus inter se radicibus haerent<br>
ex ineunte aevo coniuncta atque uniter aucta.<br>
&nbsp;&nbsp;&nbsp;&nbsp;Nonne vides etiam quam magno pondere nobis<br>
sustineat corpus tenuissima vis animai,<br>
propterea quia tam coniuncta atque uniter apta est?<br>
&nbsp;&nbsp;&nbsp;&nbsp;Denique iam saltu pernici tollere corpus<br>
quid potis est nisi vis animae, quae membra gubernat?<br>
iamne vides quantum tenuis natura valere<br>
possit, ubi est coniuncta gravi cum corpore, ut a&euml;r<br>
coniunctus terris et nobis est animi vis?<br>
&nbsp;&nbsp;&nbsp;&nbsp;Nec nimio solis maior rota nec minor ardor<br>
esse potest, nostris quam sensibus esse videtur.<br>
nam quibus e spatiis cumque ignes lumina possunt<br>
adiicere et calidum membris adflare vaporem,<br>
nil magnis intervallis de corpore libant<br>
flammarum, nihil ad speciem est contractior ignis.<br>
proinde, calor quoniam solis lumenque profusum<br>
perveniunt nostros ad sensus et loca fulgent,<br>
forma quoque hinc solis debet filumque videri,<br>
nil adeo ut possis plus aut minus addere vere.<br>
[perveniunt nostros ad sensus et loca fulgent]<br>
lunaque sive notho fertur loca lumine lustrans,<br>
sive suam proprio iactat de corpore lucem,<br>
quidquid id est, nihilo fertur maiore figura<br>
quam, nostris oculis qua cernimus, esse videtur.<br>
nam prius omnia, quae longe semota tuemur<br>
a&euml;ra per multum, specie confusa videntur<br>
quam minui filum. quapropter luna necesse est,<br>
quandoquidem claram speciem certamque figuram<br>
praebet, ut est oris extremis cumque notata,<br>
quanta quoquest, tanta hinc nobis videatur in alto.<br>
postremo quos cumque vides hinc aetheris ignes,<br>
scire licet perquam pauxillo posse minores<br>
esse vel exigua maioris parte brevique.<br>
quandoquidem quos cumque in terris cernimus [ignes],<br>
dum tremor [et] clarus dum cernitur ardor eorum,<br>
perparvom quiddam inter dum mutare videntur<br>
alteram utram in partem filum, quo longius absunt.<br>
&nbsp;&nbsp;&nbsp;&nbsp;Illud item non est mirandum, qua ratione<br>
tantulus ille queat tantum sol mittere lumen,<br>
quod maria ac terras omnis caelumque rigando<br>
compleat et calido perfundat cuncta vapore.<br>
[quanta quoquest tanta hinc nobis videatur in alto]<br>
nam licet hinc mundi patefactum totius unum<br>
largifluum fontem scatere atque erumpere lumen,<br>
ex omni mundo quia sic elementa vaporis<br>
undique conveniunt et sic coniectus eorum<br>
confluit, ex uno capite hic ut profluat ardor.<br>
nonne vides etiam quam late parvus aquai<br>
prata riget fons inter dum campisque redundet?<br>
 est etiam quoque uti non magno solis ab igni<br>
a&euml;ra percipiat calidis fervoribus ardor,<br>
opportunus ita est si forte et idoneus a&euml;r,<br>
ut queat accendi parvis ardoribus ictus;<br>
quod genus inter dum segetes stipulamque videmus<br>
accidere ex una scintilla incendia passim.<br>
forsitan et rosea sol alte lampade lucens<br>
possideat multum caecis fervoribus ignem<br>
circum se, nullo qui sit fulgore notatus,<br>
aestifer ut tantum radiorum exaugeat ictum.<br>
&nbsp;&nbsp;&nbsp;&nbsp;Nec ratio solis simplex [et] recta patescit,<br>
quo pacto aestivis e partibus aegocerotis<br>
brumalis adeat flexus atque inde revertens<br>
canceris ut vertat metas ad solstitialis,<br>
lunaque mensibus id spatium videatur obire,<br>
annua sol in quo consumit tempora cursu.<br>
non, inquam, simplex his rebus reddita causast.<br>
nam fieri vel cum primis id posse videtur,<br>
Democriti quod sancta viri sententia ponit,<br>
quanto quaeque magis sint terram sidera propter,<br>
tanto posse minus cum caeli turbine ferri;<br>
evanescere enim rapidas illius et acris<br>
imminui supter viris, ideoque relinqui<br>
paulatim solem cum posterioribus signis,<br>
inferior multo quod sit quam fervida signa.<br>
et magis hoc lunam: quanto demissior eius<br>
cursus abest procul a caelo terrisque propinquat,<br>
tanto posse minus cum signis tendere cursum.<br>
flaccidiore etiam quanto iam turbine fertur<br>
inferior quam sol, tanto magis omnia signa<br>
hanc adipiscuntur circum praeterque feruntur.<br>
propterea fit ut haec ad signum quodque reverti<br>
mobilius videatur, ad hanc quia signa revisunt.<br>
fit quoque ut e mundi transversis partibus a&euml;r<br>
alternis certo fluere alter tempore possit,<br>
qui queat aestivis solem detrudere signis<br>
brumalis usque ad flexus gelidumque rigorem,<br>
et qui reiciat gelidis a frigoris umbris<br>
aestiferas usque in partis et fervida signa.<br>
et ratione pari lunam stellasque putandumst,<br>
quae volvunt magnos in magnis orbibus annos,<br>
a&euml;ribus posse alternis e partibus ire.<br>
nonne vides etiam diversis nubila ventis<br>
diversas ire in partis inferna supernis?<br>
qui minus illa queant per magnos aetheris orbis<br>
aestibus inter se diversis sidera ferri?<br>
&nbsp;&nbsp;&nbsp;&nbsp;At nox obruit ingenti caligine terras,<br>
aut ubi de longo cursu sol ultima caeli<br>
impulit atque suos efflavit languidus ignis<br>
concussos itere et labefactos a&euml;re multo,<br>
aut quia sub terras cursum convortere cogit<br>
vis eadem, supra quae terras pertulit orbem.<br>
&nbsp;&nbsp;&nbsp;&nbsp;Tempore item certo roseam Matuta per oras<br>
aetheris auroram differt et lumina pandit,<br>
aut quia sol idem, sub terras ille revertens,<br>
 anticipat caelum radiis accendere temptans,<br>
aut quia conveniunt ignes et semina multa<br>
confluere ardoris consuerunt tempore certo,<br>
quae faciunt solis nova semper lumina gigni;<br>
quod genus Idaeis fama est e montibus altis<br>
dispersos ignis orienti lumine cerni,<br>
inde coire globum quasi in unum et conficere orbem.<br>
nec tamen illud in his rebus mirabile debet<br>
esse, quod haec ignis tam certo tempore possint<br>
semina confluere et solis reparare nitorem.<br>
multa videmus enim, certo quae tempore fiunt<br>
omnibus in rebus. florescunt tempore certo<br>
arbusta et certo dimittunt tempore florem.<br>
nec minus in certo dentes cadere imperat aetas<br>
tempore et inpubem molli pubescere veste<br>
et pariter mollem malis demittere barbam.<br>
fulmina postremo nix imbres nubila venti<br>
non nimis incertis fiunt in partibus anni.<br>
namque ubi sic fuerunt causarum exordia prima<br>
atque ita res mundi cecidere ab origine prima,<br>
conseque quoque iam redeunt ex ordine certo.<br>
&nbsp;&nbsp;&nbsp;&nbsp;Crescere itemque dies licet et tabescere noctes,<br>
et minui luces, cum sumant augmina noctis,<br>
aut quia sol idem sub terras atque superne<br>
imparibus currens amfractibus aetheris oras<br>
partit et in partis non aequas dividit orbem,<br>
et quod ab alterutra detraxit parte, reponit<br>
eius in adversa tanto plus parte relatus,<br>
donec ad id signum caeli pervenit, ubi anni<br>
nodus nocturnas exaequat lucibus umbras;<br>
nam medio cursu flatus aquilonis et austri<br>
distinet aequato caelum discrimine metas<br>
propter signiferi posituram totius orbis,<br>
annua sol in quo concludit tempora serpens,<br>
obliquo terras et caelum lumine lustrans,<br>
ut ratio declarat eorum qui loca caeli<br>
omnia dispositis signis ornata notarunt.<br>
aut quia crassior est certis in partibus a&euml;r,<br>
sub terris ideo tremulum iubar haesitat ignis<br>
nec penetrare potest facile atque emergere ad ortus;<br>
propterea noctes hiberno tempore longae<br>
cessant, dum veniat radiatum insigne diei.<br>
aut etiam, quia sic alternis partibus anni<br>
tardius et citius consuerunt confluere ignes,<br>
qui faciunt solem certa de surgere parte,<br>
propterea fit uti videantur dicere verum.<br>
&nbsp;&nbsp;&nbsp;&nbsp;Luna potest solis radiis percussa nitere<br>
inque dies magis [id] lumen convertere nobis<br>
ad speciem, quantum solis secedit ab orbi,<br>
donique eum contra pleno bene lumine fulsit<br>
atque oriens obitus eius super edita vidit;<br>
inde minutatim retro quasi condere lumen<br>
debet item, quanto propius iam solis ad ignem<br>
labitur ex alia signorum parte per orbem;<br>
ut faciunt, lunam qui fingunt esse pilai<br>
 consimilem cursusque viam sub sole tenere.<br>
est etiam quare proprio cum lumine possit<br>
volvier et varias splendoris reddere formas;<br>
corpus enim licet esse aliud, quod fertur et una<br>
labitur omnimodis occursans officiensque,<br>
nec potis est cerni, quia cassum lumine fertur.<br>
versarique potest, globus ut, si forte, pilai<br>
dimidia ex parti candenti lumine tinctus,<br>
versandoque globum variantis edere formas,<br>
donique eam partem, quae cumque est ignibus aucta,<br>
ad speciem vertit nobis oculosque patentis;<br>
inde minutatim retro contorquet et aufert<br>
luciferam partem glomeraminis atque pilai;<br>
ut Babylonica Chaldaeum doctrina refutans<br>
astrologorum artem contra convincere tendit,<br>
proinde quasi id fieri nequeat quod pugnat uterque<br>
aut minus hoc illo sit cur amplectier ausis.<br>
denique cur nequeat semper nova luna creari<br>
ordine formarum certo certisque figuris<br>
inque dies privos aborisci quaeque creata<br>
atque alia illius reparari in parte locoque,<br>
difficilest ratione docere et vincere verbis,<br>
ordine cum [videas] tam certo multa creari.<br>
it Ver et Venus et Veneris praenuntius ante<br>
pennatus graditur, Zephyri vestigia propter<br>
Flora quibus mater praespargens ante viai<br>
cuncta coloribus egregiis et odoribus opplet.<br>
inde loci sequitur Calor aridus et comes una<br>
pulverulenta Ceres [et] etesia flabra aquilonum.<br>
inde Autumnus adit, graditur simul Euhius Euan.<br>
inde aliae tempestates ventique secuntur,<br>
altitonans Volturnus et Auster fulmine pollens.<br>
tandem Bruma nives adfert pigrumque rigorem<br>
reddit. Hiemps sequitur crepitans hanc dentibus algu.<br>
quo minus est mirum, si certo tempore luna<br>
gignitur et certo deletur tempore rusus,<br>
cum fieri possint tam certo tempore multa.<br>
&nbsp;&nbsp;&nbsp;&nbsp;Solis item quoque defectus lunaeque latebras<br>
pluribus e causis fieri tibi posse putandumst.<br>
nam cur luna queat terram secludere solis<br>
lumine et a terris altum caput obstruere ei,<br>
obiciens caecum radiis ardentibus orbem,<br>
tempore eodem aliut facere id non posse putetur<br>
corpus, quod cassum labatur lumine semper?<br>
solque suos etiam dimittere languidus ignis<br>
tempore cur certo nequeat recreareque lumen,<br>
cum loca praeteriit flammis infesta per auras,<br>
quae faciunt ignis interstingui atque perire?<br>
et cur terra queat lunam spoliare vicissim<br>
lumine et oppressum solem super ipsa tenere,<br>
menstrua dum rigidas coni perlabitur umbras,<br>
tempore eodem aliud nequeat succurrere lunae<br>
corpus vel supra solis perlabier orbem,<br>
quod radios inter rumpat lumenque profusum?<br>
et tamen ipsa suo si fulget luna nitore,<br>
 cur nequeat certa mundi languescere parte,<br>
dum loca luminibus propriis inimica per exit?<br>
[menstrua dum rigidas coni perlabitur umbras].<br>
&nbsp;&nbsp;&nbsp;&nbsp;Quod superest, quoniam magni per caerula mundi<br>
qua fieri quicquid posset ratione resolvi,<br>
solis uti varios cursus lunaeque meatus<br>
noscere possemus quae vis et causa cieret,<br>
quove modo [possent] offecto lumine obire<br>
et neque opinantis tenebris obducere terras,<br>
cum quasi conivent et aperto lumine rursum<br>
omnia convisunt clara loca candida luce,<br>
nunc redeo ad mundi novitatem et mollia terrae<br>
arva, novo fetu quid primum in luminis oras<br>
tollere et incertis crerint committere ventis.<br>
&nbsp;&nbsp;&nbsp;&nbsp;Principio genus herbarum viridemque nitorem<br>
terra dedit circum collis camposque per omnis,<br>
florida fulserunt viridanti prata colore,<br>
arboribusque datumst variis exinde per auras<br>
crescendi magnum inmissis certamen habenis.<br>
ut pluma atque pili primum saetaeque creantur<br>
quadripedum membris et corpore pennipotentum,<br>
sic nova tum tellus herbas virgultaque primum<br>
sustulit, inde loci mortalia saecla creavit<br>
multa modis multis varia ratione coorta.<br>
nam neque de caelo cecidisse animalia possunt,<br>
nec terrestria de salsis exisse lacunis.<br>
linquitur ut merito maternum nomen adepta<br>
terra sit, e terra quoniam sunt cuncta creata.<br>
multaque nunc etiam existunt animalia terris<br>
imbribus et calido solis concreta vapore;<br>
quo minus est mirum, si tum sunt plura coorta<br>
et maiora, nova tellure atque aethere adulta.<br>
principio genus alituum variaeque volucres<br>
ova relinquebant exclusae tempore verno,<br>
folliculos ut nunc teretis aestate cicadae<br>
lincunt sponte sua victum vitamque petentes.<br>
tum tibi terra dedit primum mortalia saecla.<br>
multus enim calor atque umor superabat in arvis.<br>
hoc ubi quaeque loci regio opportuna dabatur,<br>
crescebant uteri terram radicibus apti;<br>
quos ubi tempore maturo pate fecerat aetas<br>
infantum, fugiens umorem aurasque petessens,<br>
convertebat ibi natura foramina terrae<br>
et sucum venis cogebat fundere apertis<br>
consimilem lactis, sicut nunc femina quaeque<br>
cum peperit, dulci repletur lacte, quod omnis<br>
impetus in mammas convertitur ille alimenti.<br>
terra cibum pueris, vestem vapor, herba cubile<br>
praebebat multa et molli lanugine abundans.<br>
at novitas mundi nec frigora dura ciebat<br>
nec nimios aestus nec magnis viribus auras.<br>
omnia enim pariter crescunt et robora sumunt.<br>
&nbsp;&nbsp;&nbsp;&nbsp;Quare etiam atque etiam maternum nomen adepta<br>
terra tenet merito, quoniam genus ipsa creavit<br>
humanum atque animal prope certo tempore fudit<br>
 omne quod in magnis bacchatur montibus passim,<br>
a&euml;riasque simul volucres variantibus formis.<br>
sed quia finem aliquam pariendi debet habere,<br>
destitit, ut mulier spatio defessa vetusto.<br>
mutat enim mundi naturam totius aetas<br>
ex alioque alius status excipere omnia debet<br>
nec manet ulla sui similis res: omnia migrant,<br>
omnia commutat natura et vertere cogit.<br>
namque aliud putrescit et aevo debile languet,<br>
porro aliud [suc]crescit et [e] contemptibus exit.<br>
sic igitur mundi naturam totius aetas<br>
mutat, et ex alio terram status excipit alter,<br>
quod potuit nequeat, possit quod non tulit ante.<br>
&nbsp;&nbsp;&nbsp;&nbsp;Multaque tum tellus etiam portenta creare<br>
conatast mira facie membrisque coorta,<br>
androgynem, interutras necutrumque utrimque remotum,<br>
orba pedum partim, manuum viduata vicissim,<br>
muta sine ore etiam, sine voltu caeca reperta,<br>
vinctaque membrorum per totum corpus adhaesu,<br>
nec facere ut possent quicquam nec cedere quoquam<br>
nec vitare malum nec sumere quod volet usus.<br>
cetera de genere hoc monstra ac portenta creabat,<br>
ne quiquam, quoniam natura absterruit auctum<br>
nec potuere cupitum aetatis tangere florem<br>
nec reperire cibum nec iungi per Veneris res.<br>
multa videmus enim rebus concurrere debere,<br>
ut propagando possint procudere saecla;<br>
pabula primum ut sint, genitalia deinde per artus<br>
semina qua possint membris manare remissis,<br>
feminaque ut maribus coniungi possit, habere,<br>
mutua qui mutent inter se gaudia uterque.<br>
&nbsp;&nbsp;&nbsp;&nbsp;Multaque tum interiisse animantum saecla necessest<br>
nec potuisse propagando procudere prolem.<br>
nam quae cumque vides vesci vitalibus auris,<br>
aut dolus aut virtus aut denique mobilitas est<br>
ex ineunte aevo genus id tuta<ta> reservans.<br>
multaque sunt, nobis ex utilitate sua quae<br>
commendata manent, tutelae tradita nostrae.<br>
principio genus acre leonum saevaque saecla<br>
tutatast virtus, volpes dolus et fuga cervos.<br>
at levisomna canum fido cum pectore corda,<br>
et genus omne quod est veterino semine partum<br>
lanigeraeque simul pecudes et bucera saecla<br>
omnia sunt hominum tutelae tradita, Memmi;<br>
nam cupide fugere feras pacemque secuta<br>
sunt et larga suo sine pabula parta labore,<br>
quae damus utilitatis eorum praemia causa.<br>
at quis nil horum tribuit natura, nec ipsa<br>
sponte sua possent ut vivere nec dare nobis<br>
utilitatem aliquam, quare pateremur eorum<br>
praesidio nostro pasci genus esseque tutum,<br>
scilicet haec aliis praedae lucroque iacebant<br>
indupedita suis fatalibus omnia vinclis,<br>
donec ad interitum genus id natura redegit.<br>
&nbsp;&nbsp;&nbsp;&nbsp;Sed neque Centauri fuerunt nec tempore in ullo<br>
 esse queunt duplici natura et corpore bino<br>
ex alienigenis membris compacta, potestas<br>
hinc illinc partis ut sat par esse potissit.<br>
id licet hinc quamvis hebeti cognoscere corde.<br>
principio circum tribus actis impiger annis<br>
floret equus, puer haut quaquam; nam saepe etiam nunc<br>
ubera mammarum in somnis lactantia quaeret.<br>
post ubi equum validae vires aetate senecta<br>
membraque deficiunt fugienti languida vita,<br>
tum demum puerili aevo florenta iuventas<br>
officit et molli vestit lanugine malas;<br>
ne forte ex homine et veterino semine equorum<br>
confieri credas Centauros posse neque esse,<br>
aut rapidis canibus succinctas semimarinis<br>
corporibus Scyllas et cetera de genere horum,<br>
inter se quorum discordia membra videmus;<br>
quae neque florescunt pariter nec robora sumunt<br>
corporibus neque proiciunt aetate senecta<br>
nec simili Venere ardescunt nec moribus unis<br>
conveniunt neque sunt eadem iucunda per artus.<br>
quippe videre licet pinguescere saepe cicuta<br>
barbigeras pecudes, homini quae est acre venenum.<br>
flamma quidem [vero] cum corpora fulva leonum<br>
tam soleat torrere atque urere quam genus omne<br>
visceris in terris quod cumque et sanguinis extet,<br>
qui fieri potuit, triplici cum corpore ut una,<br>
prima leo, postrema draco, media ipsa, Chimaera<br>
ore foras acrem flaret de corpore flammam?<br>
quare etiam tellure nova caeloque recenti<br>
talia qui fingit potuisse animalia gigni,<br>
nixus in hoc uno novitatis nomine inani,<br>
multa licet simili ratione effutiat ore,<br>
aurea tum dicat per terras flumina vulgo<br>
fluxisse et gemmis florere arbusta su&euml;sse<br>
aut hominem tanto membrorum esse impete natum,<br>
trans maria alta pedum nisus ut ponere posset<br>
et manibus totum circum se vertere caelum.<br>
nam quod multa fuere in terris semina rerum,<br>
tempore quo primum tellus animalia fudit,<br>
nil tamen est signi mixtas potuisse creari<br>
inter se pecudes compactaque membra animantum,<br>
propterea quia quae de terris nunc quoque abundant<br>
herbarum genera ac fruges arbustaque laeta<br>
non tamen inter se possunt complexa creari,<br>
sed res quaeque suo ritu procedit et omnes<br>
foedere naturae certo discrimina servant.<br>
&nbsp;&nbsp;&nbsp;&nbsp;Et genus humanum multo fuit illud in arvis<br>
durius, ut decuit, tellus quod dura creasset,<br>
et maioribus et solidis magis ossibus intus<br>
fundatum, validis aptum per viscera nervis,<br>
nec facile ex aestu nec frigore quod caperetur<br>
nec novitate cibi nec labi corporis ulla.<br>
multaque per caelum solis volventia lustra<br>
volgivago vitam tractabant more ferarum.<br>
nec robustus erat curvi moderator aratri<br>
 quisquam, nec scibat ferro molirier arva<br>
nec nova defodere in terram virgulta neque altis<br>
arboribus veteres decidere falcibus ramos.<br>
quod sol atque imbres dederant, quod terra crearat<br>
sponte sua, satis id placabat pectora donum.<br>
glandiferas inter curabant corpora quercus<br>
plerumque; et quae nunc hiberno tempore cernis<br>
arbita puniceo fieri matura colore,<br>
plurima tum tellus etiam maiora ferebat.<br>
multaque praeterea novitas tum florida mundi<br>
pabula dura tulit, miseris mortalibus ampla.<br>
at sedare sitim fluvii fontesque vocabant,<br>
ut nunc montibus e magnis decursus aquai<br>
claricitat late sitientia saecla ferarum.<br>
denique nota vagis silvestria templa tenebant<br>
nympharum, quibus e scibant umore fluenta<br>
lubrica proluvie larga lavere umida saxa,<br>
umida saxa, super viridi stillantia musco,<br>
et partim plano scatere atque erumpere campo.<br>
necdum res igni scibant tractare neque uti<br>
pellibus et spoliis corpus vestire ferarum,<br>
sed nemora atque cavos montis silvasque colebant<br>
et frutices inter condebant squalida membra<br>
verbera ventorum vitare imbrisque coacti.<br>
nec commune bonum poterant spectare neque ullis<br>
moribus inter se scibant nec legibus uti.<br>
quod cuique obtulerat praedae fortuna, ferebat<br>
sponte sua sibi quisque valere et vivere doctus.<br>
et Venus in silvis iungebat corpora amantum;<br>
conciliabat enim vel mutua quamque cupido<br>
vel violenta viri vis atque inpensa libido<br>
vel pretium, glandes atque arbita vel pira lecta.<br>
et manuum mira freti virtute pedumque<br>
consectabantur silvestria saecla ferarum<br>
missilibus saxis et magno pondere clavae.<br>
multaque vincebant, vitabant pauca latebris;<br>
saetigerisque pares subus silvestria membra<br>
nuda dabant terrae nocturno tempore capti,<br>
circum se foliis ac frondibus involventes.<br>
nec plangore diem magno solemque per agros<br>
quaerebant pavidi palantes noctis in umbris,<br>
sed taciti respectabant somnoque sepulti,<br>
dum rosea face sol inferret lumina caelo.<br>
a parvis quod enim consuerant cernere semper<br>
alterno tenebras et lucem tempore gigni,<br>
non erat ut fieri posset mirarier umquam<br>
nec diffidere, ne terras aeterna teneret<br>
nox in perpetuum detracto lumine solis.<br>
sed magis illud erat curae, quod saecla ferarum<br>
infestam miseris faciebant saepe quietem.<br>
eiectique domo fugiebant saxea tecta<br>
spumigeri suis adventu validique leonis<br>
atque intempesta cedebant nocte paventes<br>
hospitibus saevis instrata cubilia fronde.<br>
&nbsp;&nbsp;&nbsp;&nbsp;Nec nimio tum plus quam nunc mortalia saecla<br>
 dulcia linquebant lamentis lumina vitae.<br>
unus enim tum quisque magis deprensus eorum<br>
pabula viva feris praebebat, dentibus haustus,<br>
et nemora ac montis gemitu silvasque replebat<br>
viva videns vivo sepeliri viscera busto.<br>
at quos effugium servarat corpore adeso,<br>
posterius tremulas super ulcera tetra tenentes<br>
palmas horriferis accibant vocibus Orcum,<br>
donique eos vita privarant vermina saeva<br>
expertis opis, ignaros quid volnera vellent.<br>
at non multa virum sub signis milia ducta<br>
una dies dabat exitio nec turbida ponti<br>
aequora lidebant navis ad saxa virosque.<br>
nam temere in cassum frustra mare saepe coortum<br>
saevibat leviterque minas ponebat inanis,<br>
nec poterat quemquam placidi pellacia ponti<br>
subdola pellicere in fraudem ridentibus undis.<br>
improba navigii ratio tum caeca iacebat.<br>
tum penuria deinde cibi languentia leto<br>
membra dabat, contra nunc rerum copia mersat.<br>
illi inprudentes ipsi sibi saepe venenum<br>
vergebant, nunc dant [aliis] sollertius ipsi.<br>
&nbsp;&nbsp;&nbsp;&nbsp;Inde casas postquam ac pellis ignemque pararunt<br>
et mulier coniuncta viro concessit in unum<br>
* * *<br>
cognita sunt, prolemque ex se videre creatam,<br>
tum genus humanum primum mollescere coepit.<br>
ignis enim curavit, ut alsia corpora frigus<br>
non ita iam possent caeli sub tegmine ferre,<br>
et Venus inminuit viris puerique parentum<br>
blanditiis facile ingenium fregere superbum.<br>
tunc et amicitiem coeperunt iungere aventes<br>
finitimi inter se nec laedere nec violari,<br>
et pueros commendarunt muliebreque saeclum,<br>
vocibus et gestu cum balbe significarent<br>
imbecillorum esse aequum misererier omnis.<br>
nec tamen omnimodis poterat concordia gigni,<br>
sed bona magnaque pars servabat foedera caste;<br>
aut genus humanum iam tum foret omne peremptum<br>
nec potuisset adhuc perducere saecla propago.<br>
&nbsp;&nbsp;&nbsp;&nbsp;At varios linguae sonitus natura subegit<br>
mittere et utilitas expressit nomina rerum,<br>
non alia longe ratione atque ipsa videtur<br>
protrahere ad gestum pueros infantia linguae,<br>
cum facit ut digito quae sint praesentia monstrent.<br>
sentit enim vim quisque suam quod possit abuti.<br>
cornua nata prius vitulo quam frontibus extent,<br>
illis iratus petit atque infestus inurget.<br>
at catuli pantherarum scymnique leonum<br>
unguibus ac pedibus iam tum morsuque repugnant,<br>
vix etiam cum sunt dentes unguesque creati.<br>
alituum porro genus alis omne videmus<br>
fidere et a pennis tremulum petere auxiliatum.<br>
proinde putare aliquem tum nomina distribuisse<br>
rebus et inde homines didicisse vocabula prima,<br>
 desiperest. nam cur hic posset cuncta notare<br>
vocibus et varios sonitus emittere linguae,<br>
tempore eodem alii facere id non quisse putentur?<br>
praeterea si non alii quoque vocibus usi<br>
inter se fuerant, unde insita notities est<br>
utilitatis et unde data est huic prima potestas,<br>
quid vellet facere ut sciret animoque videret?<br>
cogere item pluris unus victosque domare<br>
non poterat, rerum ut perdiscere nomina vellent.<br>
nec ratione docere ulla suadereque surdis,<br>
quid sit opus facto, facilest; neque enim paterentur<br>
nec ratione ulla sibi ferrent amplius auris<br>
vocis inauditos sonitus obtundere frustra.<br>
postremo quid in hac mirabile tantoperest re,<br>
si genus humanum, cui vox et lingua vigeret,<br>
pro vario sensu varia res voce notaret?<br>
cum pecudes mutae, cum denique saecla ferarum<br>
dissimilis soleant voces variasque ciere,<br>
cum metus aut dolor est et cum iam gaudia gliscunt.<br>
quippe [et]enim licet id rebus cognoscere apertis.<br>
inritata canum cum primum magna Molossum<br>
mollia ricta fremunt duros nudantia dentes,<br>
longe alio sonitu rabies [re]stricta minatur,<br>
et cum iam latrant et vocibus omnia complent;<br>
at catulos blande cum lingua lambere temptant<br>
aut ubi eos lactant, pedibus morsuque potentes<br>
suspensis teneros imitantur dentibus haustus,<br>
longe alio pacto gannitu vocis adulant,<br>
et cum deserti baubantur in aedibus, aut cum<br>
plorantis fugiunt summisso corpore plagas.<br>
denique non hinnitus item differre videtur,<br>
inter equas ubi equus florenti aetate iuvencus<br>
pinnigeri saevit calcaribus ictus Amoris<br>
et fremitum patulis sub naribus edit ad arma,<br>
et cum sic alias concussis artibus hinnit?<br>
postremo genus alituum variaeque volucres,<br>
accipitres atque ossifragae mergique marinis<br>
fluctibus in salso victum vitamque petentes,<br>
longe alias alio iaciunt in tempore voces,<br>
et quom de victu certant praedaque repugnant.<br>
et partim mutant cum tempestatibus una<br>
raucisonos cantus, cornicum ut saecla vetusta<br>
corvorumque gregis ubi aquam dicuntur et imbris<br>
poscere et inter dum ventos aurasque vocare.<br>
ergo si varii sensus animalia cogunt,<br>
muta tamen cum sint, varias emittere voces,<br>
quanto mortalis magis aequumst tum potuisse<br>
dissimilis alia atque alia res voce notare!<br>
&nbsp;&nbsp;&nbsp;&nbsp;Illud in his rebus tacitus ne forte requiras,<br>
fulmen detulit in terram mortalibus ignem<br>
primitus, inde omnis flammarum diditur ardor;<br>
multa videmus enim caelestibus insita flammis<br>
fulgere, cum caeli donavit plaga vaporis.<br>
et ramosa tamen cum ventis pulsa vacillans<br>
aestuat in ramos incumbens arboris arbor,<br>
 exprimitur validis extritus viribus ignis,<br>
emicat inter dum flammai fervidus ardor,<br>
mutua dum inter se rami stirpesque teruntur.<br>
quorum utrumque dedisse potest mortalibus ignem.<br>
inde cibum quoquere ac flammae mollire vapore<br>
sol docuit, quoniam mitescere multa videbant<br>
verberibus radiorum atque aestu victa per agros.<br>
&nbsp;&nbsp;&nbsp;&nbsp;Inque dies magis hi victum vitamque priorem<br>
commutare novis monstrabant rebus et igni,<br>
ingenio qui praestabant et corde vigebant.<br>
condere coeperunt urbis arcemque locare<br>
praesidium reges ipsi sibi perfugiumque,<br>
et pecudes et agros divisere atque dedere<br>
pro facie cuiusque et viribus ingenioque;<br>
nam facies multum valuit viresque vigebant.<br>
posterius res inventast aurumque repertum,<br>
quod facile et validis et pulchris dempsit honorem;<br>
divitioris enim sectam plerumque secuntur<br>
quam lubet et fortes et pulchro corpore creti.<br>
quod siquis vera vitam ratione gubernet,<br>
divitiae grandes homini sunt vivere parce<br>
aequo animo; neque enim est umquam penuria parvi.<br>
at claros homines voluerunt se atque potentes,<br>
ut fundamento stabili fortuna maneret<br>
et placidam possent opulenti degere vitam,<br>
ne quiquam, quoniam ad summum succedere honorem<br>
certantes iter infestum fecere viai,<br>
et tamen e summo, quasi fulmen, deicit ictos<br>
invidia inter dum contemptim in Tartara taetra;<br>
invidia quoniam ceu fulmine summa vaporant<br>
plerumque et quae sunt aliis magis edita cumque;<br>
ut satius multo iam sit parere quietum<br>
quam regere imperio res velle et regna tenere.<br>
proinde sine in cassum defessi sanguine sudent,<br>
angustum per iter luctantes ambitionis;<br>
quandoquidem sapiunt alieno ex ore petuntque<br>
res ex auditis potius quam sensibus ipsis,<br>
nec magis id nunc est neque erit mox quam fuit ante.<br>
&nbsp;&nbsp;&nbsp;&nbsp;Ergo regibus occisis subversa iacebat<br>
pristina maiestas soliorum et sceptra superba,<br>
et capitis summi praeclarum insigne cruentum<br>
sub pedibus vulgi magnum lugebat honorem;<br>
nam cupide conculcatur nimis ante metutum.<br>
res itaque ad summam faecem turbasque redibat,<br>
imperium sibi cum ac summatum quisque petebat.<br>
inde magistratum partim docuere creare<br>
iuraque constituere, ut vellent legibus uti.<br>
nam genus humanum, defessum vi colere aevom,<br>
ex inimicitiis languebat; quo magis ipsum<br>
sponte sua cecidit sub leges artaque iura.<br>
acrius ex ira quod enim se quisque parabat<br>
ulcisci quam nunc concessumst legibus aequis,<br>
hanc ob rem est homines pertaesum vi colere aevom.<br>
inde metus maculat poenarum praemia vitae.<br>
circumretit enim vis atque iniuria quemque<br>
 atque unde exortast, ad eum plerumque revertit,<br>
nec facilest placidam ac pacatam degere vitam<br>
qui violat factis communia foedera pacis.<br>
etsi fallit enim divom genus humanumque,<br>
perpetuo tamen id fore clam diffidere debet;<br>
quippe ubi se multi per somnia saepe loquentes<br>
aut morbo delirantes protraxe ferantur<br>
et celata [mala] in medium et peccata dedisse.<br>
&nbsp;&nbsp;&nbsp;&nbsp;Nunc quae causa deum per magnas numina gentis<br>
pervulgarit et ararum compleverit urbis<br>
suscipiendaque curarit sollemnia sacra,<br>
quae nunc in magnis florent sacra rebus locisque,<br>
unde etiam nunc est mortalibus insitus horror,<br>
qui delubra deum nova toto suscitat orbi<br>
terrarum et festis cogit celebrare diebus,<br>
non ita difficilest rationem reddere verbis.<br>
quippe etenim iam tum divom mortalia saecla<br>
egregias animo facies vigilante videbant<br>
et magis in somnis mirando corporis auctu.<br>
his igitur sensum tribuebant propterea quod<br>
membra movere videbantur vocesque superbas<br>
mittere pro facie praeclara et viribus amplis.<br>
aeternamque dabant vitam, quia semper eorum<br>
subpeditabatur facies et forma manebat,<br>
et tamen omnino quod tantis viribus auctos<br>
non temere ulla vi convinci posse putabant.<br>
fortunisque ideo longe praestare putabant,<br>
quod mortis timor haut quemquam vexaret eorum,<br>
et simul in somnis quia multa et mira videbant<br>
efficere et nullum capere ipsos inde laborem.<br>
praeterea caeli rationes ordine certo<br>
et varia annorum cernebant tempora verti<br>
nec poterant quibus id fieret cognoscere causis.<br>
ergo perfugium sibi habebant omnia divis<br>
tradere et illorum nutu facere omnia flecti.<br>
in caeloque deum sedes et templa locarunt,<br>
per caelum volvi quia nox et luna videtur,<br>
luna dies et nox et noctis signa severa<br>
noctivagaeque faces caeli flammaeque volantes,<br>
nubila sol imbres nix venti fulmina grando<br>
et rapidi fremitus et murmura magna minarum.<br>
&nbsp;&nbsp;&nbsp;&nbsp;O genus infelix humanum, talia divis<br>
cum tribuit facta atque iras adiunxit acerbas!<br>
quantos tum gemitus ipsi sibi, quantaque nobis<br>
volnera, quas lacrimas peperere minoribus nostris!<br>
nec pietas ullast velatum saepe videri<br>
vertier ad lapidem atque omnis accedere ad aras<br>
nec procumbere humi prostratum et pandere palmas<br>
ante deum delubra nec aras sanguine multo<br>
spargere quadrupedum nec votis nectere vota,<br>
sed mage pacata posse omnia mente tueri.<br>
nam cum suspicimus magni caelestia mundi<br>
templa super stellisque micantibus aethera fixum,<br>
et venit in mentem solis lunaeque viarum,<br>
tunc aliis oppressa malis in pectora cura<br>
 illa quoque expergefactum caput erigere infit,<br>
ne quae forte deum nobis inmensa potestas<br>
sit, vario motu quae candida sidera verset;<br>
temptat enim dubiam mentem rationis egestas,<br>
ecquae nam fuerit mundi genitalis origo,<br>
et simul ecquae sit finis, quoad moenia mundi<br>
et taciti motus hunc possint ferre laborem,<br>
an divinitus aeterna donata salute<br>
perpetuo possint aevi labentia tractu<br>
inmensi validas aevi contemnere viris.<br>
praeterea cui non animus formidine divum<br>
contrahitur, cui non correpunt membra pavore,<br>
fulminis horribili cum plaga torrida tellus<br>
contremit et magnum percurrunt murmura caelum?<br>
non populi gentesque tremunt, regesque superbi<br>
corripiunt divum percussi membra timore,<br>
ne quod ob admissum foede dictumve superbe<br>
poenarum grave sit solvendi tempus adauctum?<br>
summa etiam cum vis violenti per mare venti<br>
induperatorem classis super aequora verrit<br>
cum validis pariter legionibus atque elephantis,<br>
non divom pacem votis adit ac prece quaesit<br>
ventorum pavidus paces animasque secundas?<br>
ne quiquam, quoniam violento turbine saepe<br>
correptus nihilo fertur minus ad vada leti.<br>
usque adeo res humanas vis abdita quaedam<br>
opterit et pulchros fascis saevasque secures<br>
proculcare ac ludibrio sibi habere videtur.<br>
denique sub pedibus tellus cum tota vacillat<br>
concussaeque cadunt urbes dubiaeque minantur,<br>
quid mirum si se temnunt mortalia saecla<br>
atque potestatis magnas mirasque relinquunt<br>
in rebus viris divum, quae cuncta gubernent?<br>
&nbsp;&nbsp;&nbsp;&nbsp;Quod super est, ae[s at]que aurum ferrumque repertumst<br>
et simul argenti pondus plumbique potestas,<br>
ignis ubi ingentis silvas ardore cremarat<br>
montibus in magnis, seu caelo fulmine misso,<br>
sive quod inter se bellum silvestre gerentes<br>
hostibus intulerant ignem formidinis ergo,<br>
sive quod inducti terrae bonitate volebant<br>
pandere agros pinguis et pascua reddere rura,<br>
sive feras interficere et ditescere praeda;<br>
nam fovea atque igni prius est venarier ortum<br>
quam saepire plagis saltum canibusque ciere.<br>
quicquid id est, qua cumque e causa flammeus ardor<br>
horribili sonitu silvas exederat altis<br>
a radicibus et terram percoxerat igni,<br>
manabat venis ferventibus in loca terrae<br>
concava conveniens argenti rivus et auri,<br>
aeris item et plumbi. quae cum concreta videbant<br>
posterius claro in terra splendere colore,<br>
tollebant nitido capti levique lepore,<br>
et simili formata videbant esse figura<br>
atque lacunarum fuerant vestigia cuique.<br>
tum penetrabat eos posse haec liquefacta calore<br>
 quamlibet in formam et faciem decurrere rerum,<br>
et prorsum quamvis in acuta ac tenvia posse<br>
mucronum duci fastigia procudendo,<br>
ut sibi tela parent silvasque ut caedere possint<br>
materiemque dolare et levia radere tigna<br>
et terebrare etiam ac pertundere perque forare.<br>
nec minus argento facere haec auroque parabant<br>
quam validi primum violentis viribus aeris,<br>
ne quiquam, quoniam cedebat victa potestas<br>
nec poterant pariter durum sufferre laborem.<br>
nam fuit in pretio magis aes aurumque iacebat<br>
propter inutilitatem hebeti mucrone retusum;<br>
nunc iacet aes, aurum in summum successit honorem.<br>
sic volvenda aetas commutat tempora rerum.<br>
quod fuit in pretio, fit nullo denique honore;<br>
porro aliud succedit et [e] contemptibus exit<br>
inque dies magis adpetitur floretque repertum<br>
laudibus et miro est mortalis inter honore.<br>
&nbsp;&nbsp;&nbsp;&nbsp;Nunc tibi quo pacto ferri natura reperta<br>
sit facilest ipsi per te cognoscere, Memmi.<br>
arma antiqua manus ungues dentesque fuerunt<br>
et lapides et item silvarum fragmina rami<br>
et flamma atque ignes, post quam sunt cognita primum.<br>
posterius ferri vis est aerisque reperta.<br>
et prior aeris erat quam ferri cognitus usus,<br>
quo facilis magis est natura et copia maior.<br>
aere solum terrae tractabant, aereque belli<br>
miscebant fluctus et vulnera vasta serebant<br>
et pecus atque agros adimebant; nam facile ollis<br>
omnia cedebant armatis nuda et inerma.<br>
inde minutatim processit ferreus ensis<br>
versaque in obprobrium species est falcis ahenae,<br>
et ferro coepere solum proscindere terrae<br>
exaequataque sunt creperi certamina belli.<br>
et prius est armatum in equi conscendere costas<br>
et moderarier hunc frenis dextraque vigere<br>
quam biiugo curru belli temptare pericla.<br>
et biiugo prius est quam bis coniungere binos<br>
et quam falciferos armatum escendere currus.<br>
inde boves Lucas turrito corpore, tetras,<br>
anguimanus, belli docuerunt volnera Poeni<br>
sufferre et magnas Martis turbare catervas.<br>
sic alid ex alio peperit discordia tristis,<br>
horribile humanis quod gentibus esset in armis,<br>
inque dies belli terroribus addidit augmen.<br>
&nbsp;&nbsp;&nbsp;&nbsp;Temptarunt etiam tauros in moenere belli<br>
expertique sues saevos sunt mittere in hostis.<br>
et validos partim prae se misere leones<br>
cum doctoribus armatis saevisque magistris,<br>
qui moderarier his possent vinclisque tenere,<br>
ne quiquam, quoniam permixta caede calentes<br>
turbabant saevi nullo discrimine turmas,<br>
terrificas capitum quatientis undique cristas,<br>
nec poterant equites fremitu perterrita equorum<br>
pectora mulcere et frenis convertere in hostis.<br>
 inritata leae iaciebant corpora saltu<br>
undique et adversum venientibus ora patebant<br>
et nec opinantis a tergo deripiebant<br>
deplexaeque dabant in terram volnere victos,<br>
morsibus adfixae validis atque unguibus uncis.<br>
iactabantque suos tauri pedibusque terebant<br>
et latera ac ventres hauribant supter equorum<br>
cornibus et terram minitanti mente ruebant.<br>
et validis socios caedebant dentibus apri<br>
tela infracta suo tinguentes sanguine saevi<br>
[in se fracta suo tinguentes sanguine tela,]<br>
permixtasque dabant equitum peditumque ruinas.<br>
nam transversa feros exibant dentis adactus<br>
iumenta aut pedibus ventos erecta petebant,<br>
ne quiquam, quoniam ab nervis succisa videres<br>
concidere atque gravi terram consternere casu.<br>
si quos ante domi domitos satis esse putabant,<br>
effervescere cernebant in rebus agundis<br>
volneribus clamore fuga terrore tumultu,<br>
nec poterant ullam partem redducere eorum;<br>
diffugiebat enim varium genus omne ferarum,<br>
ut nunc saepe boves Lucae ferro male mactae<br>
diffugiunt, fera facta suis cum multa dedere.<br>
Sed facere id non tam vincendi spe voluerunt;<br>
quam dare quod gemerent hostes, ipsique perire,<br>
qui numero diffidebant armisque vacabant,<br>
si fuit ut facerent. sed vix adducor ut ante<br>
non quierint animo praesentire atque videre,<br>
quam commune malum fieret foedumque, futurum.<br>
et magis id possis factum contendere in omni<br>
in variis mundis varia ratione creatis,<br>
quam certo atque uno terrarum quolibet orbi.<br>
&nbsp;&nbsp;&nbsp;&nbsp;Nexilis ante fuit vestis quam textile tegmen.<br>
textile post ferrumst, quia ferro tela paratur,<br>
nec ratione alia possunt tam levia gigni<br>
insilia ac fusi, radii, scapique sonantes.<br>
et facere ante viros lanam natura co&euml;git<br>
quam muliebre genus; nam longe praestat in arte<br>
et sollertius est multo genus omne virile;<br>
agricolae donec vitio vertere severi,<br>
ut muliebribus id manibus concedere vellent<br>
atque ipsi pariter durum sufferre laborem<br>
atque opere in duro durarent membra manusque.<br>
&nbsp;&nbsp;&nbsp;&nbsp;At specimen sationis et insitionis origo<br>
ipsa fuit rerum primum natura creatrix,<br>
arboribus quoniam bacae glandesque caducae<br>
tempestiva dabant pullorum examina supter;<br>
unde etiam libitumst stirpis committere ramis<br>
et nova defodere in terram virgulta per agros.<br>
inde aliam atque aliam culturam dulcis agelli<br>
temptabant fructusque feros mansuescere terra<br>
cernebant indulgendo blandeque colendo.<br>
inque dies magis in montem succedere silvas<br>
cogebant infraque locum concedere cultis,<br>
prata lacus rivos segetes vinetaque laeta<br>
 collibus et campis ut haberent, atque olearum<br>
caerula distinguens inter plaga currere posset<br>
per tumulos et convallis camposque profusa;<br>
ut nunc esse vides vario distincta lepore<br>
omnia, quae pomis intersita dulcibus ornant<br>
arbustisque tenent felicibus opsita circum.<br>
&nbsp;&nbsp;&nbsp;&nbsp;At liquidas avium voces imitarier ore<br>
ante fuit multo quam levia carmina cantu<br>
concelebrare homines possent aurisque iuvare.<br>
et zephyri cava per calamorum sibila primum<br>
agrestis docuere cavas inflare cicutas.<br>
inde minutatim dulcis didicere querellas,<br>
tibia quas fundit digitis pulsata canentum,<br>
avia per nemora ac silvas saltusque reperta,<br>
per loca pastorum deserta atque otia dia.<br>
[sic unum quicquid paulatim protrahit aetas<br>
in medium ratioque in luminis eruit oras.]<br>
haec animos ollis mulcebant atque iuvabant<br>
cum satiate cibi; nam tum sunt omnia cordi.<br>
saepe itaque inter se prostrati in gramine molli<br>
propter aquae rivom sub ramis arboris altae.<br>
non magnis opibus iucunde corpora habebant,<br>
praesertim cum tempestas ridebat et anni<br>
tempora pingebant viridantis floribus herbas.<br>
tum ioca, tum sermo, tum dulces esse cachinni<br>
consuerant; agrestis enim tum musa vigebat.<br>
tum caput atque umeros plexis redimire coronis<br>
floribus et foliis lascivia laeta movebat,<br>
atque extra numerum procedere membra moventes<br>
duriter et duro terram pede pellere matrem;<br>
unde oriebantur risus dulcesque cachinni,<br>
omnia quod nova tum magis haec et mira vigebant.<br>
et vigilantibus hinc aderant solacia somno<br>
ducere multimodis voces et flectere cantus<br>
et supera calamos unco percurrere labro;<br>
unde etiam vigiles nunc haec accepta tuentur.<br>
et numerum servare genus didicere, neque hilo<br>
maiore interea capiunt dulcedine fructum<br>
quam silvestre genus capiebat terrigenarum.<br>
nam quod adest praesto, nisi quid cognovimus ante<br>
suavius, in primis placet et pollere videtur,<br>
posteriorque fere melior res illa reperta<br>
perdit et immutat sensus ad pristina quaeque.<br>
sic odium coepit glandis, sic illa relicta<br>
strata cubilia sunt herbis et frondibus aucta.<br>
pellis item cecidit vestis contempta ferina;<br>
quam reor invidia tali tunc esse repertam,<br>
ut letum insidiis qui gessit primus obiret,<br>
et tamen inter eos distractam sanguine multo<br>
disperiise neque in fructum convertere quisse.<br>
tunc igitur pelles, nunc aurum et purpura curis<br>
exercent hominum vitam belloque fatigant;<br>
quo magis in nobis, ut opinor, culpa resedit.<br>
frigus enim nudos sine pellibus excruciabat<br>
terrigenas; at nos nil laedit veste carere<br>
purpurea atque auro signisque ingentibus apta,<br>
dum plebeia tamen sit, quae defendere possit.<br>
&nbsp;&nbsp;&nbsp;&nbsp;Ergo hominum genus in cassum frustraque laborat<br>
semper et [in] curis consumit inanibus aevom,<br>
ni mirum quia non cognovit quae sit habendi<br>
finis et omnino quoad crescat vera voluptas;<br>
idque minutatim vitam provexit in altum<br>
et belli magnos commovit funditus aestus.<br>
at vigiles mundi magnum versatile templum<br>
sol et luna suo lustrantes lumine circum<br>
perdocuere homines annorum tempora verti<br>
et certa ratione geri rem atque ordine certo.<br>
&nbsp;&nbsp;&nbsp;&nbsp;Iam validis saepti degebant turribus aevom,<br>
et divisa colebatur discretaque tellus,<br>
tum mare velivolis florebat navibus ponti,<br>
auxilia ac socios iam pacto foedere habebant,<br>
carminibus cum res gestas coepere po&euml;tae<br>
tradere; nec multo prius sunt elementa reperta.<br>
propterea quid sit prius actum respicere aetas<br>
nostra nequit, nisi qua ratio vestigia monstrat.<br>
&nbsp;&nbsp;&nbsp;&nbsp;Navigia atque agri culturas moenia leges<br>
arma vias vestes [et] cetera de genere horum,<br>
praemia, delicias quoque vitae funditus omnis,<br>
carmina, picturas et daedala signa polita<br>
usus et impigrae simul experientia mentis<br>
paulatim docuit pedetemptim progredientis.<br>
sic unum quicquid paulatim protrahit aetas<br>
in medium ratioque in luminis erigit oras;<br>
namque alid ex alio clarescere corde videbant,<br>
artibus ad summum donec venere cacumen.
</P>
<div class="footer">
	<p>
		<a href="/lucretius.html">Lucretius</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY></HTML>