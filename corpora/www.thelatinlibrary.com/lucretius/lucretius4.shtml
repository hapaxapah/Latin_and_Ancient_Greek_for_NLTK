<html>
	<head>
		<title>
			Lucretius: De Rerum Natura IV
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>TITI LVCRETI CARI DE RERVM NATVRA LIBER QVARTVS
</p>

<p class=border></P>

<p>
Avia Pieridum peragro loca nullius ante<br>
trita solo. iuvat integros accedere fontis<br>
atque haurire, iuvatque novos decerpere flores<br>
insignemque meo capiti petere inde coronam,<br>
unde prius nulli velarint tempora musae;<br>
primum quod magnis doceo de rebus et artis<br>
religionum animum nodis exsolvere pergo,<br>
deinde quod obscura de re tam lucida pango<br>
carmina musaeo contingens cuncta lepore.<br>
id quoque enim non ab nulla ratione videtur;<br>
nam vel uti pueris absinthia taetra medentes<br>
cum dare conantur, prius oras pocula circum<br>
contingunt mellis dulci flavoque liquore,<br>
ut puerorum aetas inprovida ludificetur<br>
labrorum tenus, interea perpotet amarum<br>
absinthi laticem deceptaque non capiatur,<br>
sed potius tali facto recreata valescat,<br>
sic ego nunc, quoniam haec ratio plerumque videtur<br>
tristior esse quibus non est tractata, retroque<br>
volgus abhorret ab hac, volui tibi suaviloquenti<br>
carmine Pierio rationem exponere nostram<br>
et quasi musaeo dulci contingere melle;<br>
si tibi forte animum tali ratione tenere<br>
versibus in nostris possem, dum percipis omnem<br>
naturam rerum ac persentis utilitatem.<br>
&nbsp;&nbsp;&nbsp;&nbsp;Sed quoniam docui cunctarum exordia rerum<br>
qualia sint et quam variis distantia formis<br>
sponte sua volitent aeterno percita motu<br>
quoque modo possit res ex his quaeque creari,<br>
[nunc agere incipiam tibi quod vehementer ad has res<br>
attinet esse ea quae rerum simulacra vocamus,<br>
quae quasi membranae vel cortex nominitandast,]<br>
atque animi quoniam docui natura quid esset<br>
et quibus e rebus cum corpore compta vigeret<br>
quove modo distracta rediret in ordia prima,<br>
nunc agere incipiam tibi, quod vehementer ad has res<br>
attinet esse ea quae rerum simulacra vocamus,<br>
quod speciem ac formam similem gerit eius imago,<br>
cuius cumque cluet de corpore fusa vagari;<br>
quae quasi membranae summo de corpore rerum<br>
dereptae volitant ultroque citroque per auras,<br>
atque eadem nobis vigilantibus obvia mentes<br>
terrificant atque in somnis, cum saepe figuras<br>
contuimur miras simulacraque luce carentum,<br>
quae nos horrifice languentis saepe sopore<br>
excierunt ne forte animas Acherunte reamur<br>
effugere aut umbras inter vivos volitare<br>
neve aliquid nostri post mortem posse relinqui,<br>
cum corpus simul atque animi natura perempta<br>
in sua discessum dederint primordia quaeque.<br>
dico igitur rerum effigias tenuisque figuras<br>
mittier ab rebus summo de cortice eorum;<br>
id licet hinc quamvis hebeti cognoscere corde.<br>
&nbsp;&nbsp;&nbsp;&nbsp; Principio quoniam mittunt in rebus apertis<br>
corpora res multae, partim diffusa solute,<br>
robora ceu fumum mittunt ignesque vaporem,<br>
et partim contexta magis condensaque, ut olim<br>
cum teretis ponunt tunicas aestate cicadae,<br>
et vituli cum membranas de corpore summo<br>
nascentes mittunt, et item cum lubrica serpens<br>
exuit in spinis vestem; nam saepe videmus<br>
illorum spoliis vepres volitantibus auctas.<br>
quae quoniam fiunt, tenuis quoque debet imago<br>
ab rebus mitti summo de corpore rerum.<br>
nam cur illa cadant magis ab rebusque recedant<br>
quam quae tenvia sunt, hiscendist nulla potestas;<br>
praesertim cum sint in summis corpora rebus<br>
multa minuta, iaci quae possint ordine eodem<br>
quo fuerint et formai servare figuram,<br>
et multo citius, quanto minus indupediri<br>
pauca queunt et [quae] sunt prima fronte locata.<br>
nam certe iacere ac largiri multa videmus,<br>
non solum ex alto penitusque, ut diximus ante,<br>
verum de summis ipsum quoque saepe colorem.<br>
et volgo faciunt id lutea russaque vela<br>
et ferrugina, cum magnis intenta theatris<br>
per malos volgata trabesque trementia flutant;<br>
namque ibi consessum caveai supter et omnem<br>
scaenai speciem patrum matrumque deorsum<br>
inficiunt coguntque suo fluitare colore.<br>
et quanto circum mage sunt inclusa theatri<br>
moenia, tam magis haec intus perfusa lepore<br>
omnia conrident correpta luce diei.<br>
ergo lintea de summo cum corpore fucum<br>
mittunt, effigias quoque debent mittere tenvis<br>
res quaeque, ex summo quoniam iaculantur utraque.<br>
sunt igitur iam formarum vestigia certa,<br>
quae volgo volitant subtili praedita filo<br>
nec singillatim possunt secreta videri.<br>
&nbsp;&nbsp;&nbsp;&nbsp;Praeterea omnis odor fumus vapor atque aliae res<br>
consimiles ideo diffusae rebus abundant,<br>
ex alto quia dum veniunt extrinsecus ortae<br>
scinduntur per iter flexum, nec recta viarum<br>
ostia sunt, qua contendant exire coortae.<br>
at contra tenuis summi membrana coloris<br>
cum iacitur, nihil est quod eam discerpere possit,<br>
in promptu quoniam est in prima fronte locata.<br>
&nbsp;&nbsp;&nbsp;&nbsp;Postremo speculis in aqua splendoreque in omni<br>
quae cumque apparent nobis simulacra, necessest,<br>
quandoquidem simili specie sunt praedita rerum,<br>
exin imaginibus missis consistere eorum.<br>
[nam cur illa cadant magis ab rebusque recedant<br>
quam quae tenuia sunt, hiscendist nulla potestas.]<br>
sunt igitur tenues formarum illis similesque<br>
effigiae, singillatim quas cernere nemo<br>
cum possit, tamen adsiduo crebroque repulsu<br>
reiectae reddunt speculorum ex aequore visum,<br>
nec ratione alia servari posse videntur,<br>
 tanto opere ut similes reddantur cuique figurae.<br>
&nbsp;&nbsp;&nbsp;&nbsp;Nunc age, quam tenui natura constet imago<br>
percipe. et in primis, quoniam primordia tantum<br>
sunt infra nostros sensus tantoque minora<br>
quam quae primum oculi coeptant non posse tueri,<br>
nunc tamen id quoque uti confirmem, exordia rerum<br>
cunctarum quam sint subtilia percipe paucis.<br>
primum animalia sunt iam partim tantula, corum<br>
tertia pars nulla possit ratione videri.<br>
horum intestinum quodvis quale esse putandumst!<br>
quid cordis globus aut oculi? quid membra? quid artus?<br>
quantula sunt! quid praeterea primordia quaeque,<br>
unde anima atque animi constet natura necessumst,<br>
nonne vides quam sint subtilia quamque minuta?<br>
praeterea quaecumque suo de corpore odorem<br>
expirant acrem, panaces absinthia taetra<br>
habrotonique graves et tristia centaurea,<br>
quorum unum quidvis leviter si forte duobus<br>
* * *<br>
quin potius noscas rerum simulacra vagari<br>
multa modis multis, nulla vi cassaque sensu?<br>
&nbsp;&nbsp;&nbsp;&nbsp;Sed ne forte putes ea demum sola vagari,<br>
quae cumque ab rebus rerum simulacra recedunt,<br>
sunt etiam quae sponte sua gignuntur et ipsa<br>
constituuntur in hoc caelo, qui dicitur aer,<br>
quae multis formata modis sublime feruntur,<br>
ut nubes facile inter dum concrescere in alto<br>
cernimus et mundi speciem violare serenam<br>
a&euml;ra mulcentes motu; nam saepe Gigantum<br>
ora volare videntur et umbram ducere late,<br>
inter dum magni montes avolsaque saxa<br>
montibus ante ire et solem succedere praeter,<br>
inde alios trahere atque inducere belua nimbos.<br>
nec speciem mutare suam liquentia cessant<br>
et cuiusque modi formarum vertere in oras.<br>
&nbsp;&nbsp;&nbsp;&nbsp;Nunc ea quam facili et celeri ratione genantur<br>
perpetuoque fluant ab rebus lapsaque cedant<br>
* * *<br>
semper enim summum quicquid de rebus abundat,<br>
quod iaculentur. et hoc alias cum pervenit in res,<br>
transit, ut in primis vestem; sed ubi aspera saxa<br>
aut in materiam ligni pervenit, ibi iam<br>
scinditur, ut nullum simulacrum reddere possit.<br>
at cum splendida quae constant opposta fuerunt<br>
densaque, ut in primis speculum est, nihil accidit horum;<br>
nam neque, uti vestem, possunt transire, neque autem<br>
scindi; quam meminit levor praestare salutem.<br>
qua propter fit ut hinc nobis simulacra redundent.<br>
et quamvis subito quovis in tempore quamque<br>
rem contra speculum ponas, apparet imago;<br>
perpetuo fluere ut noscas e corpore summo<br>
texturas rerum tenuis tenuisque figuras.<br>
ergo multa brevi spatio simulacra genuntur,<br>
ut merito celer his rebus dicatur origo.<br>
et quasi multa brevi spatio summittere debet<br>
 lumina sol, ut perpetuo sint omnia plena,<br>
sic ab rebus item simili ratione necessest<br>
temporis in puncto rerum simulacra ferantur<br>
multa modis multis in cunctas undique partis;<br>
quandoquidem speculum quo cumque obvertimus oris,<br>
res ibi respondent simili forma atque colore.<br>
&nbsp;&nbsp;&nbsp;&nbsp;Praeterea modo cum fuerit liquidissima caeli<br>
tempestas, perquam subito fit turbida foede,<br>
undique uti tenebras omnis Acherunta rearis<br>
liquisse et magnas caeli complesse cavernas.<br>
usque adeo taetra nimborum nocte coorta<br>
inpendent atrae Formidinis ora superne;<br>
quorum quantula pars sit imago dicere nemost<br>
qui possit neque eam rationem reddere dictis.<br>
&nbsp;&nbsp;&nbsp;&nbsp;Nunc age, quam celeri motu simulacra ferantur,<br>
et quae mobilitas ollis tranantibus auras<br>
reddita sit, longo spatio ut brevis hora teratur,<br>
in quem quaeque locum diverso numine tendunt,<br>
suavidicis potius quam multis versibus edam;<br>
parvus ut est cycni melior canor, ille gruum quam<br>
clamor in aetheriis dispersus nubibus austri.<br>
&nbsp;&nbsp;&nbsp;&nbsp;Principio persaepe levis res atque minutis<br>
corporibus factas celeris licet esse videre.<br>
in quo iam genere est solis lux et vapor eius,<br>
propterea quia sunt e primis facta minutis,<br>
quae quasi cuduntur perque a&euml;ris intervallum<br>
non dubitant transire sequenti concita plaga;<br>
suppeditatur enim confestim lumine lumen<br>
et quasi protelo stimulatur fulgere fulgur.<br>
qua propter simulacra pari ratione necessest<br>
inmemorabile per spatium transcurrere posse<br>
temporis in puncto, primum quod parvola causa<br>
est procul a tergo quae provehat atque propellat,<br>
quod super est, ubi tam volucri levitate ferantur,<br>
deinde quod usque adeo textura praedita rara<br>
mittuntur, facile ut quasvis penetrare queant res<br>
et quasi permanare per a&euml;ris intervallum.<br>
&nbsp;&nbsp;&nbsp;&nbsp;Praeterea si quae penitus corpuscula rerum<br>
ex altoque foras mittuntur, solis uti lux<br>
ac vapor, haec puncto cernuntur lapsa diei<br>
per totum caeli spatium diffundere sese<br>
perque volare mare ac terras caelumque rigare.<br>
quid quae sunt igitur iam prima fronte parata,<br>
cum iaciuntur et emissum res nulla moratur?<br>
quone vides citius debere et longius ire<br>
multiplexque loci spatium transcurrere eodem<br>
tempore quo solis pervolgant lumina caelum?<br>
&nbsp;&nbsp;&nbsp;&nbsp;Hoc etiam in primis specimen verum esse videtur,<br>
quam celeri motu rerum simulacra ferantur,<br>
quod simul ac primum sub diu splendor aquai<br>
ponitur, extemplo caelo stellante serena<br>
sidera respondent in aqua radiantia mundi.<br>
iamne vides igitur quam puncto tempore imago<br>
aetheris ex oris in terrarum accidat oras?<br>
quare etiam atque etiam mitti fateare necessest<br>
 corpora quae feriant oculos visumque lacessant.<br>
perpetuoque fluunt certis ab rebus odores,<br>
frigus ut a fluviis, calor ab sole, aestus ab undis<br>
aequoris, exesor moerorum litora circum,<br>
nec variae cessant voces volitare per auras.<br>
denique in os salsi venit umor saepe saporis,<br>
cum mare versamur propter, dilutaque contra<br>
cum tuimur misceri absinthia, tangit amaror.<br>
usque adeo omnibus ab rebus res quaeque fluenter<br>
fertur et in cunctas dimittitur undique partis<br>
nec mora nec requies interdatur ulla fluendi,<br>
perpetuo quoniam sentimus et omnia semper<br>
cernere odorari licet et sentire sonare.<br>
&nbsp;&nbsp;&nbsp;&nbsp;Praeterea quoniam manibus tractata figura<br>
in tenebris quaedam cognoscitur esse eadem quae<br>
cernitur in luce et claro candore, necessest<br>
consimili causa tactum visumque moveri.<br>
nunc igitur si quadratum temptamus et id nos<br>
commovet in tenebris, in luci quae poterit res<br>
accidere ad speciem quadrata, nisi eius imago?<br>
esse in imaginibus qua propter causa videtur<br>
cernundi neque posse sine his res ulla videri.<br>
&nbsp;&nbsp;&nbsp;&nbsp;Nunc ea quae dico rerum simulacra feruntur<br>
undique et in cunctas iaciuntur didita partis;<br>
verum nos oculis quia solis cernere quimus,<br>
propterea fit uti, speciem quo vertimus, omnes<br>
res ibi eam contra feriant forma atque colore.<br>
et quantum quaeque ab nobis res absit, imago<br>
efficit ut videamus et internoscere curat;<br>
nam cum mittitur, extemplo protrudit agitque<br>
a&euml;ra qui inter se cumque est oculosque locatus,<br>
isque ita per nostras acies perlabitur omnis<br>
et quasi perterget pupillas atque ita transit.<br>
propterea fit uti videamus quam procul absit<br>
res quaeque. et quanto plus a&euml;ris ante agitatur<br>
et nostros oculos perterget longior aura,<br>
tam procul esse magis res quaeque remota videtur.<br>
scilicet haec summe celeri ratione geruntur,<br>
quale sit ut videamus, et una quam procul absit.<br>
&nbsp;&nbsp;&nbsp;&nbsp;Illud in his rebus minime mirabile habendumst,<br>
cur, ea quae feriant oculos simulacra videri<br>
singula cum nequeant, res ipsae perspiciantur.<br>
ventus enim quoque paulatim cum verberat et cum<br>
acre fluit frigus, non privam quamque solemus<br>
particulam venti sentire et frigoris eius,<br>
sed magis unorsum, fierique perinde videmus<br>
corpore tum plagas in nostro tam quam aliquae res<br>
verberet atque sui det sensum corporis extra.<br>
praeterea lapidem digito cum tundimus, ipsum<br>
tangimus extremum saxi summumque colorem<br>
nec sentimus eum tactu, verum magis ipsam<br>
duritiem penitus saxi sentimus in alto.<br>
&nbsp;&nbsp;&nbsp;&nbsp;Nunc age, cur ultra speculum videatur imago<br>
percipe: nam certe penitus remmota videtur.<br>
quod genus illa foris quae vere transpiciuntur,<br>
 ianua cum per se transpectum praebet apertum,<br>
multa facitque foris ex aedibus ut videantur;<br>
is quoque enim duplici geminoque fit a&euml;re visus.<br>
primus enim citra postes tum cernitur a&euml;r,<br>
inde fores ipsae dextra laevaque secuntur,<br>
post extraria lux oculos perterget et a&euml;r<br>
alter, et illa foris quae vere transpiciuntur.<br>
sic ubi se primum speculi proiecit imago,<br>
dum venit ad nostras acies, protrudit agitque<br>
a&euml;ra qui inter se cumquest oculosque locatus,<br>
et facit, ut prius hunc omnem sentire queamus<br>
quam speculum; sed ubi [in] speculum quoque sensimus ipsum,<br>
continuo a nobis in eum quae fertur imago<br>
pervenit, et nostros oculos reiecta revisit<br>
atque alium prae se propellens a&euml;ra volvit,<br>
et facit ut prius hunc quam se videamus, eoque<br>
distare ab speculo tantum semota videtur.<br>
quare etiam atque etiam minime mirarier est par<br>
* * *<br>
illis quae reddunt speculorum ex aequore visum,<br>
a&euml;ribus binis quoniam res confit utraque.<br>
&nbsp;&nbsp;&nbsp;&nbsp;Nunc ea quae nobis membrorum dextera pars est,<br>
in speculis fit ut in laeva videatur eo quod<br>
planitiem ad speculi veniens cum offendit imago,<br>
non convertitur incolumis, sed recta retrorsum<br>
sic eliditur, ut siquis, prius arida quam sit<br>
cretea persona, adlidat pilaeve trabive,<br>
atque ea continuo rectam si fronte figuram<br>
servet et elisam retro sese exprimat ipsa.<br>
fiet ut, ante oculus fuerit qui dexter, ut idem<br>
nunc sit laevus et e laevo sit mutua dexter.<br>
&nbsp;&nbsp;&nbsp;&nbsp;Fit quoque de speculo in speculum ut tradatur imago,<br>
quinque etiam [aut] sex ut fieri simulacra su&euml;rint.<br>
nam quae cumque retro parte interiore latebunt,<br>
inde tamen, quamvis torte penitusque remota,<br>
omnia per flexos aditus educta licebit<br>
pluribus haec speculis videantur in aedibus esse.<br>
usque adeo speculo in speculum translucet imago,<br>
et cum laeva data est, fit rusum ut dextera fiat,<br>
inde retro rursum redit et convertit eodem.<br>
&nbsp;&nbsp;&nbsp;&nbsp;Quin etiam quae cumque latuscula sunt speculorum<br>
adsimili lateris flexura praedita nostri,<br>
dextera ea propter nobis simulacra remittunt,<br>
aut quia de speculo in speculum transfertur imago,<br>
inde ad nos elisa bis advolat, aut etiam quod<br>
circum agitur, cum venit, imago propterea quod<br>
flexa figura docet speculi convertier ad nos.<br>
&nbsp;&nbsp;&nbsp;&nbsp;Indugredi porro pariter simulacra pedemque<br>
ponere nobiscum credas gestumque imitari<br>
propterea quia, de speculi qua parte recedas,<br>
continuo nequeunt illinc simulacra reverti;<br>
omnia quandoquidem cogit natura referri<br>
ac resilire ab rebus ad aequos reddita flexus.<br>
&nbsp;&nbsp;&nbsp;&nbsp;Splendida porro oculi fugitant vitantque tueri.<br>
 sol etiam caecat, contra si tendere pergas,<br>
propterea quia vis magnast ipsius et alte<br>
a&euml;ra per purum simulacra feruntur<br>
et feriunt oculos turbantia composituras.<br>
&nbsp;&nbsp;&nbsp;&nbsp;Praeterea splendor qui cumque est acer adurit<br>
saepe oculos ideo quod semina possidet ignis<br>
multa, dolorem oculis quae gignunt insinuando.<br>
lurida praeterea fiunt quae cumque tuentur<br>
arquati, quia luroris de corpore eorum<br>
semina multa fluunt simulacris obvia rerum,<br>
multaque sunt oculis in eorum denique mixta,<br>
quae contage sua palloribus omnia pingunt.<br>
&nbsp;&nbsp;&nbsp;&nbsp;E tenebris autem quae sunt in luce tuemur<br>
propterea quia, cum propior caliginis a&euml;r<br>
ater init oculos prior et possedit apertos,<br>
insequitur candens confestim lucidus a&euml;r,<br>
qui quasi purgat eos ac nigras discutit umbras<br>
a&euml;ris illius; nam multis partibus hic est<br>
mobilior multisque minutior et mage pollens.<br>
qui simul atque vias oculorum luce replevit<br>
atque pate fecit, quas ante obsederat a&euml;r<br>
<ater>, continuo rerum simulacra secuntur,<br>
quae sita sunt in luce, lacessuntque ut videamus.<br>
quod contra facere in tenebris e luce nequimus<br>
propterea quia posterior caliginis a&euml;r<br>
crassior insequitur, qui cuncta foramina complet<br>
obsiditque vias oculorum, ne simulacra<br>
possint ullarum rerum coniecta moveri.<br>
&nbsp;&nbsp;&nbsp;&nbsp;Quadratasque procul turris cum cernimus urbis,<br>
propterea fit uti videantur saepe rutundae,<br>
angulus optusus quia longe cernitur omnis<br>
sive etiam potius non cernitur ac perit eius<br>
plaga nec ad nostras acies perlabitur ictus,<br>
a&euml;ra per multum quia dum simulacra feruntur,<br>
cogit hebescere eum crebris offensibus a&euml;r.<br>
hoc ubi suffugit sensum simul angulus omnis.<br>
fit quasi ut ad turnum saxorum structa tuantur;<br>
non tamen ut coram quae sunt vereque rutunda,<br>
sed quasi adumbratim paulum simulata videntur.<br>
&nbsp;&nbsp;&nbsp;&nbsp;Umbra videtur item nobis in sole moveri<br>
et vestigia nostra sequi gestumque imitari,<br>
a&euml;ra si credis privatum lumine posse<br>
indugredi, motus hominum gestumque sequentem;<br>
nam nihil esse potest aliud nisi lumine cassus<br>
a&euml;r id quod nos umbram perhibere su&euml;mus.<br>
ni mirum, quia terra locis ex ordine certis<br>
lumine privatur solis qua cumque meantes<br>
officimus, repletur item quod liquimus eius,<br>
propterea fit uti videatur, quae fuit umbra<br>
corporis, e regione eadem nos usque secuta.<br>
semper enim nova se radiorum lumina fundunt<br>
primaque dispereunt, quasi in ignem lana trahatur.<br>
propterea facile et spoliatur lumine terra<br>
et repletur item nigrasque sibi abluit umbras.<br>
&nbsp;&nbsp;&nbsp;&nbsp;Nec tamen hic oculos falli concedimus hilum.<br>
 nam quo cumque loco sit lux atque umbra tueri<br>
illorum est; eadem vero sint lumina necne,<br>
umbraque quae fuit hic eadem nunc transeat illuc,<br>
an potius fiat paulo quod diximus ante,<br>
hoc animi demum ratio discernere debet,<br>
nec possunt oculi naturam noscere rerum.<br>
proinde animi vitium hoc oculis adfingere noli.<br>
&nbsp;&nbsp;&nbsp;&nbsp;Qua vehimur navi, fertur, cum stare videtur;<br>
quae manet in statione, ea praeter creditur ire.<br>
et fugere ad puppim colles campique videntur,<br>
quos agimus praeter navem velisque volamus.<br>
&nbsp;&nbsp;&nbsp;&nbsp;Sidera cessare aetheriis adfixa cavernis<br>
cuncta videntur, et adsiduo sunt omnia motu,<br>
quandoquidem longos obitus exorta revisunt,<br>
cum permensa suo sunt caelum corpore claro.<br>
solque pari ratione manere et luna videtur<br>
in statione, ea quae ferri res indicat ipsa.<br>
&nbsp;&nbsp;&nbsp;&nbsp;Exstantisque procul medio de gurgite montis<br>
classibus inter quos liber patet exitus ingens,<br>
insula coniunctis tamen ex his una videtur.<br>
atria versari et circum cursare columnae<br>
usque adeo fit uti pueris videantur, ubi ipsi<br>
desierunt verti, vix ut iam credere possint<br>
non supra sese ruere omnia tecta minari.<br>
&nbsp;&nbsp;&nbsp;&nbsp;Iamque rubrum tremulis iubar ignibus erigere alte<br>
cum coeptat natura supraque extollere montes,<br>
quos tibi tum supra sol montis esse videtur<br>
comminus ipse suo contingens fervidus igni,<br>
vix absunt nobis missus bis mille sagittae,<br>
vix etiam cursus quingentos saepe veruti;<br>
inter eos solemque iacent immania ponti<br>
aequora substrata aetheriis ingentibus oris,<br>
interiectaque sunt terrarum milia multa,<br>
quae variae retinent gentes et saecla ferarum.<br>
&nbsp;&nbsp;&nbsp;&nbsp;At coniectus aquae digitum non altior unum,<br>
qui lapides inter sistit per strata viarum,<br>
despectum praebet sub terras inpete tanto,<br>
a terris quantum caeli patet altus hiatus,<br>
nubila despicere et caelum ut videare videre,<br>
corpora mirande sub terras abdita caelo.<br>
&nbsp;&nbsp;&nbsp;&nbsp;Denique ubi in medio nobis ecus acer obhaesit<br>
flumine et in rapidas amnis despeximus undas,<br>
stantis equi corpus transversum ferre videtur<br>
vis et in adversum flumen contrudere raptim,<br>
et quo cumque oculos traiecimus omnia ferri<br>
et fluere adsimili nobis ratione videntur.<br>
&nbsp;&nbsp;&nbsp;&nbsp;Porticus aequali quamvis est denique ductu<br>
stansque in perpetuum paribus suffulta columnis,<br>
longa tamen parte ab summa cum tota videtur,<br>
paulatim trahit angusti fastigia coni,<br>
tecta solo iungens atque omnia dextera laevis<br>
donec in obscurum coni conduxit acumen.<br>
&nbsp;&nbsp;&nbsp;&nbsp;In pelago nautis ex undis ortus in undis<br>
sol fit uti videatur obire et condere lumen;<br>
quippe ubi nil aliud nisi aquam caelumque tuentur;<br>
 ne leviter credas labefactari undique sensus.<br>
at maris ignaris in portu clauda videntur<br>
navigia aplustris fractis obnitier undis.<br>
nam quae cumque supra rorem salis edita pars est<br>
remorum, recta est, et recta superne guberna;<br>
quae demersa liquore obeunt, refracta videntur<br>
omnia converti sursumque supina reverti<br>
et reflexa prope in summo fluitare liquore.<br>
&nbsp;&nbsp;&nbsp;&nbsp;Raraque per caelum cum venti nubila portant<br>
tempore nocturno, tum splendida signa videntur<br>
labier adversum nimbos atque ire superne<br>
longe aliam in partem ac vera ratione feruntur<br>
&nbsp;&nbsp;&nbsp;&nbsp;At si forte oculo manus uni subdita supter<br>
pressit eum, quodam sensu fit uti videantur<br>
omnia quae tuimur fieri tum bina tuendo,<br>
bina lucernarum florentia lumina flammis<br>
binaque per totas aedis geminare supellex<br>
et duplicis hominum facies et corpora bina.<br>
&nbsp;&nbsp;&nbsp;&nbsp;Denique cum suavi devinxit membra sopore<br>
somnus et in summa corpus iacet omne quiete,<br>
tum vigilare tamen nobis et membra movere<br>
nostra videmur, et in noctis caligine caeca<br>
cernere censemus solem lumenque diurnum,<br>
conclusoque loco caelum mare flumina montis<br>
mutare et campos pedibus transire videmur,<br>
et sonitus audire, severa silentia noctis<br>
undique cum constent, et reddere dicta tacentes.<br>
&nbsp;&nbsp;&nbsp;&nbsp;Cetera de genere hoc mirande multa videmus,<br>
quae violare fidem quasi sensibus omnia quaerunt,<br>
ne quiquam, quoniam pars horum maxima fallit<br>
propter opinatus animi, quos addimus ipsi,<br>
pro visis ut sint quae non sunt sensibus visa;<br>
nam nihil aegrius est quam res secernere apertas<br>
ab dubiis, animus quas ab se protinus addit.<br>
&nbsp;&nbsp;&nbsp;&nbsp;Denique nil sciri siquis putat, id quoque nescit<br>
an sciri possit, quoniam nil scire fatetur.<br>
hunc igitur contra minuam contendere causam,<br>
qui capite ipse suo in statuit vestigia sese.<br>
et tamen hoc quoque uti concedam scire, at id ipsum<br>
quaeram, cum in rebus veri nil viderit ante,<br>
unde sciat quid sit scire et nescire vicissim,<br>
notitiam veri quae res falsique crearit<br>
et dubium certo quae res differre probarit.<br>
invenies primis ab sensibus esse creatam<br>
notitiem veri neque sensus posse refelli.<br>
nam maiore fide debet reperirier illud,<br>
sponte sua veris quod possit vincere falsa.<br>
quid maiore fide porro quam sensus haberi<br>
debet? an ab sensu falso ratio orta valebit<br>
dicere eos contra, quae tota ab sensibus orta est?<br>
qui nisi sunt veri, ratio quoque falsa fit omnis.<br>
&nbsp;&nbsp;&nbsp;&nbsp;An poterunt oculos aures reprehendere, an aures<br>
tactus? an hunc porro tactum sapor arguet oris,<br>
an confutabunt nares oculive revincent?<br>
non, ut opinor, ita est. nam seorsum cuique potestas<br>
 divisast, sua vis cuiquest, ideoque necesse est<br>
et quod molle sit et gelidum fervensve videre<br>
et seorsum varios rerum sentire colores<br>
et quae cumque coloribus sint coniuncta necessest.<br>
seorsus item sapor oris habet vim, seorsus odores<br>
nascuntur, seorsum sonitus. ideoque necesse est<br>
non possint alios alii convincere sensus.<br>
nec porro poterunt ipsi reprehendere sese,<br>
aequa fides quoniam debebit semper haberi.<br>
proinde quod in quoquest his visum tempore, verumst.<br>
&nbsp;&nbsp;&nbsp;&nbsp;Et si non poterit ratio dissolvere causam,<br>
cur ea quae fuerint iuxtim quadrata, procul sint<br>
visa rutunda, tamen praestat rationis egentem<br>
reddere mendose causas utriusque figurae,<br>
quam manibus manifesta suis emittere quoquam<br>
et violare fidem primam et convellere tota<br>
fundamenta quibus nixatur vita salusque.<br>
non modo enim ratio ruat omnis, vita quoque ipsa<br>
concidat extemplo, nisi credere sensibus ausis<br>
praecipitisque locos vitare et cetera quae sint<br>
in genere hoc fugienda, sequi contraria quae sint.<br>
illa tibi est igitur verborum copia cassa<br>
omnis, quae contra sensus instructa paratast.<br>
&nbsp;&nbsp;&nbsp;&nbsp;Denique ut in fabrica, si pravast regula prima,<br>
normaque si fallax rectis regionibus exit,<br>
et libella aliqua si ex parti claudicat hilum,<br>
omnia mendose fieri atque obstipa necessu est<br>
prava cubantia prona supina atque absona tecta,<br>
iam ruere ut quaedam videantur velle, ruantque<br>
prodita iudiciis fallacibus omnia primis,<br>
sic igitur ratio tibi rerum prava necessest<br>
falsaque sit, falsis quae cumque ab sensibus ortast.<br>
&nbsp;&nbsp;&nbsp;&nbsp;Nunc alii sensus quo pacto quisque suam rem<br>
sentiat, haud quaquam ratio scruposa relicta est.<br>
&nbsp;&nbsp;&nbsp;&nbsp;Principio auditur sonus et vox omnis, in auris<br>
insinuata suo pepulere ubi corpore sensum.<br>
corpoream quoque enim [vocem] constare fatendumst<br>
et sonitum, quoniam possunt inpellere sensus.<br>
&nbsp;&nbsp;&nbsp;&nbsp;Praeterea radit vox fauces saepe facitque<br>
asperiora foras gradiens arteria clamor,<br>
quippe per angustum turba maiore coorta<br>
ire foras ubi coeperunt primordia vocum.<br>
scilicet expletis quoque ianua raditur oris.<br>
haud igitur dubiumst quin voces verbaque constent<br>
corporeis e principiis, ut laedere possint.<br>
nec te fallit item quid corporis auferat et quid<br>
detrahat ex hominum nervis ac viribus ipsis<br>
perpetuus sermo nigrai noctis ad umbram<br>
aurorae perductus ab exoriente nitore,<br>
praesertim si cum summost clamore profusus.<br>
ergo corpoream vocem constare necessest,<br>
multa loquens quoniam amittit de corpore partem.<br>
&nbsp;&nbsp;&nbsp;&nbsp;Asperitas autem vocis fit ab asperitate<br>
principiorum et item levor levore creatur;<br>
nec simili penetrant auris primordia forma,<br>
 cum tuba depresso graviter sub murmure mugit<br>
et reboat raucum retro cita barbita bombum,<br>
et [iam] Dauliades natae hortis ex Heliconis<br>
cum liquidam tollunt lugubri voce querellam.<br>
&nbsp;&nbsp;&nbsp;&nbsp;Hasce igitur penitus voces cum corpore nostro<br>
exprimimus rectoque foras emittimus ore,<br>
mobilis articulat nervorum daedala lingua,<br>
formaturaque labrorum pro parte figurat.<br>
hoc ubi non longum spatiumst unde illa profecta<br>
perveniat vox quaeque, necessest verba quoque ipsa<br>
plane exaudiri discernique articulatim;<br>
servat enim formaturam servatque figuram.<br>
at si inter positum spatium sit longius aequo,<br>
a&euml;ra per multum confundi verba necessest<br>
et conturbari vocem, dum transvolat auras.<br>
ergo fit, sonitum ut possis sentire neque illam<br>
internoscere, verborum sententia quae sit;<br>
usque adeo confusa venit vox inque pedita.<br>
&nbsp;&nbsp;&nbsp;&nbsp;Praeterea verbum saepe unum perciet auris<br>
omnibus in populo missum praeconis ab ore.<br>
in multas igitur voces vox una repente<br>
diffugit, in privas quoniam se dividit auris<br>
obsignans formam verbis clarumque sonorem.<br>
at quae pars vocum non auris incidit ipsas,<br>
praeter lata perit frustra diffusa per auras.<br>
pars solidis adlisa locis reiecta sonorem<br>
reddit et inter dum frustratur imagine verbi.<br>
&nbsp;&nbsp;&nbsp;&nbsp;Quae bene cum videas, rationem reddere possis<br>
tute tibi atque aliis, quo pacto per loca sola<br>
saxa paris formas verborum ex ordine reddant.<br>
palantis comites com montis inter opacos<br>
quaerimus et magna dispersos voce ciemus.<br>
sex etiam aut septem loca vidi reddere vocis,<br>
unam cum iaceres: ita colles collibus ipsi<br>
verba repulsantes iterabant dicta referri.<br>
haec loca capripedes Satyros Nymphasque tenere<br>
finitimi fingunt et Faunos esse locuntur,<br>
quorum noctivago strepitu ludoque iocanti<br>
adfirmant volgo taciturna silentia rumpi<br>
chordarumque sonos fieri dulcisque querellas,<br>
tibia quas fundit digitis pulsata canentum,<br>
et genus agricolum late sentiscere, quom Pan<br>
pinea semiferi capitis velamina quassans<br>
unco saepe labro calamos percurrit hiantis,<br>
fistula silvestrem ne cesset fundere musam.<br>
cetera de genere hoc monstra ac portenta loquontur,<br>
ne loca deserta ab divis quoque forte putentur<br>
sola tenere. ideo iactant miracula dictis<br>
aut aliqua ratione alia ducuntur, ut omne<br>
humanum genus est avidum nimis auricularum.<br>
&nbsp;&nbsp;&nbsp;&nbsp;Quod super est, non est mirandum qua ratione,<br>
per loca quae nequeunt oculi res cernere apertas,<br>
haec loca per voces veniant aurisque lacessant,<br>
conloquium clausis foribus quoque saepe videmus;<br>
ni mirum quia vox per flexa foramina rerum<br>
 incolumis transire potest, simulacra renutant;<br>
perscinduntur enim, nisi recta foramina tranant,<br>
qualia sunt vitrei, species qua travolat omnis.<br>
praeterea partis in cunctas dividitur vox,<br>
ex aliis aliae quoniam gignuntur, ubi una<br>
dissuluit semel in multas exorta, quasi ignis<br>
saepe solet scintilla suos se spargere in ignis.<br>
ergo replentur loca vocibus abdita retro,<br>
omnia quae circum fervunt sonituque cientur.<br>
at simulacra viis derectis omnia tendunt,<br>
ut sunt missa semel; qua propter cernere nemo<br>
saepe supra potis est, at voces accipere extra.<br>
et tamen ipsa quoque haec, dum transit clausa [domorum><br>
vox optunditur atque auris confusa penetrat<br>
et sonitum potius quam verba audire videmur.<br>
&nbsp;&nbsp;&nbsp;&nbsp;Hoc, qui sentimus sucum, lingua atque palatum<br>
plusculum habent in se rationis, plus operai.<br>
principio sucum sentimus in ore, cibum cum<br>
mandendo exprimimus, ceu plenam spongiam aquai<br>
siquis forte manu premere ac siccare co&euml;pit.<br>
inde quod exprimimus per caulas omne palati<br>
diditur et rarae per flexa foramina linguae,<br>
hoc ubi levia sunt manantis corpora suci,<br>
suaviter attingunt et suaviter omnia tractant<br>
umida linguai circum sudantia templa;<br>
at contra pungunt sensum lacerantque coorta,<br>
quanto quaeque magis sunt asperitate repleta.<br>
deinde voluptas est e suco fine palati;<br>
cum vero deorsum per fauces praecipitavit,<br>
nulla voluptas est, dum diditur omnis in artus;<br>
nec refert quicquam quo victu corpus alatur,<br>
dum modo quod capias concoctum didere possis<br>
artubus et stomachi tumidum servare tenorem.<br>
&nbsp;&nbsp;&nbsp;&nbsp;Nunc aliis alius qui sit cibus ut videamus,<br>
expediam, quareve, aliis quod triste et amarumst,<br>
hoc tamen esse aliis possit perdulce videri,<br>
tantaque [in] his rebus distantia differitasque est,<br>
ut quod aliis cibus est aliis fuat acre venenum;<br>
est itaque ut serpens, hominis quae tacta salivis<br>
disperit ac sese mandendo conficit ipsa.<br>
praeterea nobis veratrum est acre venenum,<br>
at capris adipes et cocturnicibus auget.<br>
id quibus ut fiat rebus cognoscere possis,<br>
principio meminisse decet quae diximus ante,<br>
semina multimodis in rebus mixta teneri.<br>
porro omnes quae cumque cibum capiunt animantes,<br>
ut sunt dissimiles extrinsecus et generatim<br>
extima membrorum circumcaesura co&euml;rcet,<br>
proinde et seminibus constant variantque figura.<br>
semina cum porro distent, differre necessest<br>
intervalla viasque, foramina quae perhibemus,<br>
omnibus in membris et in ore ipsoque palato.<br>
esse minora igitur quaedam maioraque debent,<br>
esse triquetra aliis, aliis quadrata necessest,<br>
multa rutunda, modis multis multangula quaedam.<br>
 namque figurarum ratio ut motusque reposcunt,<br>
proinde foraminibus debent differe figurae<br>
et variare viae proinde ac textura co&euml;rcet.<br>
hoc ubi quod suave est aliis aliis fit amarum,<br>
illi, cui suave est, levissima corpora debent<br>
contractabiliter caulas intrare palati,<br>
at contra quibus est eadem res intus acerba,<br>
aspera ni mirum penetrant hamataque fauces.<br>
nunc facile est ex his rebus cognoscere quaeque.<br>
quippe ubi cui febris bili superante coorta est<br>
aut alia ratione aliquast vis excita morbi,<br>
perturbatur ibi iam totum corpus et omnes<br>
commutantur ibi positurae principiorum;<br>
fit prius ad sensum [ut] quae corpora conveniebant<br>
nunc non conveniant, et cetera sint magis apta,<br>
quae penetrata queunt sensum progignere acerbum;<br>
utraque enim sunt in mellis commixta sapore;<br>
id quod iam supera tibi saepe ostendimus ante.<br>
&nbsp;&nbsp;&nbsp;&nbsp;Nunc age, quo pacto naris adiectus odoris<br>
tangat agam. primum res multas esse necessest<br>
unde fluens volvat varius se fluctus odorum,<br>
et fluere et mitti volgo spargique putandumst;<br>
verum aliis alius magis est animantibus aptus,<br>
dissimilis propter formas. ideoque per auras<br>
mellis apes quamvis longe ducuntur odore,<br>
volturiique cadaveribus; tum fissa ferarum<br>
ungula quo tulerit gressum promissa canum vis<br>
ducit, et humanum longe praesentit odorem<br>
Romulidarum arcis servator, candidus anser.<br>
sic aliis alius nidor datus ad sua quemque<br>
pabula ducit et a taetro resilire veneno<br>
cogit, eoque modo servantur saecla ferarum.<br>
&nbsp;&nbsp;&nbsp;&nbsp;Hic odor ipse igitur, naris qui cumque lacessit,<br>
est alio ut possit permitti longius alter;<br>
sed tamen haud quisquam tam longe fertur eorum<br>
quam sonitus, quam vox, mitto iam dicere quam res<br>
quae feriunt oculorum acies visumque lacessunt.<br>
errabundus enim tarde venit ac perit ante<br>
paulatim facilis distractus in a&euml;ris auras;<br>
ex alto primum quia vix emittitur ex re;<br>
nam penitus fluere atque recedere rebus odores<br>
significat quod fracta magis redolere videntur<br>
omnia, quod contrita, quod igni conlabefacta.<br>
deinde videre licet maioribus esse creatum<br>
principiis quam vox, quoniam per saxea saepta<br>
non penetrat, qua vox volgo sonitusque feruntur.<br>
quare etiam quod olet non tam facile esse videbis<br>
investigare in qua sit regione locatum;<br>
refrigescit enim cunctando plaga per auras<br>
nec calida ad sensum decurrunt nuntia rerum.<br>
errant saepe canes itaque et vestigia quaerunt.<br>
&nbsp;&nbsp;&nbsp;&nbsp;Nec tamen hoc solis in odoribus atque saporum<br>
in generest, sed item species rerum atque colores<br>
non ita conveniunt ad sensus omnibus omnes,<br>
ut non sint aliis quaedam magis acria visu.<br>
 quin etiam gallum noctem explaudentibus alis<br>
auroram clara consuetum voce vocare,<br>
noenu queunt rapidi contra constare leones<br>
inque tueri: ita continuo meminere fugai.<br>
ni mirum quia sunt gallorum in corpore quaedam<br>
semina, quae cum sunt oculis inmissa leonum,<br>
pupillas interfodiunt acremque dolorem<br>
praebent, ut nequeant contra durare feroces,<br>
cum tamen haec nostras acies nil laedere possint,<br>
aut quia non penetrant aut quod penetrantibus illis<br>
exitus ex oculis liber datur, in remorando<br>
laedere ne possint ex ulla lumina parte.<br>
&nbsp;&nbsp;&nbsp;&nbsp;Nunc age, quae moveant animum res accipe, et unde<br>
quae veniunt veniant in mentem percipe paucis.<br>
principio hoc dico, rerum simulacra vagari<br>
multa modis multis in cunctas undique partis<br>
tenvia, quae facile inter se iunguntur in auris,<br>
obvia cum veniunt, ut aranea bratteaque auri.<br>
quippe etenim multo magis haec sunt tenvia textu<br>
quam quae percipiunt oculos visumque lacessunt,<br>
corporis haec quoniam penetrant per rara cientque<br>
tenvem animi naturam intus sensumque lacessunt.<br>
Centauros itaque et Scyllarum membra videmus<br>
Cerbereasque canum facies simulacraque eorum<br>
quorum morte obita tellus amplectitur ossa;<br>
omnigenus quoniam passim simulacra feruntur,<br>
partim sponte sua quae fiunt a&euml;re in ipso,<br>
partim quae variis ab rebus cumque recedunt<br>
et quae confiunt ex horum facta figuris.<br>
nam certe ex vivo Centauri non fit imago,<br>
nulla fuit quoniam talis natura animata;<br>
verum ubi equi atque hominis casu convenit imago,<br>
haerescit facile extemplo, quod diximus ante,<br>
propter subtilem naturam et tenvia texta.<br>
cetera de genere hoc eadem ratione creantur.<br>
quae cum mobiliter summa levitate feruntur,<br>
ut prius ostendi, facile uno commovet ictu<br>
quae libet una animum nobis subtilis imago;<br>
tenvis enim mens est et mire mobilis ipsa.<br>
haec fieri ut memoro, facile hinc cognoscere possis.<br>
quatinus hoc simile est illi, quod mente videmus<br>
atque oculis, simili fieri ratione necessest.<br>
&nbsp;&nbsp;&nbsp;&nbsp;Nunc igitur docui quoniam me forte leonum<br>
cernere per simulacra, oculos quae cumque lacessunt,<br>
scire licet mentem simili ratione moveri<br>
per simulacra leonum [et] cetera quae videt aeque<br>
nec minus atque oculi, nisi quod mage tenvia cernit.<br>
nec ratione alia, cum somnus membra profudit,<br>
mens animi vigilat, nisi quod simulacra lacessunt<br>
haec eadem nostros animos quae cum vigilamus,<br>
usque adeo, certe ut videamur cernere eum quem<br>
rellicta vita iam mors et terra potitast.<br>
hoc ideo fieri cogit natura, quod omnes<br>
corporis offecti sensus per membra quiescunt<br>
nec possunt falsum veris convincere rebus.<br>
 praeterea meminisse iacet languetque sopore,<br>
nec dissentit eum mortis letique potitum<br>
iam pridem, quem mens vivom se cernere credit.<br>
quod super est, non est mirum simulacra moveri<br>
bracchiaque in numerum iactare et cetera membra;<br>
nam fit ut in somnis facere hoc videatur imago.<br>
quippe, ubi prima perit alioque est altera nata<br>
inde statu, prior hic gestum mutasse videtur.<br>
scilicet id fieri celeri ratione putandumst:<br>
tanta est mobilitas et rerum copia tanta<br>
tantaque sensibili quovis est tempore in uno<br>
copia particularum, ut possit suppeditare.<br>
&nbsp;&nbsp;&nbsp;&nbsp;Multaque in his rebus quaeruntur multaque nobis<br>
clarandumst, plane si res exponere avemus.<br>
quaeritur in primis quare, quod cuique libido<br>
venerit, extemplo mens cogitet eius id ipsum.<br>
anne voluntatem nostram simulacra tuentur<br>
et simul ac volumus nobis occurrit imago,<br>
si mare, si terram cordist, si denique caelum?<br>
conventus hominum, pompam, convivia, pugnas,<br>
omnia sub verbone creat natura paratque?<br>
cum praesertim aliis eadem in regione locoque<br>
longe dissimilis animus res cogitet omnis.<br>
quid porro, in numerum procedere cum simulacra<br>
cernimus in somnis et mollia membra movere,<br>
mollia mobiliter cum alternis bracchia mittunt<br>
et repetunt oculis gestum pede convenienti?<br>
scilicet arte madent simulacra et docta vagantur,<br>
nocturno facere ut possint in tempore ludos.<br>
an magis illud erit verum? quia tempore in uno,<br>
cum sentimus, id est cum vox emittitur una,<br>
tempora multa latent, ratio quae comperit esse,<br>
propterea fit uti quovis in tempore quaeque<br>
praesto sint simulacra locis in quisque parata.<br>
tanta est mobilitas et rerum copia tanta.<br>
hoc ubi prima perit alioque est altera nata<br>
inde statu, prior hic gestum mutasse videtur.<br>
et quia tenvia sunt, nisi quae contendit, acute<br>
cernere non potis est animus; proinde omnia quae sunt<br>
praeterea pereunt, nisi quae ex se[se] ipse paravit.<br>
ipse parat sese porro speratque futurum<br>
ut videat quod consequitur rem quamque: fit ergo.<br>
nonne vides oculos etiam, cum tenvia quae sunt<br>
[praeterea pereunt, nisi quae ex se ipse paravit]<br>
cernere coeperunt, contendere se atque parare,<br>
nec sine eo fieri posse ut cernamus acute?<br>
et tamen in rebus quoque apertis noscere possis,<br>
si non advertas animum, proinde esse quasi omni<br>
tempore semotum fuerit longeque remotum.<br>
cur igitur mirumst, animus si cetera perdit<br>
praeter quam quibus est in rebus deditus ipse?<br>
deinde adopinamur de signis maxima parvis<br>
ac nos in fraudem induimus frustraminis ipsi.<br>
&nbsp;&nbsp;&nbsp;&nbsp;Fit quoque ut inter dum non suppeditetur imago<br>
eiusdem generis, sed femina quae fuit ante,<br>
 in manibus vir uti factus videatur adesse,<br>
aut alia ex alia facies aetasque sequatur.<br>
quod ne miremur sopor atque oblivia curant.<br>
&nbsp;&nbsp;&nbsp;&nbsp;Illud in his rebus vitium vehementer &Auml;inesse<br>
effugere errorem vitareque praemetuenter,<br>
lumina ne facias oculorum clara creata,<br>
prospicere ut possimus, et ut proferre queamus<br>
proceros passus, ideo fastigia posse<br>
surarum ac feminum pedibus fundata plicari,<br>
bracchia tum porro validis ex apta lacertis<br>
esse manusque datas utraque [ex] parte ministras,<br>
ut facere ad vitam possemus quae foret usus.<br>
cetera de genere hoc inter quae cumque pretantur,<br>
omnia perversa praepostera sunt ratione,<br>
nil ideo quoniam natumst in corpore ut uti<br>
possemus, sed quod natumst id procreat usum.<br>
nec fuit ante videre oculorum lumina nata,<br>
nec dictis orare prius quam lingua creatast,<br>
sed potius longe linguae praecessit origo<br>
sermonem multoque creatae sunt prius aures<br>
quam sonus est auditus, et omnia denique membra<br>
ante fuere, ut opinor, eorum quam foret usus;<br>
haud igitur potuere utendi crescere causa.<br>
at contra conferre manu certamina pugnae<br>
et lacerare artus foedareque membra cruore<br>
ante fuit multo quam lucida tela volarent,<br>
et volnus vitare prius natura co&euml;git<br>
quam daret obiectum parmai laeva per artem.<br>
scilicet et fessum corpus mandare quieti<br>
multo antiquius est quam lecti mollia strata,<br>
et sedare sitim prius est quam pocula natum.<br>
haec igitur possunt utendi cognita causa<br>
credier, ex usu quae sunt vitaque reperta.<br>
illa quidem seorsum sunt omnia, quae prius ipsa<br>
nata dedere suae post notitiam utilitatis.<br>
quo genere in primis sensus et membra videmus;<br>
quare etiam atque etiam procul est ut credere possis<br>
utilitatis ob officium potuisse creari.<br>
&nbsp;&nbsp;&nbsp;&nbsp;Illud item non est mirandum, corporis ipsa<br>
quod natura cibum quaerit cuiusque animantis.<br>
quippe etenim fluere atque recedere corpora rebus<br>
multa modis multis docui, sed plurima debent<br>
ex animalibus; [quae] quia sunt exercita motu,<br>
multa per os exhalantur, cum languida anhelant,<br>
multaque per sudorem ex alto pressa feruntur.<br>
his igitur rebus rarescit corpus et omnis<br>
subruitur natura, dolor quam consequitur rem.<br>
propterea capitur cibus, ut suffulciat artus<br>
et recreet vires inter datus, atque patentem<br>
per membra ac venas ut amorem opturet edendi.<br>
umor item discedit in omnia quae loca cumque<br>
poscunt umorem; glomerataque multa vaporis<br>
corpora, quae stomacho praebent incendia nostro,<br>
dissupat adveniens liquor ac restinguit ut ignem,<br>
urere ne possit calor amplius aridus artus.<br>
 sic igitur tibi anhela sitis de corpore nostro<br>
abluitur, sic expletur ieiuna cupido.<br>
&nbsp;&nbsp;&nbsp;&nbsp;Nunc qui fiat uti passus proferre queamus,<br>
cum volumus, quareque datum sit membra movere<br>
et quae res tantum hoc oneris protrudere nostri<br>
corporis insuerit, dicam: tu percipe dicta.<br>
dico animo nostro primum simulacra meandi<br>
accidere atque animum pulsare, ut diximus ante.<br>
inde voluntas fit; neque enim facere incipit ullam<br>
rem quisquam, [quam] mens providit quid velit ante.<br>
id quod providet, illius rei constat imago,<br>
ergo animus cum sese ita commovet ut velit ire<br>
inque gredi, ferit extemplo quae in corpore toto<br>
per membra atque artus animai dissita vis est;<br>
et facilest factu, quoniam coniuncta tenetur.<br>
inde ea proporro corpus ferit, atque ita tota<br>
paulatim moles protruditur atque movetur.<br>
praeterea tum rarescit quoque corpus et a&euml;r,<br>
scilicet ut debet qui semper mobilis extat,<br>
per patefacta venit penetratque foramina largus,<br>
et dispargitur ad partis ita quasque minutas<br>
corporis. hic igitur rebus fit utrimque duabus,<br>
corpus ut ac navis velis ventoque feratur.<br>
nec tamen illud in his rebus mirabile constat,<br>
tantula quod tantum corpus corpuscula possunt<br>
contorquere et onus totum convertere nostrum;<br>
quippe etenim ventus subtili corpore tenvis<br>
trudit agens magnam magno molimine navem<br>
et manus una regit quanto vis impete euntem<br>
atque gubernaclum contorquet quo libet unum,<br>
multaque per trocleas et tympana pondere magno<br>
commovet atque levi sustollit machina nisu.<br>
&nbsp;&nbsp;&nbsp;&nbsp;Nunc quibus ille modis somnus per membra quietem<br>
inriget atque animi curas e pectore solvat,<br>
suavidicis potius quom multis versibus edam,<br>
parvus ut est cycni melior canor, ille gruum quam<br>
clamor in aetheriis dispersus nubibus austri.<br>
tu mihi da tenuis auris animumque sagacem,<br>
ne fieri negites quae dicam posse retroque<br>
vera repulsanti discedas pectore dicta,<br>
tutemet in culpa cum sis neque cernere possis.<br>
&nbsp;&nbsp;&nbsp;&nbsp;Principio somnus fit ubi est distracta per artus<br>
vis animae partimque foras eiecta recessit<br>
et partim contrusa magis concessit in altum;<br>
dissoluuntur enim tum demum membra fluuntque.<br>
nam dubium non est, animai quin opera sit<br>
sensus hic in nobis, quem cum sopor inpedit esse,<br>
tum nobis animam perturbatam esse putandumst<br>
eiectamque foras, non omnem; namque iaceret<br>
aeterno corpus perfusum frigore leti.<br>
quippe ubi nulla latens animai pars remaneret<br>
in membris, cinere ut multa latet obrutus ignis,<br>
unde reconflari sensus per membra repente<br>
possit, ut ex igni caeco consurgere flamma?<br>
&nbsp;&nbsp;&nbsp;&nbsp;Sed quibus haec rebus novitas confiat et unde<br>
 perturbari anima et corpus languescere possit,<br>
expediam: tu fac ne ventis verba profundam.<br>
&nbsp;&nbsp;&nbsp;&nbsp;Principio externa corpus de parte necessum est,<br>
a&euml;riis quoniam vicinum tangitur auris,<br>
tundier atque eius crebro pulsarier ictu,<br>
proptereaque fere res omnes aut corio sunt<br>
aut etiam conchis aut callo aut cortice tectae.<br>
interiorem etiam partem spirantibus a&euml;r<br>
verberat hic idem, cum ducitur atque reflatur.<br>
quare utrimque secus cum corpus vapulet et cum<br>
perveniant plagae per parva foramina nobis<br>
corporis ad primas partis elementaque prima,<br>
fit quasi paulatim nobis per membra ruina.<br>
conturbantur enim positurae principiorum<br>
corporis atque animi. fit uti pars inde animai<br>
eliciatur et introrsum pars abdita cedat,<br>
pars etiam distracta per artus non queat esse<br>
coniuncta inter se neque motu mutua fungi;<br>
inter enim saepit coetus natura viasque.<br>
ergo sensus abit mutatis motibus alte.<br>
et quoniam non est quasi quod suffulciat artus,<br>
debile fit corpus languescuntque omnia membra,<br>
bracchia palpebraeque cadunt poplitesque cubanti<br>
saepe tamen summittuntur virisque resolvunt.<br>
&nbsp;&nbsp;&nbsp;&nbsp;Deinde cibum sequitur somnus, quia, quae facit a&euml;r,<br>
haec eadem cibus, in venas dum diditur omnis,<br>
efficit. et multo sopor ille gravissimus exstat,<br>
quem satur aut lassus capias, quia plurima tum se<br>
corpora conturbant magno contusa labore.<br>
fit ratione eadem coniectus parte animai<br>
altior atque foras eiectus largior eius,<br>
et divisior inter se ac distractior intus.<br>
&nbsp;&nbsp;&nbsp;&nbsp;Et quo quisque fere studio devinctus adhaeret<br>
aut quibus in rebus multum sumus ante morati<br>
atque in ea ratione fuit contenta magis mens,<br>
in somnis eadem plerumque videmur obire:<br>
causidici causas agere et componere leges,<br>
induperatores pugnare ac proelia obire,<br>
nautae contractum cum ventis degere bellum,<br>
nos agere hoc autem et naturam quaerere rerum<br>
semper et inventam patriis exponere chartis.<br>
cetera sic studia atque artes plerumque videntur<br>
in somnis animos hominum frustrata tenere.<br>
et qui cumque dies multos ex ordine ludis<br>
adsiduas dederunt operas, plerumque videmus,<br>
cum iam destiterunt ea sensibus usurpare,<br>
relicuas tamen esse vias in mente patentis,<br>
qua possint eadem rerum simulacra venire;<br>
per multos itaque illa dies eadem obversantur<br>
ante oculos, etiam vigilantes ut videantur<br>
cernere saltantis et mollia membra moventis<br>
et citharae liquidum carmen chordasque loquentis<br>
auribus accipere et consessum cernere eundem<br>
scenaique simul varios splendere decores.<br>
usque adeo magni refert studium atque voluntas,<br>
 et quibus in rebus consuerint esse operati<br>
non homines solum sed vero animalia cuncta.<br>
quippe videbis equos fortis, cum membra iacebunt,<br>
in somnis sudare tamen spirareque semper<br>
et quasi de palma summas contendere viris<br>
aut quasi carceribus patefactis [edere voces><br>
venantumque canes in molli saepe quiete<br>
iactant crura tamen subito vocisque repente<br>
mittunt et crebro redducunt naribus auras.<br>
ut vestigia si teneant inventa ferarum,<br>
expergefactique secuntur inania saepe<br>
cervorum simulacra, fugae quasi dedita cernant,<br>
donec discussis redeant erroribus ad se.<br>
at consueta domi catulorum blanda propago<br>
discutere et corpus de terra corripere instant,<br>
[iactant crura tamen subito vocisque repente<br>
mittunt et crebro redducunt naribus auras<br>
ut vestigia si teneant inventa ferarum<br>
expergefactique secuntur inania saepe]<br>
proinde quasi ignotas facies atque ora tuantur.<br>
et quo quaeque magis sunt aspera seminiorum,<br>
tam magis in somnis eadem saevire necessust.<br>
at variae fugiunt volucres pinnisque repente<br>
sollicitant divom nocturno tempore lucos,<br>
accipitres somno in leni si proelia pugnas<br>
edere sunt persectantes visaeque volantes.<br>
porro hominum mentes, magnis quae motibus edunt<br>
magna, itidem saepe in somnis faciuntque geruntque,<br>
reges expugnant, capiuntur, proelia miscent,<br>
tollunt clamorem, quasi si iugulentur ibidem.<br>
multi depugnant gemitusque doloribus edunt<br>
et quasi pantherae morsu saevive leonis<br>
mandantur, magnis clamoribus omnia complent.<br>
multi de magnis per somnum rebus loquuntur<br>
indicioque sui facti persaepe fuere.<br>
multi mortem obeunt. multi, de montibus altis<br>
ut quasi praecipitent ad terram corpore toto,<br>
exterruntur et ex somno quasi mentibus capti<br>
vix ad se redeunt permoti corporis aestu.<br>
flumen item sitiens aut fontem propter amoenum<br>
adsidet et totum prope faucibus occupat amnem.<br>
puri saepe lacum propter si ac dolia curta<br>
somno devincti credunt se extollere vestem,<br>
totius umorem saccatum corporis fundunt,<br>
cum Babylonica magnifico splendore rigantur.<br>
tum quibus aetatis freta primitus insinuatur<br>
semen, ubi ipsa dies membris matura creavit,<br>
conveniunt simulacra foris e corpore quoque,<br>
nuntia praeclari voltus pulchrique coloris,<br>
qui ciet inritans loca turgida semine multo,<br>
ut quasi transactis saepe omnibus rebus profundant<br>
fluminis ingentis fluctus vestemque cruentent.<br>
&nbsp;&nbsp;&nbsp;&nbsp;Sollicitatur id [in] nobis, quod diximus ante,<br>
semen, adulta aetas cum primum roborat artus.<br>
namque alias aliud res commovet atque lacessit;<br>
 ex homine humanum semen ciet una hominis vis.<br>
quod simul atque suis eiectum sedibus exit,<br>
per membra atque artus decedit corpore toto,<br>
in loca conveniens nervorum certa cietque<br>
continuo partis genitalis corporis ipsas.<br>
inritata tument loca semine fitque voluntas<br>
eicere id quo se contendit dira lubido,<br>
[incitat inritans loca turgida semine multo]<br>
idque petit corpus, mens unde est saucia amore;<br>
namque omnes plerumque cadunt in vulnus et illam<br>
emicat in partem sanguis, unde icimur ictu,<br>
et si comminus est, hostem ruber occupat umor.<br>
sic igitur Veneris qui telis accipit ictus,<br>
sive puer membris muliebribus hunc iaculatur<br>
seu mulier toto iactans e corpore amorem,<br>
unde feritur, eo tendit gestitque coire<br>
t iacere umorem in corpus de corpore ductum;<br>
namque voluptatem praesagit muta cupido.<br>
&nbsp;&nbsp;&nbsp;&nbsp;Haec Venus est nobis; hinc autemst nomen Amoris,<br>
hinc illaec primum Veneris dulcedinis in cor<br>
stillavit gutta et successit frigida cura;<br>
nam si abest quod ames, praesto simulacra tamen sunt<br>
illius et nomen dulce obversatur ad auris.<br>
sed fugitare decet simulacra et pabula amoris<br>
absterrere sibi atque alio convertere mentem<br>
et iacere umorem coniectum in corpora quaeque<br>
nec retinere semel conversum unius amore<br>
et servare sibi curam certumque dolorem;<br>
ulcus enim vivescit et inveterascit alendo<br>
inque dies gliscit furor atque aerumna gravescit,<br>
si non prima novis conturbes volnera plagis<br>
volgivagaque vagus Venere ante recentia cures<br>
aut alio possis animi traducere motus.<br>
&nbsp;&nbsp;&nbsp;&nbsp;Nec Veneris fructu caret is qui vitat amorem,<br>
sed potius quae sunt sine poena commoda sumit;<br>
nam certe purast sanis magis inde voluptas<br>
quam miseris; etenim potiundi tempore in ipso<br>
fluctuat incertis erroribus ardor amantum<br>
nec constat quid primum oculis manibusque fruantur.<br>
quod petiere, premunt arte faciuntque dolorem<br>
corporis et dentes inlidunt saepe labellis<br>
osculaque adfigunt, quia non est pura voluptas<br>
et stimuli subsunt, qui instigant laedere id ipsum,<br>
quod cumque est, rabies unde illaec germina surgunt.<br>
sed leviter poenas frangit Venus inter amorem<br>
blandaque refrenat morsus admixta voluptas.<br>
namque in eo spes est, unde est ardoris origo,<br>
restingui quoque posse ab eodem corpore flammam.<br>
quod fieri contra totum natura repugnat;<br>
unaque res haec est, cuius quam plurima habemus,<br>
tam magis ardescit dira cuppedine pectus.<br>
nam cibus atque umor membris adsumitur intus;<br>
quae quoniam certas possunt obsidere partis,<br>
hoc facile expletur laticum frugumque cupido.<br>
ex hominis vero facie pulchroque colore<br>
 nil datur in corpus praeter simulacra fruendum<br>
tenvia; quae vento spes raptast saepe misella.<br>
ut bibere in somnis sitiens quom quaerit et umor<br>
non datur, ardorem qui membris stinguere possit,<br>
sed laticum simulacra petit frustraque laborat<br>
in medioque sitit torrenti flumine potans,<br>
sic in amore Venus simulacris ludit amantis,<br>
nec satiare queunt spectando corpora coram<br>
nec manibus quicquam teneris abradere membris<br>
possunt errantes incerti corpore toto.<br>
denique cum membris conlatis flore fruuntur<br>
aetatis, iam cum praesagit gaudia corpus<br>
atque in eost Venus ut muliebria conserat arva,<br>
adfigunt avide corpus iunguntque salivas<br>
oris et inspirant pressantes dentibus ora,<br>
ne quiquam, quoniam nihil inde abradere possunt<br>
nec penetrare et abire in corpus corpore toto;<br>
nam facere inter dum velle et certare videntur.<br>
usque adeo cupide in Veneris compagibus haerent,<br>
membra voluptatis dum vi labefacta liquescunt.<br>
tandem ubi se erupit nervis coniecta cupido,<br>
parva fit ardoris violenti pausa parumper.<br>
inde redit rabies eadem et furor ille revisit,<br>
cum sibi quod cupiant ipsi contingere quaerunt,<br>
nec reperire malum id possunt quae machina vincat.<br>
usque adeo incerti tabescunt volnere caeco.<br>
&nbsp;&nbsp;&nbsp;&nbsp;Adde quod absumunt viris pereuntque labore,<br>
adde quod alterius sub nutu degitur aetas,<br>
languent officia atque aegrotat fama vacillans.<br>
labitur interea res et Babylonia fiunt<br>
unguenta et pulchra in pedibus Sicyonia rident,<br>
scilicet et grandes viridi cum luce zmaragdi<br>
auro includuntur teriturque thalassina vestis<br>
adsidue et Veneris sudorem exercita potat.<br>
et bene parta patrum fiunt anademata, mitrae,<br>
inter dum in pallam atque Alidensia Ciaque vertunt.<br>
eximia veste et victu convivia, ludi,<br>
pocula crebra, unguenta, coronae, serta parantur,<br>
ne quiquam, quoniam medio de fonte leporum<br>
surgit amari aliquid, quod in ipsis floribus angat,<br>
aut cum conscius ipse animus se forte remordet<br>
desidiose agere aetatem lustrisque perire,<br>
aut quod in ambiguo verbum iaculata reliquit,<br>
quod cupido adfixum cordi vivescit ut ignis,<br>
aut nimium iactare oculos aliumve tueri<br>
quod putat in voltuque videt vestigia risus.<br>
&nbsp;&nbsp;&nbsp;&nbsp;Atque in amore mala haec proprio summeque secundo<br>
inveniuntur; in adverso vero atque inopi sunt,<br>
prendere quae possis oculorum lumine operto.<br>
innumerabilia; ut melius vigilare sit ante,<br>
qua docui ratione, cavereque, ne inliciaris.<br>
nam vitare, plagas in amoris ne iaciamur,<br>
non ita difficile est quam captum retibus ipsis<br>
exire et validos Veneris perrumpere nodos.<br>
et tamen implicitus quoque possis inque peditus<br>
 effugere infestum, nisi tute tibi obvius obstes<br>
et praetermittas animi vitia omnia primum<br>
aut quae corporis sunt eius, quam praepetis ac vis.<br>
nam faciunt homines plerumque cupidine caeci<br>
et tribuunt ea quae non sunt his commoda vere.<br>
multimodis igitur pravas turpisque videmus<br>
esse in deliciis summoque in honore vigere.<br>
atque alios alii inrident Veneremque suadent<br>
ut placent, quoniam foedo adflictentur amore,<br>
nec sua respiciunt miseri mala maxima saepe.<br>
nigra melichrus est, inmunda et fetida acosmos,<br>
caesia Palladium, nervosa et lignea dorcas,<br>
parvula, pumilio, chariton mia, tota merum sal,<br>
magna atque inmanis cataplexis plenaque honoris.<br>
balba loqui non quit, traulizi, muta pudens est;<br>
at flagrans, odiosa, loquacula Lampadium fit.<br>
ischnon eromenion tum fit, cum vivere non quit<br>
prae macie; rhadine verost iam mortua tussi.<br>
at nimia et mammosa Ceres est ipsa ab Iaccho,<br>
simula Silena ac Saturast, labeosa philema.<br>
cetera de genere hoc longum est si dicere coner.<br>
sed tamen esto iam quantovis oris honore,<br>
cui Veneris membris vis omnibus exoriatur;<br>
nempe aliae quoque sunt; nempe hac sine viximus ante;<br>
nempe eadem facit et scimus facere omnia turpi<br>
et miseram taetris se suffit odoribus ipsa,<br>
quam famulae longe fugitant furtimque cachinnant.<br>
at lacrimans exclusus amator limina saepe<br>
floribus et sertis operit postisque superbos<br>
unguit amaracino et foribus miser oscula figit;<br>
quem si iam ammissum venientem offenderit aura<br>
una modo, causas abeundi quaerat honestas<br>
et meditata diu cadat alte sumpta querella<br>
stultitiaque ibi se damnet, tribuisse quod illi<br>
plus videat quam mortali concedere par est.<br>
nec Veneres nostras hoc fallit; quo magis ipsae<br>
omnia summo opere hos vitae poscaenia celant,<br>
quos retinere volunt adstrictosque esse in amore,<br>
ne quiquam, quoniam tu animo tamen omnia possis<br>
protrahere in lucem atque omnis inquirere risus<br>
et, si bello animost et non odiosa, vicissim<br>
praetermittere [et] humanis concedere rebus.<br>
&nbsp;&nbsp;&nbsp;&nbsp;Nec mulier semper ficto suspirat amore,<br>
quae conplexa viri corpus cum corpore iungit<br>
et tenet adsuctis umectans oscula labris;<br>
nam facit ex animo saepe et communia quaerens<br>
gaudia sollicitat spatium decurrere amoris.<br>
nec ratione alia volucres armenta feraeque<br>
et pecudes et equae maribus subsidere possent,<br>
si non, ipsa quod illarum subat, ardet abundans<br>
natura et Venerem salientum laeta retractat.<br>
nonne vides etiam quos mutua saepe voluptas<br>
vinxit, ut in vinclis communibus excrucientur,<br>
in triviis cum saepe canes discedere aventis<br>
divorsi cupide summis ex viribus tendunt,<br>
 quom interea validis Veneris compagibus haerent?<br>
quod facerent numquam, nisi mutua gaudia nossent,<br>
quae iacere in fraudem possent vinctosque tenere.<br>
quare etiam atque etiam, ut dico, est communis voluptas.<br>
&nbsp;&nbsp;&nbsp;&nbsp;Et commiscendo quom semine forte virilem<br>
femina vim vicit subita vi corripuitque,<br>
tum similes matrum materno semine fiunt,<br>
ut patribus patrio. sed quos utriusque figurae<br>
esse vides, iuxtim miscentes vulta parentum,<br>
corpore de patrio et materno sanguine crescunt,<br>
semina cum Veneris stimulis excita per artus<br>
obvia conflixit conspirans mutuus ardor,<br>
et neque utrum superavit eorum nec superatumst.<br>
fit quoque ut inter dum similes existere avorum<br>
possint et referant proavorum saepe figuras,<br>
propterea quia multa modis primordia multis<br>
mixta suo celant in corpore saepe parentis,<br>
quae patribus patres tradunt a stirpe profecta.<br>
inde Venus varia producit sorte figuras,<br>
maiorumque refert voltus vocesque comasque;<br>
quandoquidem nihilo magis haec [de] semine certo<br>
fiunt quam facies et corpora membraque nobis.<br>
et muliebre oritur patrio de semine saeclum<br>
maternoque mares existunt corpore creti;<br>
semper enim partus duplici de semine constat,<br>
atque utri similest magis id quod cumque creatur,<br>
eius habet plus parte aequa; quod cernere possis,<br>
sive virum suboles sivest muliebris origo.<br>
&nbsp;&nbsp;&nbsp;&nbsp;Nec divina satum genitalem numina cuiquam<br>
absterrent, pater a gnatis ne dulcibus umquam<br>
appelletur et ut sterili Venere exigat aevom;<br>
quod plerumque putant et multo sanguine maesti<br>
conspergunt aras adolentque altaria donis,<br>
ut gravidas reddant uxores semine largo;<br>
ne quiquam divom numen sortisque fatigant;<br>
nam steriles nimium crasso sunt semine partim,<br>
et liquido praeter iustum tenuique vicissim.<br>
tenve locis quia non potis est adfigere adhaesum,<br>
liquitur extemplo et revocatum cedit abortu.<br>
crassius hinc porro quoniam concretius aequo<br>
mittitur, aut non tam prolixo provolat ictu<br>
aut penetrare locos aeque nequit aut penetratum<br>
aegre admiscetur muliebri semine semen.<br>
nam multum harmoniae Veneris differre videntur.<br>
atque alias alii complent magis ex aliisque<br>
succipiunt aliae pondus magis inque gravescunt.<br>
et multae steriles Hymenaeis ante fuerunt<br>
pluribus et nactae post sunt tamen unde puellos<br>
suscipere et partu possent ditescere dulci.<br>
et quibus ante domi fecundae saepe nequissent<br>
uxoris parere, inventast illis quoque compar<br>
natura, ut possent gnatis munire senectam.<br>
usque adeo magni refert, ut semina possint<br>
seminibus commisceri genitaliter apta<br>
crassaque conveniant liquidis et liquida crassis.<br>
 atque in eo refert quo victu vita colatur;<br>
namque aliis rebus concrescunt semina membris<br>
atque aliis extenvantur tabentque vicissim.<br>
et quibus ipsa modis tractetur blanda voluptas.<br>
id quoque permagni refert; nam more ferarum<br>
quadrupedumque magis ritu plerumque putantur<br>
concipere uxores, quia sic loca sumere possunt<br>
pectoribus positis sublatis semina lumbis.<br>
nec molles opus sunt motus uxoribus hilum.<br>
nam mulier prohibet se concipere atque repugnat,<br>
clunibus ipsa viri Venerem si laeta retractat<br>
atque exossato ciet omni pectore fluctus;<br>
eicit enim sulcum recta regione viaque<br>
vomeris atque locis avertit seminis ictum.<br>
idque sua causa consuerunt scorta moveri,<br>
ne complerentur crebro gravidaeque iacerent,<br>
et simul ipsa viris Venus ut concinnior esset;<br>
coniugibus quod nil nostris opus esse videtur.<br>
&nbsp;&nbsp;&nbsp;&nbsp;Nec divinitus inter dum Venerisque sagittis<br>
deteriore fit ut forma muliercula ametur;<br>
nam facit ipsa suis inter dum femina factis<br>
morigerisque modis et munde corpore culto,<br>
ut facile insuescat secum [te] degere vitam.<br>
quod super est, consuetudo concinnat amorem;<br>
nam leviter quamvis quod crebro tunditur ictu,<br>
vincitur in longo spatio tamen atque labascit.<br>
nonne vides etiam guttas in saxa cadentis<br>
umoris longo in spatio pertundere saxa?
</P>
<div class="footer">
	<p>
		<a href="/lucretius.html">Lucretius</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY></HTML>