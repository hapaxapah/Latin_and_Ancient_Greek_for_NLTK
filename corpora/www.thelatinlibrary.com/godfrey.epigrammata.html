<html>
	<head>
		<title>
			Godfrey of Winchester: Epigrammata
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>GODEFRIDI PRIORIS EPIGRAMMATA
</p>

<p class=border></P>

<p>
<i>Incipit pr&aelig;fatio Godefridi prioris ecclesi&aelig; sancti Swithyni
Wintoniensis in sequens opus</I>.
</p>

<p>
Undique susceptum qui miscuit utile dulci,
<br>Undique laudatum pagina nostra refert;
<br>Quod sequor a longe, cum ludis seria libans,
<br>Immo per ludos seria notificans.
<br>Proposui ludendo quidem garrire aliorum
<br>Mores, carpo alios, me quoque carpo simul.
<br>Rubigo invidi&aelig;, species invisa cachinni,
<br>Omnis abest, ut me, rideo sic alios.
<br>Rideo mecum alios, ne nos male rideat alter;
<br>Ne quis nos possit l&aelig;dere, rideo nos.
<br>Invidus irrisor redivivo crimine gaudet,
<br>Et semel irrisum, terque quaterque cupit.
<br>Nolo redargutis superesse notabile quicquam,
<br>Causa et quod sequitur depereant pariter.
</p>

<p>

I. <i>Dum nescias, esse discendum</I>.
</p>

<p>
Discendi, Damiane, modum te qu&aelig;rere dicunt;
<br>Discas, dum nescis, sit modus iste tibi.
</p>

<p>

II. <i>Ruinam in ascensu timendam</I>.
</p>

<p>
S&aelig;pe ruis, dum s&aelig;pe petis nimis alta, Corane,
<br>Fac sit sufficiens una ruina tibi.
</p>

<p>

III. <i>Contemptum stulti non esse curandum</I>.
</p>

<p>
Contemptum stulti contempnere, Didime, laus est,
<br>Contempni a stulto dedecus esse nego.
</p>

<p>

IV. <i>Quod doces, esse faciendum</I>.
</p>

<p>
Multa, Salo, sed plura, Cato, me verba docetis,
<br>At nemo vestrum quanta docetis agit.
</p>

<p>

V. <i>Discendum, esse, ne discas</I>.
</p>

<p>
Hebale, disce diu, juvenisque puerque labora,
<br>Neve senex discas, Hebale, disce prius.
</p>

<p>

VI. <i>Quod multorum est ab uno non esse qu&aelig;rendum</I>.
</p>

<p>
Soli laus tibi multorum qu&aelig;ris honorem,
<br>Sed quod multorum est dissociare grave est.
</p>

<p>

VII. <i>Colendo nequam nequicquam proficere</I>.
</p>

<p>
Pecte lavaque canem, curam tibi ponis inanem,
<br>Pontice, sic studium dum colis Elvidium.
</p>

<p>

VIII. <i>Onus qu&aelig;rere, honorem qu&aelig;rendo</I>.
</p>

<p>
Qu&aelig;ris onus magnum, magnum dum qu&aelig;ris honorem,
<br>Cretice, sperne prius, non erit ulterius.
</p>

<p>

IX. <i>Pro viribus tuis non omnes esse pensandos</I>.
</p>

<p>
Impos virtutis, alios virtutis inanes
<br>&AElig;quiparando tibi, Gratidiane, refers.
</p>

<p>

X. <i>A vitio esse surgendum</I>.
</p>

<p>
Alphesibúo, luto semper versaris eodem,
<br>Immersusque semel surgere dissimulas.
</p>

<p>

XI. <i>Vitiosum deprehendi dolere</I>.
</p>

<p>
Non culpam peccasse gravem, non crimen inisse,
<br>Sed te deprensum, Volusiane, doles.
</p>

<p>

XII. <i>Quod irrides, faciendum non esse</I>.
</p>

<p>
Deridens alios, non inderisus abibis,
<br>Unde alios rides, Sc&aelig;vola, si facias.
</p>

<p>

XIII. <i>Qui multa possident multis egere</I>.
</p>

<p>
Cum tu possideas, Andronice, plura petitis,
<br>Haud mirum multis si tamen indigeas.
</p>

<p>

XIV. <i>Videndum esse cui secreta committas</I>.
</p>

<p>
Utre merum fracto committere, balsama cribro,
<br>Stultum est, et stultum, Plance, tacenda Syro.
</p>

<p>

XV. <i>Libros non pretium eorum habere, non multum proficere</I>.
</p>

<p>
Libros ferre manu, non sensum corde nec ore,
<br>Verbum, Caune, parum proficit, immo nihil.
</p>

<p>

XVI. <i>Virtuti studere si sapias</I>.
</p>

<p>
Propositum sapiens virtutis sedulus urget;
<br>H&aelig;due, non urges; fac, sapienter ages.
</p>

<p>

XVII. <i>Amicum tarde adquiri, sed cito amitti</I>.
</p>

<p>
Prudenti, Probe, consilio servandus amicus,
<br>Quem sero adquiris, sed cito perdis eum.
</p>

<p>

XVIII. <i>Pauca utilia multis inutilibus pr&aelig;ponenda</I>.
</p>

<p>
Pauca Titus pretiosa dabat, sed vilia plura;
<br>Ut meliora habeam, pauca det oro Titus.
</p>

<p>

XIX. <i>Miserum hominem nocere dum prodesse contendit</I>.
</p>

<p>
Te video solum dum prosis, Aule, nocere;
<br>Nec prodesse tamen, si petis ut noceas.
</p>

<p>

XX. <i>Loqui sed cum mensura debere</I>.
</p>

<p>
Pauca loqui moneo, sed non omnino silere;
<br>Ita velis, Orpheu, ne penitus sileas.
</p>

<p>

XXI. <i>Inimicum obsequio torqueri, vel corrigi</I>.
</p>

<p>
Hostes, Kare meos dum servio, munera pr&aelig;sto;
<br>Obsequiis venor, torqueo, vel revoco.
</p>

<p>

XXII. <i>Amari volentem amare decere</I>.
</p>

<p>
Miraris quod nullus amat te, Ceciliane,
<br>Non quod amas nullum; dilige, carus eris.
</p>

<p>

XXIII. <i>Vitium antequam petas subolere</I>.
</p>

<p>
Druse, comedisti quem misit Silvius hircum;
<br>Vel tibi non nasus, vel tibi nasus olet.
</p>

<p>

XXIV. <i>Nec levare premenda, nec premere levanda</I>.
</p>

<p>
Dum calcanda levas, premis extollenda, Repande,
<br>Aut stultum aut nequam te ratione probas.
</p>

<p>

XXV. <i>Datum non repetere</I>.
</p>

<p>
Multa mihi donas, vereor ne multa requiras,
<br>Nolo mihi dones, Aulice, si repetas.
</p>

<p>

XXVI. <i>Neque decipere neque decipi</I>.
</p>

<p>
Nullum decipias, non decipiaris ab ullo,
<br>Fallere vel falli, Pirame, par vitium est.
</p>

<p>

XXVII. <i>Petenti quod difficile est negari</I>.
</p>

<p>
Postulat usque sibi justa ratione negari,
<br>Qui quod difficile est, id sibi, Pyrrhe, petit.
</p>

<p>

XXVIII. <i>Cupere quod necesse est</I>.
</p>

<p>
Si mecum, Thaliarche, sapis, quodcunque necesse est,
<br>Id cupias, animum casibus &aelig;quipara.
</p>

<p>

XXIX. <i>Stare ubi alii jaceant decorum esse</I>.
</p>

<p>
Candide, ubi jaceant omnes, te stare decorum est;
<br>Quod stas, quod solus, magnum opus, egregium est.
</p>

<p>

XXX. <i>Exitus rerum inspiciendos</I>.
</p>

<p>
Aut sapit Archesilas, et prospicit ultima rerum,
<br>Aut si contempnit, non sapit Archesilas.
</p>

<p>

XXXI. <i>Cito vel sero decedere nihil ad rem</I>.
</p>

<p>
Tarde vel subito vita decedere, nil est;
<br>Si bene, discedas, Pindare, non nihil est.
</p>

<p>

XXXII. <i>Sub onere rectum esse gloriosum</I>.
</p>

<p>
Sub quocunque onere, strepitu omni, omnive labore,
<br>Rectum stare, Licha, gloria non modica est.
</p>

<p>

XXXIII. <i>Ridere vel rideri, vitium</I>.
</p>

<p>
Si rides alium, vel si rideris, utrumque
<br>Culpa est, Maure, prius turpe, sequensque magis.
</p>

<p>

XXXIV. <i>Tempnere tempni debere</I>.
</p>

<p>
Vivere, Prote, velis feliciter atque beate,
<br>Tempni tempne, aliis vilis, et esto tibi.
</p>

<p>

XXXV. <i>Ne contempnamur, bene esse vivendum</I>.
</p>

<p>
Contempnat te nemo velim, sic vive, Trebati;
<br>Tempnuntur mores? tempneris ipse miser.
</p>

<p>

XXXVI. <i>Honorandum esse doctorem</I>.
</p>

<p>
Arguitur furia, medicum dum percutit &aelig;ger,
<br>Et tu doctorem dum, Menalippe, tuum.
</p>

<p>

XXXVII. <i>Non obloquendum amico</I>.
</p>

<p>
Frangis amicitiam dum, Turdale, rodis amicum;
<br>Insidians socium, frangis amicitiam.
</p>

<p>

XXXVIII. <i>Jurgio pacem non creandam</I>.
</p>

<p>
Sc&aelig;va, tene, quia siqua paret discordia pacem,
<br>Et tua nos pacant jurgia, Sc&aelig;va, tene.
</p>

<p>

XXXIX. <i>Verbis picturatis non esse credendum</I>.
</p>

<p>
Verborum multos mihi, Victorine, colores
<br>Pingis, nullique est attribuenda fides.
</p>

<p>

XL. <i>Opinionem malam fugiendam</I>.
</p>

<p>
Commissum, Damasippe, tuum quod verba sequantur,
<br>Hanc metuis, quid plebs garriat, haud metuis.
</p>

<p>

XLI. <i>Melius probatum amare, quam amatum probare</I>.
</p>

<p>
Marce, perutilius censemus amare probatum,
<br>Quam quem reddideris, velle probare, tuum.
</p>

<p>

XLII. <i>Pingui ventre tenuem sensum non nutriri</I>.
</p>

<p>
Vult sensum tenuem, curat dum, Mervie, ventrem,
<br>Ob tenuem sensum nutrit aqualiculum.
</p>

<p>

XLIII. <i>Difficilia inquirenda, facilia non adeo</I>.
</p>

<p>
In scirpo nodum qu&aelig;rendo, Viselle, laboras,
<br>Dignaque qu&aelig;situ pr&aelig;tereundo probas.
</p>

<p>

XLIV. <i>Vitium anim&aelig; despicabilius quam corporis</I>.
</p>

<p>
Ridemus Calirum dissutis naribus esse,
<br>Non rupilum fúdis moribus effluere.
</p>

<p>

XLV. <i>Socium non ascisci omnimodis mobilem</I>.
</p>

<p>
Dum vertis habitum, mores, et verba, Levine,
<br>Te sibi nemo parem, nemo facit socium.
</p>

<p>

XLVI. <i>Non semper studendum tristibus</I>.
</p>

<p>
Eutrapelus non blanditias, non gaudia vultu
<br>Significat, ringi, frendere, flere vacat.
</p>

<p>

XLVII. <i>Naturam assiduitate cultur&aelig; novandam</I>.
</p>

<p>
Naturam cultura novans, educit ab imo;
<br>Ergo nova mores, Corve, colendo tuos.
</p>

<p>

XLVIII. <i>Velle sapere, non vocari sapientem</I>.
</p>

<p>
Nil, Beroine, sapis, et dicis te sapientem;
<br>Dum rapis hoc nomen, nil, Beroine, sapis.
</p>

<p>

XLIX. <i>Ut ventri imperes, gulam arcendam</I>.
</p>

<p>
In vilem fumum sorbillans omnia vertis,
<br>Merule, ventris amans, non regis ipse gulam.
</p>

<p>

L. <i>Non tamtum grandia, sed et parva, cavenda</I>.
</p>

<p>
Quem leo non tetigit, dum mordet aranea l&aelig;dit,
<br>Enole, non tantum grandia, parva cave.
</p>

<p>

LI. <i>Hominem nequam nullo modo leniendum</I>.
</p>

<p>
Lenio s&aelig;pe mihi pastu volucremque feramque,
<br>Lenio te nullo, Nasidiene, bono.
</p>

<p>

LII. <i>Miseris nec quod miseri sint credi</I>.
</p>

<p>
Grande doloris onus miseris superadjicitur, dum
<br>Nec quod sunt miseri, creditur, Aule, sibi.
</p>

<p>

LIII. <i>Consilium senum rejiciendum non esse</I>.
</p>

<p>
Pannorum veterum facile contempnitur usus,
<br>Non sic conciliun, Postumiane, senum.
</p>

<p>

LIV. <i>Non se ultro ingerendum</I>.
</p>

<p>
Jure repellendum Pethosirim dicimus, ultro
<br>Qui se non gratis ingerit officiis.
</p>

<p>

LV. <i>Amare ut amicus sis</I>.
</p>

<p>
Omnis amicus amat, sed non qui amat omnis amicus;
<br>Si quem, Basse, tu amas, esto et amicus ei.
</p>

<p>

LVI. <i>Qui amico non parcit, inimico non parcere</I>.
</p>

<p>
Innumeras fraudes in amicos tendit Ulixes,
<br>Quid facturus erit hostibus ergo suis.
</p>

<p>

LVII. <i>Statum mentis esse firmandum</I>.
</p>

<p>
Mobilibus ventis similas ludibria mentis,
<br>Veseve, nunquam stans, sed quasi turbo volans.
</p>

<p>

LVIII. <i>Timore mortis delicias comprimendas</I>.
</p>

<p>
Delicias carnis spes funeris ultima solvit;
<br>Mortem quando vides te prope, Magne, times.
</p>

<p>

LIX. <i>Sermonem inutilem esse spernendum</I>.
</p>

<p>
Sermo, Flacce, tuus currit nimis, accipiendus
<br>Haud tamen est, nulla quem parit utilitas.
</p>

<p>

LX. <i>Absque moribus genus non valere</I>.
</p>

<p>
Stemmata continuas, recitas ex ordine patres,
<br>Sed nisi sint mores, Damma, mihi nihil es.
</p>

<p>

LXI. <i>Occultum hostem s&aelig;vius nocere</I>.
</p>

<p>
Cautio provisa, formido videtur aperta,
<br>Occultus hostis s&aelig;vior, Elne, tibi.
</p>

<p>

LXII. <i>Culpam sapienti ostensam cito finiri</I>.
</p>

<p>
Ad radios solis siccatur nonius humor,
<br>Et tua culpa, Line, judicis arbitrio.
</p>

<p>

LXIII. <i>Eligendum cui placeamus</I>.
</p>

<p>
Pr&aelig;dicat Ermogeras non omnibus esse placendum,
<br>Elige de multis, Regule, cui placeas.
</p>

<p>

LXIV. <i>Studium virtutis semper habendum</I>.
</p>

<p>
Incipit Alchidamas virtuti s&aelig;pe studere,
<br>Sed sine fine parum proderit incipere.
</p>

<p>

LXV. <i>Non litigare</I>.
</p>

<p>
Exaltas in lite tuam, Germanice, vocem,
<br>Ut furius mentis vox furiosa sonet.
</p>

<p>

LXVI. <i>Propter fortunam non superbire</I>.
</p>

<p>
Extolli noli, quod te fortuna beavit,
<br>Pomponi, h&aelig;c eadem qu&aelig; levat ipsa premit.
</p>

<p>

LXVII. <i>Moribus homines non natura dissentire</I>.
</p>

<p>
Ejusdem natur&aelig; homines cognosce, Menacla,
<br>Et tamen hos morum gratia dissimulat.
</p>

<p>

LXVIII. <i>Ut medicinam, ita et sermonem variandam</I>.
</p>

<p>
Infirmis variis medici varianda supellex,
<br>Sermoque, Pyrrhe, tuus quem facis ad juvenes.
</p>

<p>

LXIX. <i>Vitiosi esse ut lateat</I>.
</p>

<p>
Indicium culp&aelig; nos, Clinia, dicimus esse
<br>Quod semper latebras, semper amas tenebras.
</p>

<p>

LXX. <i>Vitium loco non mutari</I>.
</p>

<p>
Quacunque incedit rostratam vidimus Ybim,
<br>Et te cum pravis moribus, Alle, tuis.
</p>

<p>

LXXI. <i>Vitium animi et in corpore apparere</I>.
</p>

<p>
Invidi&aelig; flamma quia, Tigilline, laboras,
<br>Exsiccata cutis omnibus insinuat.
</p>

<p>

LXXII. <i>Volentem portari et alios portare</I>.
</p>

<p>
Portari semper, nunquam portare, suesti,
<br>Fusce, quod a nobis exigis, exigimus.
</p>

<p>

LXXIII. <i>Sapientem non esse ridendum</I>.
</p>

<p>
Ridemus claudum, rectum dum ridet, Alesi,
<br>Ridemus risum de sapiente tuum.
</p>

<p>

LXXIV. <i>Spondenti s&aelig;pe non multum esse credendum</I>.
</p>

<p>
Sponsio spes vacua, sponsor versatilis aura;
<br>Noli spondenti fidere, Dagne, nimis.
</p>

<p>

LXXV. <i>Non esse variandum sermonem</I>.
</p>

<p>
Bos mugit, sed balat ovis, variatio nulla;
<br>Tu semper linguam, Faune, tuam varias.
</p>

<p>

LXXVI. <i>Virtutem locali mutatione non qu&aelig;rendam</I>.
</p>

<p>
Proficies, Labiene, parum, si climata transis,
<br>Dum vitam, mores trans mare s&aelig;pe petis.
</p>

<p>

LXXVII. <i>Vitam bestialem non imitandam</I>.
</p>

<p>
More probaris aper, et nomine diceris Aper,
<br>Nomine sis Aper, more vetaris aper.
</p>

<p>

LXXVIII. <i>Cito laudare vel vituperare vitium esse</I>.
</p>

<p>
Vituperat subito subito qui laudat, Aledi;
<br>Hoc utrumque tuum significant vitium.
</p>

<p>

LXXIX. <i>Dulcedinem divitiarum s&aelig;pe gravare</I>.
</p>

<p>
Mella, cibus dulcis, sunt s&aelig;pe nocentia multis;
<br>Diviti&aelig; dulces pluribus, Alle, graves.
</p>

<p>

LXXX. <i>Virtutem exercendam, vitium fugiendum</I>.
</p>

<p>
Pro virtute vacat fervens ad turpia Vacca;
<br>De vitio laudem qu&aelig;rit habere parem.
</p>

<p>

LXXXI. <i>Non cathedram qua doceatur, sed qu&aelig; doceantur inquirent</I>.
</p>

<p>
Qua doceat sedem qu&aelig;rit Plotinus et &aelig;dem;
<br>Qu&aelig;rit qua doceat, non ea qu&aelig; doceat.
</p>

<p>

LXXXII. <i>Viliorem dominari ridiculosum esse</I>.
</p>

<p>
Ridemus murem dominantem muribus, Acci;
<br>Te quoque collegas dum dominando premis.
</p>

<p>

LXXXIII. <i>Superbia pacem everti</I>.
</p>

<p>
Aeriam pacem ventosa superbia tollit,
<br>Atque tumor mentis, Maximiane, tibi.
</p>

<p>

LXXXIV. <i>Muneribus justitiam tolli</I>.
</p>

<p>
Missilibus, Datiane, tuis Astr&aelig;a recessit;
<br>Vincis muneribus jus, Datiane, tuis.
</p>

<p>

LXXXV. <i>Laudari a turpibus, vel ob turpia, laudem non esse</I>.
</p>

<p>
Nullum credo decus laudari a turpibus, Herme;
<br>Sed nec laudari ob turpia credo decus.
</p>

<p>

LXXXVI. <i>Senem puerum esse non decere</I>.
</p>

<p>
Post annos centum puer Alphesibúus adhuc est;
<br>Non &aelig;tate puta, sed vitio, puer est.
</p>

<p>

LXXXVII. <i>Displicere ineptum unde placere contendit</I>.
</p>

<p>
Exemplo, Menelae, tuo testaris ineptum,
<br>Unde placere cupit, s&aelig;pe placere parum.
</p>

<p>

LXXXVIII. <i>Hostes diligere, amicos negligere, non decere</I>.
</p>

<p>
Hostes Glaucus amat, Probus apernatur amicos;
<br>Sc&aelig;vola, stultiti&aelig; dignus uterque nota.
</p>

<p>

LXXXIX. <i>Non de omni victoria coronam decere</I>.
</p>

<p>
Signiferum belli qu&aelig;sita corona decebit;
<br>Quem subitant lites, Mopse, corona decet?
</p>

<p>

XC. <i>Libros ob sententias diligendos</I>.
</p>

<p>
Libros non pretium qu&aelig;ris, Melibúe, librorum;
<br>Ut libros habeas, nec sapiendo teras.
</p>

<p>

XCI. <i>Amare et amari decere</I>.
</p>

<p>
Nulli carus erat Erisicthonus, et sibi nullus
<br>Elegit misera conditione frui.
</p>

<p>

XCII. <i>De honore dolorem s&aelig;pe prodire</I>.
</p>

<p>
Nolit in accepto gaudere Seranus honore;
<br>S&aelig;pe dolor l&aelig;to prodiit introitu.
</p>

<p>

XCIII. <i>De remissa infortunii dolere qui invidet</I>.
</p>

<p>
Galba dolet, Cicero quoniam pede claudicat uno;
<br>Nempe hunc deficere vellet utroque pede.
</p>

<p>

XCIV. <i>Non esse amicum qui amico non relinquit amicum</I>.
</p>

<p>
Si nobis nullum, Catia, relinquis amicum,
<br>Te fratrem nobis non reor, aut sociam.
</p>

<p>

XCV. <i>Judicem curis vacuandum</I>.
</p>

<p>
Dedita mens curis fit veri nescia juris,
<br>Astruis hoc versis, Maxime, judiciis.
</p>

<p>

XCVI. <i>Appetitorem laudis negata laude tristari</I>.
</p>

<p>
S&aelig;pe, Vitelle, doles, quia te laudando superfers
<br>Omnibus, et nulla laus tibi grata placet.
</p>

<p>

XCVII. <i>Non cui invidet, sed qui invidet, nocere invidiam</I>.
</p>

<p>
Torres invidia non Quintum, Candide, sed te;
<br>Torres invidia non alium nisi te.
</p>

<p>

XCVIII. <i>Virtuti modum adhibendum</I>.
</p>

<p>
Virtutis studio nimius, Crysippe, videris,
<br>Virtus absque modo nomen habet vitii.
</p>

<p>

XCIX. <i>Virtute non opibus beati</I>.
</p>

<p>
Credis opes solas te posse, Charine, beare;
<br>Virtus est qu&aelig; te sola beare queat.
</p>

<p>

C. <i>Lectionem sine operibus non satis prodesse</I>.
</p>

<p>
Frustra multa legis, Hugo, si nil opereris;
<br>Non, Hugo, te vere lectio sola beat?
</p>

<p>

CI. <i>Jus observandum</I>.
</p>

<p>
Injuste vivis, dum jus effringere vi vis;
<br>Non uti velis altius, Alte, velis.
</p>

<p>

CII. <i>Indignum gloriam qu&aelig;ri ex culpa</I>.
</p>

<p>
Miramur Rupilum per qu&aelig;que nefanda vagari,
<br>Et sibi virtutis pr&aelig;mia velle dari;
<br>Juris amatorem merito celebramus honore,
<br>Pr&aelig;mia vel laudes abnuimus sceleri.
</p>

<p>

CIII. <i>Non pudere peccare quem peccasse non pudet</I>.
</p>

<p>
Qu&aelig; puer et juvenis commisit turpia Phorbas,
<br>Tanquam si placeant, s&aelig;pe referre solet;
<br>Sed ratio est quia quem nunquam peccasse pudebit,
<br>Nec peccare pudet, vive et utrumque pudet.
</p>

<p>

CIV. <i>Raritate etiam vilia placere</I>.
</p>

<p>
Vilia divitibus notum est plerumque placere,
<br>Nec quia vilia sunt, sed quia rara, Line.
<br>Sic plerumque premit pretiosa frequentior usus;
<br>Cum pisces oleant, vilia carna placent.
</p>

<p>

CV. <i>Honesta multa vi paupertatis extingui</I>.
</p>

<p>
Non sanguis, non oris honor, non gloria sensus,
<br>Non gravitas morum, proderit, Aule, tibi;
<br>Pauper enim tu semper eris, quia pauper es, et te
<br>Colliget ulterior ulteriore gradus.
</p>

<p>

CVI. <i>Os ad mores contorquendum</I>.
</p>

<p>
Hostem, Laude, tuum socium tibi s&aelig;pe refingis,
<br>Collegamque tuum diro odio insequeris;
<br>Ergo premas laudesve modum servare memento,
<br>Moribus ut versis os variare queas.
</p>

<p>

CVII. <i>Placare mordacem parum proficere</I>.
</p>

<p>
Nil tibi proficias pectendo canem atque lavando,
<br>Paule, lava laterem, nil tibi proficias.
<br>Nil tibi proficias hominem mulcendo caninum,
<br>Servi, fer curam, nil tibi proficias.
</p>

<p>

CVIII. <i>Pr&aelig;posterum ante docere quam discere</I>.
</p>

<p>
Ante docere cupis quam discere, Pontiovane,
<br>Et regere affectas, nescius ipse regi.
<br>Quam male confundit ratio pr&aelig;postera mores,
<br>Cum docet indoctus, ducit et absque duce.
</p>

<p>

CIX. <i>Ignotis nota esse prúponenda</I>.
</p>

<p>
Visceribus peregrina tuis annectere, durum est;
<br>Concordare sibi extranea, difficile est.
<br>Quod jungit natura tibi, Marcelle, repellis,
<br>Exterum et adversum vis sociare tibi.
</p>

<p>

CX. <i>In subventu aliorum sibi non nocendum</I>.
</p>

<p>
Ne noceas tibi, sic aliis prodesse memento;
<br>Velle beare alios, prodere te, miserum est;
<br>Quo vitio cum decenti plerique laborent,
<br>Unum supra omnes Euripidem video.
</p>

<p>

CXI. <i>Altiora casu graviore prolabi</I>.
</p>

<p>
Altior ascensus, gravior plerumque ruina est,
<br>Sollicitudo gravis, pr&aelig;properatus honor.
<br>Cum nimis alta petis citus incautusque, ruina
<br>Et gravis et subita est, Sexte, timenda tibi.
</p>

<p>

CXII. <i>Invidum raro vel nunquam conciliandum</I>.
</p>

<p>
Invidus es, Gaius, frustra sibi, Magne, placere
<br>Contendis, non te conciliabis ei.
<br>Diligis? instigas; vis pacificare? Fatigas;
<br>Sic exhibitio perdis amore duos.
</p>

<p>

CXIII. <i>De justitia nasci s&aelig;pe injustitiam</I>.
</p>

<p>
Crimina nulla tibi quoniam sunt, Galle, superbis;
<br>Inflaris, quoniam crimina nulla tibi.
<br>Crimen in omne ruis, quia non peccasse superbis,
<br>Te justum esse putans, crimen in omne ruis.
</p>

<p>

CXIV. <i>Invitum non posse servari</I>.
</p>

<p>
Invitum servare diu, provincia dura est;
<br>Vis servare planum, Maximiane? grave est.
<br>Non foveam accendit, laqueos parat, excitat ignes;
<br>Mortem amplexanti vivere difficile est.
</p>

<p>

CXV. <i>Parvis prodesse quod parvi sunt</I>.
</p>

<p>
Qui vidit te, Grosphe, duos deprendit in uno,
<br>A retro puerum videt, ab ante, virum.
<br>Si ludis, puer es; da posteriora, probatur,
<br>Ludum defendis; vertere, liber eris.
</p>

<p>

CXVI. <i>Vocem habendam pro corpore</I>.
</p>

<p>
Zoile, dum tussis, dum verbis aera rumpis,
<br>Tu major toto corpore conciperis.
<br>Colligit auditus, quod visio certa refellit;
<br>Auris amanda tibi, visio non adeo.
</p>

<p>

CXVII. <i>Hominem levem nemini debere placeri</I>.
</p>

<p>
Mente levis, sermone duplex, tibi complacet, Albi,
<br>Unius est et non consonuere tibi.
<br>Si levis es, comitare levem, si fixus, et idem,
<br>Prothea miramur complacuisse tibi.
</p>

<p>

CXVIII. <i>Non de eodem accusari et accusare debere</I>.
</p>

<p>
Bella Neoptolemi nigro sale, Ph&aelig;dria, punis,
<br>Dente premis nigro bella Neoptolemi.
<br>Bella Neoptolemus sibi pr&aelig;monstrata capescit,
<br>Sumit qu&aelig; dederas bella Neoptolemus.
</p>

<p>

CXIX. <i>Operam non bono impensam amitti</I>.
</p>

<p>
Serpentem compone sinu, blandire, foveto,
<br>Ludificas operam, Ceciliane, tuam.
<br>Friguit ante sinum, calet, et vomit ore venenum,
<br>Virus torpebat, tu facis, ut caleat.
</p>

<p>

CXX. <i>Rebus inutilibus operam non adhibendam</I>.
</p>

<p>
Arte tua crines reparasti, Leda, marito,
<br>Pulsa canitie redditur ecce color.
<br>Arte tua nervum tendis relevare mariti,
<br>Sed jacet et languet, heu! quia vincitur ars.
</p>

<p>

CXXI. <i>In vitio non permanendum</I>.
</p>

<p>
Unice vive puer, l&aelig;tus cantabat Adonis,
<br>Nunc quoque cantat adhuc, unice vive puer.
<br>Non silet aut siluit tibi nomen amoris apud me,
<br>Nomen amare probans, non silet aut siluit.
</p>

<p>

CXXII. <i>Agere prius, post exigere</I>.
</p>

<p>
Exigis a nobis quem nulli solvis amorem,
<br>Quam nulli pr&aelig;stas, exigis, Aule, fidem.
<br>Exigis a nobis quem non merearis honorem,
<br>Mirum est quod non das id tibi velle dari.
</p>

<p>

CXXIII. <i>Loqui nocere, silere non</I>.
</p>

<p>
Rufe, tui comites servare silentia norunt,
<br>Conticuere diu, Rufe, tui comites.
<br>Tarquinius Brutum per longa silentia pressit,
<br>Ille tacens regi cogitat exilium.
</p>

<p>

CXXIV. <i>Datum non recordandum</I>.
</p>

<p>
Splendida dona mihi dum s&aelig;pe et s&aelig;pe dedisse
<br>Omnibus aut multis, Maximiane, refers,
<br>Qu&aelig; dederas, vel plura, tibi te velle rependi
<br>Omnibus aut multis, Maximiane, refers.
</p>

<p>

CXXV. <i>Non de alieno sed de suo gloriam qu&aelig;rendam</I>.
</p>

<p>
Non numeres tibi divitias, non facta priorum,
<br>Si laudem a nobis, Aureliane, petas;
<br>Auctores magnorum operum sua facta celebrant,
<br>Et laus ipsorum, non tua laus, agitur.
</p>

<p>

CXXVI. <i>Usui vel natur&aelig; commoda expetenda</I>.
</p>

<p>
Non indignatur serpente ciconia pasci,
<br>Pasci triticea messe columba petit;
<br>Pindare, nil sceleris homo nequam prorsus abhorret,
<br>Virtus in voto qua veneremur habet.
</p>

<p>

CXXVII. <i>Paulatim magna decident</I>.
</p>

<p>
Decidit immensus paulatim montis acervus,
<br>Fluminea tellus alluvione fluit.
<br>Fidime, virtutis paulatim decidit usus,
<br>Justus homo culp&aelig; diruitur fluvio.
</p>

<p>

CXXVIII. <i>Perfidam mentem inscrutabilem esse</I>.
</p>

<p>
Inscrutabilis est maris exundantis abyssus;
<br>&AElig;quora mota hominis rejiciunt oculum;
<br>Inscrutabilis est malefid&aelig; mentis abyssus,
<br>D&aelig;dale, turbida mens non habet intuitum.
</p>

<p>

CXXIX. <i>Non nimis cupiendum</I>.
</p>

<p>
In mundo quid, Druse, facis, qui major es ipso?
<br>Omnis gloria te non capit, omnis honor;
<br>Amplexu cupido totum complecteris orbem,
<br>Et nunquam penitus es tibi sufficiens.
</p>

<p>

CXXX. <i>Laudari stultum et deficere</I>.
</p>

<p>
Qui te laudabant jam defecere, Melane;
<br>Rumor falsidicus surgit, et ecce cadit.
<br>Despicio fumum dum surgit deficientem;
<br>Deficit exurgens gloria do nihilo.
</p>

<p>

CXXXI. <i>Animum videri in facie</I>.
</p>

<p>
Lubricus aspectus, facies incerta, Macrine,
<br>Significant nobis te nimis esse levem.
<br>Est speculum mentis facies, oculique revelant
<br>Qualia sunt intus mens animusque hominis.
</p>

<p>

CXXXII. <i>Nihil pejus optare avaro quam diu vivere</I>.
</p>

<p>
Orandum quid vel gravius vel pejus avaro
<br>Secula quam vit&aelig; continuare diu?
<br>Nasidiene, diu vixisti semper avarus,
<br>Oro tibi vivas, Nasidiene, diu.
</p>

<p>

CXXXIII. <i>Non de nihilo esse gaudendum</I>.
</p>

<p>
Tres in fronte pili tibi dant, Tatiane, tumorem,
<br>Et quia calvus eos invidet esse tibi;
<br>At brevis hic numerus tibi dampna gemenda reportat,
<br>Huic quia nullus adest, nec se habuisse putat.
</p>

<p>

CXXXIV. <i>Se senem qui dolet, velle delirare</I>.
</p>

<p>
Pr&aelig;properam tibi canitiem, Tite, plangis adesse,
<br>Et senis ad nomen subrigit ira jecur;
<br>Delirasse parum tibi forte videris, et ardes
<br>Protelare tu&aelig; tempora nequiti&aelig;.
</p>

<p>

CXXXV. <i>Placere opere non gestu</I>.
</p>

<p>
Versus, Dave, canis, vultuque manuque laborans
<br>Ut placeas gestu, carmine si nequeas;
<br>Non te versum, sed versum laudare decet te,
<br>Fac ut te versus laudet ubique tuus.
</p>

<p>

CXXXVI. <i>Avarum in vita nulli, in morte multis prodesse</I>.
</p>

<p>
Non sibi non aliis prodest dum vivit avarus,
<br>Et prodest aliis et sibi dum moritur.
<br>Ut quod prosit agas ergo vixisse, Melampe,
<br>Jam tibi sufficiat vita inimica tibi.
</p>

<p>

CXXXVII. <i>Se non posse refringere</I>.
</p>

<p>
Pigmeis nanisque sodalibus uteris, usque,
<br>Sisiphe, num casu vel ratione facis.
<br>Apparere quidem faciunt non te esse gigantem;
<br>Nam mihi pigmeus, non mihi nanus eris.
</p>

<p>

CXXXVIII. <i>Nobis esse placere, aliena non</I>.
</p>

<p>
Nostra aliis, et plus nobis aliena placere,
<br>Commune id vitium est, morbus et iste gravis.
<br>Qui cum pene omnes titillet, in omnibus unum,
<br>Et supra cunctos te, Damasippe, movet.
</p>

<p>

CXXXIX. <i>Potestatem iracundi&aelig; additam esse pro fulmine</I>.
</p>

<p>
Tydeu, cum nequeas rabiem compescere cordis,
<br>Offendit qui te pr&aelig;cluem honore facit;
<br>Nam fulmen pariunt, regno dum jungitur ira;
<br>Ira movet gladium, sanguine gliscit honor.
</p>

<p>

CXL. <i>Patres non odire, sed obedire</I>.
</p>

<p>
Tu benefacta tui tanquam malefacta parentis
<br>Semper dente malo, Garrule, persequeris.
<br>Dilige si bonus est justa pietate parentem,
<br>Si malus est, tolera, filius esto bonus.
</p>

<p>

CXLI. <i>Qu&aelig; aliis feceris, ab eis expectare eadem</I>.
</p>

<p>
Jurgia, clamores tibi gloria, gloria lites,
<br>Et facis et dicis omnibus unde noces.
<br>Expectes eadem qu&aelig; nobis feceris, Alte,
<br>Nam quem tu l&aelig;dis, te ferit ille libens.
</p>

<p>

CXLII. <i>Dominos avaros servos nequam diligere</I>.
</p>

<p>
Dispensator eris per tempora longa, Treboni,
<br>Unum qui leporem multiplicare sapis.
<br>Unus quippe recens raro vix sufficit uni,
<br>Sed servando vetus mille facit lepores.
</p>

<p>

CXLIII. <i>Servos divites non agnoscere se</I>.
</p>

<p>
Damma fuit servus, se non agnoscit, honore
<br>Sublimis factus se vacuisse putat
<br>Quod quondam fuerat, sed sumpta pelle leonis,
<br>Qui vilis fuerat vilis asellus erat.
</p>

<p>

CXLIV. <i>S&aelig;pe unde ridemus et nos rideri</I>.
</p>

<p>
Ridebas ficos aliorum s&aelig;pe, Rubelli,
<br>Irrident ficos ecce tuos alii.
<br>Infirm&aelig; naris stillam ridere solebas,
<br>Profluvium ecce tuum risus ubique premit.
</p>

<p>

CXLV. <i>Deceptores aliorum et decipere et decipi</I>.
</p>

<p>
Servule, dulce canis volucres ad retia suadens,
<br>Ut me decipias, Servule, dulce canis.
<br>Unus adulando te mecum decipis ipse;
<br>Uni falsa loquens, decipis ipse duos.
</p>

<p>

CXLVI. <i>Vinosum vitii proximitate torreri</I>.
</p>

<p>
Ad dubiam cúnam me, Nasidiene, vocasti,
<br>Sed longe a mensa me recubare facis.
<br>Irritor visu, magis irritarer odore;
<br>Si me flere velis, fac propius sedeam.
</p>

<p>

CXLVII. <i>Juvenem largum, senem parcum mirari</I>.
</p>

<p>
Miramur juvenes largos, vetulosque tenaces,
<br>Illis cum multum, his breve restet iter.
<br>Vibidius nostrum minuit de parte stuporem,
<br>Cum puer atque senex prodigus extiterit.
</p>

<p>

CXLVIII. <i>Os non male mutandum</I>.
</p>

<p>
Curinomus quando satur est, jejunia laudat;
<br>Quando jejunus prandia magnificat.
<br>Unde fit ut multi super illo multa loquantur,
<br>Quod sic delirans os et opus variat.
</p>

<p>

CXLIX. <i>Pauperi nec in morte sufficere</I>.
</p>

<p>
Pauper divitibus tumulos, Marcelle, parabas,
<br>Num tibi defuncto quis tumulum faciat?
<br>Cum saperes te sorte mori, cum pauperem egere,
<br>Composuisse prius te tibi oportuerat.
</p>

<p>

CL. <i>Aliena non tractanda</I>.
</p>

<p>
Et virtus et de virtutis semine sermo
<br>Lucet, et apparet simplici inesse suo;
<br>Si justus, h&aelig;c magnificas, si sordidus, audes
<br>Attrectare, tamen utraque degeneras.
</p>

<p>

CLI. <i>Locum mores non mutare</I>.
</p>

<p>
Serpentem innocuum faciunt deserta locorum,
<br>Non quia virus abest, sed quia cui noceat.
<br>Dat virus natura, locus non, ergo recedens
<br>Tu virus tecum, Gratidiane, feres.
</p>

<p>

CLII. <i>Amicum pro ipso habendum</I>.
</p>

<p>
Ut bove, sicut equo, sic utitur Aulus amico,
<br>Sic fratre et socio, ceu bove, sicut equo.
<br>Optat equo atque bovi durare diuque valere,
<br>Sed sibi tantum ipsi, non id equo atque bovi.
</p>

<p>

CLIII. <i>Nomen honoris, non rem, parum valere</I>.
</p>

<p>
Nomen honoris habere parum est, non pondus honoris,
<br>Momentum nullum, et nomen habere parum est.
<br>Nomen et amittis, si tantum est nomen honoris,
<br>Si qu&aelig; poscit honor, Maxime, nulla facis.
</p>

<p>

CLIV. <i>Consilio juvenum non esse fidendum</I>.
</p>

<p>
Consilio juvenum fidis, Melibúe, ruinam
<br>Expectare potes, dum sine consilio es.
<br>Non est securus, supra titubantia fultus,
<br>Jungere labenti, labitur ille, cadis.
</p>

<p>

CLV. <i>Magna promittere, parva dare, non decere</I>.
</p>

<p>
Murenas nobis spondebas, Albinovane;
<br>Lumbricos tenues, Albinovane, paras.
<br>Magna quidem dare, sed promittere parva, decorum est;
<br>Te facere e contra gloria nulla tibi.
</p>

<p>

CLVI. <i>Sua communicare</I>.
</p>

<p>
Unde habeas, Line, non curas, curas ut abundes,
<br>Et solus perdas, omnia solus habes.
<br>Tu non participas possessi gaudia cuiquam,
<br>Ergo nec amissi participas lacrimam.
</p>

<p>

CLVII. <i>Furenti respondendum non esse</I>.
</p>

<p>
Respondere tibi dum nolo de mea demens,
<br>Me victum irrides, sed Senec&aelig; ratio est.
<br>Qui vincis, vinci, qui vincor, vincere, vincit
<br>Te ira gravisque furor, liber ab his ego sum.
</p>

<p>

CLVIII. <i>Servos non esse pauperandos</I>.
</p>

<p>
Dum spolias servos, dum diripis omnia eorum,
<br>Compede servitii, Lentule, solvis eos.
<br>Paupertas servum tibi libertate co&aelig;quat,
<br>Assint diviti&aelig;, tu dominaris eis.
</p>

<p>

CLIX. <i>Sibi in omnibus providendum</I>.
</p>

<p>
Multiplici giro milvus circumvolat escam,
<br>Infectam metuens tristibus aucupiis.
<br>Servule, tu nulla ratione per omnia curris,
<br>Te nudum opponens omnibus insidiis.
</p>

<p>

CLX. <i>Putandum, esse vitium dum recens est</I>.
</p>

<p>
Spira recens et parva tibi, Sejane, putanda,
<br>Dum rudis et parva est culpa putanda tibi;
<br>Firmat humi spinam robusta et plurima radix,
<br>Mens assueta malo, firmius h&aelig;ret ei.
</p>

<p>

CLXI. <i>Carpendum, carpere non decere</I>.
</p>

<p>
Cur maculas alios maculosior omnibus, Albi?
<br>Et carpi dignus, carpere non metuis.
<br>Carpendos etenim carpis torrente cachinno,
<br>Ne quis carpendum te magis esse putet.
</p>

<p>

CLXII. <i>Secum morari et consistere, mentis esse composit&aelig;</I>.
</p>

<p>
Est mentis bene composit&aelig; consistere secum,
<br>Et non immotus dissimiles ruere.
<br>Lause, ut consistas tecum, tecumque moreris,
<br>Figi disce loco, ne levis esse velis.
</p>

<p>

CLXIII. <i>Antequam ames probare, probatum amare</I>.
</p>

<p>
S&aelig;pe diuque suo quem dignum censet amore
<br>Pertractum sapiens sic amat exhibitum.
<br>Antequam ames, Crysippe, proba, sed amare probatum
<br>Cura, toto illum pectore suscipias.
</p>

<p>

CLXIV. <i>Dare cum hilaritate</I>.
</p>

<p>
Attollunt hilares vilissima munera vultus,
<br>Vultus sublustres maxima dejiciunt.
<br>Si donas tristis, et dona et pr&aelig;mia perdis,
<br>Didime, dona hilaris, non sine laude facis.
</p>

<p>

CLXV. <i>De bono vel male non jactare</I>.
</p>

<p>
Iratis irato animo respondet Alanus,
<br>Et se jactat in hoc, grande nimis vitium.
<br>Si iratis placato animo respondet Alanus,
<br>Et se jactat in hoc, grande quoque est vitium.
</p>

<p>

CLXVI. <i>Voracem et capere et rapere</I>.
</p>

<p>
Prodigus est Ancon, nec se novit cohibere,
<br>Currenti nunquam fr&aelig;na retentat equo:
<br>Culpa quidem gravis est, gemini quoque causa reatus,
<br>Cum male cuncta vorans, et cupit atque rapit.
</p>

<p>

CLXVII. <i>Fam&aelig; non operi confidentem cito decidere</I>.
</p>

<p>
Qu&aelig; crescit ramis et non radicibus arbor,
<br>&AElig;miliane, brevi flamine mota ruit.
<br>Qui celebris fam&aelig; ramos per inania tendit,
<br>Non radicem operum, corruit ex facili.
</p>

<p>

CLXVIII. <i>Neminem sese efferre debere</I>.
</p>

<p>
Vir bonus et prudens nulli sua facta revelat,
<br>Non qu&aelig;rens laudem perdat opusque suum.
<br>Tu facis e contra, tua, Tityre, turpia nudans,
<br>Laudari cupiens qu&aelig; male gesta probas.
</p>

<p>

CLXIX. <i>Imitandum esse quem magis aspectu probaveris quam auditu</I>.
</p>

<p>
Illum proponas tibi, C&aelig;lestine, sequendum,
<br>Quem magis aspectu quam aure probatum habeas.
<br>Sunt homines nequam, bene de virtute loquentes,
<br>Non hos sed verbum pectore fige tuo.
</p>

<p>

CLXX. <i>Inimicos procul removendos</I>.
</p>

<p>
Audisti quoniam vermes de carne creati
<br>Carnem rursus edant, pellis eos, abigis;
<br>Vipeream prolem de te, Phidippe, dedisti,
<br>Qu&aelig; te rodit ovans, tu tamen usque foves.
</p>

<p>

CLXXI. <i>Velle debere et regi et regere</I>.
</p>

<p>
Non vult vera loqui Titus, ut non audiat ipse;
<br>Cumque regi non vult, neminem et ipse regit.
<br>Sic in eo pereunt casti commercia amoris,
<br>Cum nullum curans aut regit aut regitur.
</p>

<p>

CLXXII. <i>Vitam hominis varicam esse</I>.
</p>

<p>
Alternis vicibus mutantur tempora mundi,
<br>Temperies cúli, Plaute, vices patitur.
<br>Sic alternatur human&aelig; formula vit&aelig;,
<br>Tristibus et l&aelig;tis dissimilata ruit.
</p>

<p>

CLXXIII. <i>Dici vel esse bonum, idem non esse</I>.
</p>

<p>
Dici aut esse bonum non nos reputamus ut unum;
<br>Dici non multum proderit, esse nimis.
<br>Dici aut esse malum, Protheu, non dicimus unum;
<br>Dici, si noceat, sed magis esse nocet.
</p>

<p>

CLXXIV. <i>Servum eundem et dominum unius non esse</I>.
</p>

<p>
Miramur tibi, Naupliades, te nolle pr&aelig;esse,
<br>Illum quem videas nolle subesse tibi.
<br>Qu&aelig;ris qui pr&aelig;sit, sed non nisi subjiciatur;
<br>Servum esse et dominum me tibi, difficile est.
</p>

<p>

CLXXV. <i>Inter nequam bonum apparere, parum esse</I>.
</p>

<p>
Omnes infamas, accusas criminis omnes,
<br>Euthyme, ut inter eos tu bonus emineas.
<br>Apparere bonum, sed supra castra bonorum
<br>Magna inter nequam, gloria parva tibi.
</p>

<p>

CLXXVI. <i>Invidum pr&aelig;stare ut noceat</I>.
</p>

<p>
Scribam ex quinque viro faciens Nasica Coranum,
<br>Multum invidit ei, contulit, et nocuit.
<br>Donum donat ei, nec non ut honore careret,
<br>Sed ne majorem consequeretur eo.
</p>

<p>

CLXXVII. <i>Hominem factiosum a re pro re movendum</I>.
</p>

<p>
Insidiis cives et amicos sollicitantem,
<br>Consilium Bruti se vocat exilio.
<br>Sic quia non patitur respublica nostra Cethegum,
<br>In brevibus Gyaris aptat eum solio.
</p>

<p>

CLXXVIII. <i>Vitium non esse iterandum</I>.
</p>

<p>
Qui male moratum te dicunt, &AElig;miliane,
<br>Illos mendaces ut facias cupio.
<br>Sed tu quod contra est, ut eorum oratio vera
<br>Sit, re confirmas prave, iterans vitia.
</p>

<p>

CLXXIX. <i>Non paria Deo sentire</I>.
</p>

<p>
Subdi velle Deo, servire creata creanti,
<br>Consentire illi &aelig;qualia, justitia est.
<br>Non sic Drusus, qui divina humanaque frangens,
<br>Miscuit audacter fasque nefasque simul.
</p>

<p>

CLXXX. <i>In paupere raram esse facundiam</I>.
</p>

<p>
In tenui panno nulla est facundia, Peleu,
<br>Sed cum purpurea veste parata venit.
<br>Sit pauper probus et sapiens, omnino negatur,
<br>Sit dives, recte protinus aunuitur.
</p>

<p>

CLXXXI. <i>Qui datur vel recipitur ab homine nequam, honorem non esse</I>.
</p>

<p>
Quem Nero dat sumit Catilina nefandus honorem,
<br>Si Senec&aelig; credas, Cretice, nullus honor.
<br>Hoc super oblato noli unquam l&aelig;tior esse,
<br>Nec super ablato mústior esse velis.
</p>

<p>

CLXXXII. <i>Bene vivere tantum promittere, parum prodesse</I>.
</p>

<p>
S&aelig;pe sibi servanda diu proponit honesta
<br>Paulus, nec servat Paulus honesta diu.
<br>Dico, parum prodest promittere semper honesta,
<br>Sed promissa semel firma tenere diu.
</p>

<p>

CLXXXIII. <i>Ut desint majorum auxilia, minorum non contempnere</I>.
</p>

<p>
Magnorum cum non retinere juvamina possis,
<br>Fac non magnorum, Symmache, non renuas.
<br>Auxilia infirma consensus fortia reddit,
<br>Umbram et quisque suam scito capillus habet.
</p>

<p>

CLXXXIV. <i>Non pro parvis corporibus et animos parvos esse</I>.
</p>

<p>
Parvas s&aelig;pe domos reges habitare videmus,
<br>Non reges magnas, &AElig;miliane, puta.
<br>Sic animi grandes parvissima corpora servant,
<br>Cum parvi interdum maxima possideant.
</p>

<p>

CLXXXV. <i>Impossibile in omnibus valere &aelig;qualiter</I>.
</p>

<p>
Miror et admiror quod natus Apolline Ph&aelig;thon
<br>Omni tanquam uni militat officio.
<br>Nam numerat, cantat, metitur, separat astra,
<br>Construit, atque probat, litigat, ac trutinat.
</p>

<p>

CLXXXVI. <i>Senem puerilibus intendere non decere</I>.
</p>

<p>
De puero prodire senem me pr&aelig;cipis, at tu
<br>De vetulo esse puer, Maximiane, cupis.
<br>Esse semel puerum natur&aelig; non vetat ordo,
<br>Si superaddideris hoc venit ex vitio.
</p>

<p>

CLXXXVII. <i>Famam ut pereas non amandam</I>.
</p>

<p>
Nominis et fam&aelig; per secula longa petitor,
<br>Insiliit mediis ignibus Empedocles.
<br>Istius erroris dignus successor et h&aelig;res,
<br>Qu&aelig;que per alta ruens diceris, Hermenades.
</p>

<p>

CLXXXVIII. <i>Non nimiam comestionem exercendam</I>.
</p>

<p>
De dubia surgens cúna, Getulice, palles,
<br>Perdunt officium perdita membra suum.
<br>Esca quidem simplex sanum facit atque valentem,
<br>Sed sanum multi destituere cibi.
</p>

<p>

CLXXXIX. <i>Pecuniam omnia pertimescere</I>.
</p>

<p>
Multimodis, Daciane, dolis evertis amicos,
<br>Fúdera rescindens dissocias socios.
<br>Assuis adversos sub amoris glutine falso;
<br>Bella movens, pacem dissicis atque fidem.
</p>

<p>

CXC. <i>Inter dona natur&aelig; mortem ponendam</I>.
</p>

<p>
Mortis, Paule, timor tibi vit&aelig; commoda tollit,
<br>Jam moreris vivens dum metuendo peris.
<br>Inter natur&aelig; ponas si munera mortem,
<br>Te de morte metus sollicitare nequit.
</p>

<p>

CXCI. <i>Amicos amici amandos</I>.
</p>

<p>
Me tanquam socium te dicis amare, Trebati,
<br>Et quos prorsus amo dente furente teris.
<br>Sed nisi sis sociis socius, et amicus amicis,
<br>Non nostrum valeo dicere te socium.
</p>

<p>

CXCII. <i>Hostem rejiciendum, patrem recipiendum esse</I>.
</p>

<p>
Si tibi blanditur, Nausistrate, respicis hostem,
<br>Si monet atque regit despicis ipse patrem;
<br>Insipiens stultusque modo trutinaris eodem,
<br>Hostem dum recipis, persequerisque patrem.
</p>

<p>

CXCIII. <i>De nobilitate non superbiendum</I>.
</p>

<p>
Multum, Fauste, tua de nobilitate superbis,
<br>Quodque bono Faustus omne nomen habes;
<br>Sed nullum nomen momenti quodlibet omen,
<br>Culpaque de patribus s&aelig;pe venire solet.
</p>

<p>

CXCIV. <i>Non nimis studendum vino</I>.
</p>

<p>
Carbo, quid est quoniam s&aelig;pe mihi vina propinas?
<br>Naso, non labris, h&aelig;c tua vina traho.
<br>Unde fluant, si pr&aelig;valeant qu&aelig;ro reperire,
<br>Et non invenio vas aliquod nisi te.
</p>

<p>

CXCV. <i>Suis parcendum</I>.
</p>

<p>
Tollit ovem de fauce lupi pers&aelig;pe molossus,
<br>Ereptamque lupo ventre recondit ovem.
<br>Tu quoque, Sc&aelig;va, tuos pr&aelig;done tueris ab omni,
<br>Unus pr&aelig;do tamen perdis ubique tuos.
</p>

<p>

CXCVI. <i>Non de minimo superbiendum</I>.
</p>

<p>
Qui non tyro fecit, nec fecit militis usum,
<br>Qualiter ipse ducis pr&aelig;ripit officium?
<br>Grammatica minimum sudasti, Taure, pal&aelig;stra,
<br>Et petis orchestram pr&aelig;ripiendo locum.
</p>

<p>

CXCVII. <i>Pauperibus deesse qu&aelig;dam, avaris omnia</I>.
</p>

<p>
Pauperibus qu&aelig;dam, sed avaris omnia desunt,
<br>Desunt inter opes omnia, Magne, tibi;
<br>Desunt namque tibi quibus ipse carere videris,
<br>Et tua sunt tibi sic ut quasi non tua sint.
</p>

<p>

CXCVIII. <i>Deteriora non legenda</I>.
</p>

<p>
Bos fúnum, leporem canis, alba ciconia vermem,
<br>Uno de prato s&aelig;pe simul capiunt;
<br>Sensu multiplici cum pagina multa redundet,
<br>Insipidum semper tu tibi, Plaute, legis.
</p>

<p>

CXCIX. <i>Per immoderantiam male decidere</I>.
</p>

<p>
Immoderata sitis vivendi deliciose
<br>Urgebat Tatium, nescit habere modum;
<br>Jam quasi non sint diviti&aelig; sic utitur illis,
<br>Jam fastidit eas, nescit habere modum.
<br>Vilia non adhibet, qu&aelig; sunt pr&aelig;tiosa ligurrit,
<br>Utraque rejiciens, nescit habere modum.
</p>

<p>

CC. <i>Reprehensorem irreprehensibilem esse debere</I>.
</p>

<p>
Dum furis et clamas, dum lites, Monice, curas,
<br>Quod firmas verbo, destruis officio.
<br>Tu Curius verbo, tu verbo L&aelig;lius alter,
<br>Sed te longe alium clamor et ira probant.
<br>Ecce caput fúdus pia vit&aelig; semina spargit,
<br>Pr&aelig;dicat et mores Liber et ipsa Venus.
</p>

<p>

CCI. <i>Rarum transitum esse mali in bonum</I>.
</p>

<p>
Spes inerat corvum mutari posse columba,
<br>&AElig;thiopem posse albescere, stultus eram.
<br>Nam tu qui corvus, tu qui niger esse solebas,
<br>Albule, corvus eris semper, et ipse niger.
<br>Lingua loquax, venterque vorax, corvum, uva Gomorrh&aelig;
<br>Quam calcas, turpem te facit atque nigrum.
</p>

<p>

CCII. <i>Sibi cupere male, ut alii sit male, invidorum esse</I>.
</p>

<p>
Regali migrare domo me, Ph&aelig;dime, tecum
<br>S&aelig;pe et s&aelig;pe mones; invidus es, video.
<br>S&aelig;pe viatores amor et concordia junxit,
<br>Me tibi collegam gratia nulla facit.
<br>Ut patiar, vis ipsa pati, vis pauper et exul
<br>Esse libens, ut sum pauper et exul ego.
</p>

<p>

CCIII. <i>Servos s&aelig;pe dominos suos male decipere</I>.
</p>

<p>
Cogitat Ursidius sibi dote jugare puellam,
<br>Ut placeat domino cogitat Ursidius.
<br>Cogitat Ursidius h&aelig;redem tollere parvum,
<br>Ut placeat domino cogitat Ursidius.
<br>Cogitat Ursidius domino quacunque placere
<br>Virgine vel puero, quam sapit Ursidius.
</p>

<p>

CCIV. <i>Cui aliquid oommittas videndum</I>.
</p>

<p>
Horti divitias commisit Fulvius uni,
<br>Fures ille timens furibus exponere;
<br>Vix Phúbus noctem, bis pressit Cynthia lucem,
<br>Arboribus fascis diripiturque color.
<br>Ergo servari non hos servare deceret;
<br>Si servabis eos, non bene credo tibi.
</p>

<p>

CCV. <i>Parum retinere qui cito cuncta transmittit</I>.
</p>

<p>
Cuncta sapis si cuncta legis, sic, Rufe, probabas;
<br>Sed legis, ergo sapis; Gallus utrumque negat.
<br>Mille die cartas, totidem de nocte revolvis,
<br>Sed nusquam esse potest siquis ubique cupit.
<br>Nec bene firmatur radix qu&aelig; s&aelig;pe movetur,
<br>Nec multa hospitia pignus amoris habent.
</p>

<p>

CCVI. <i>Morum discordia gratiam distrahi</I>.
</p>

<p>
Conventus morum faculam succendit amoris;
<br>Si varias mores, gratia distrahitur.
<br>Demetri Zetus vehementi canduit ira,
<br>Amphion frater dum cecinit cithara,
<br>Projicit hic citharam, jam fax extincta reluxit,
<br>Et fraternus amor cúpit habere moram.
</p>

<p>

CCVII. <i>Intermittere philosophiam omittere est</I>.
</p>

<p>
Intermissa diu tanquam si prorsus emissa,
<br>Candide, Lucili, philosophia valet.
<br>Discendi modus est, dum te nescire videbis;
<br>Disce, sed assidue; disce, sed ut sapias.
<br>Sumpta parum, prodest, qu&aelig; mox emittitur esca,
<br>Bos quibus est pastus, ruminat h&aelig;c eadem.
</p>

<p>

CCVIII. <i>Diem pr&aelig;cedentem sequentis magistrum</I>.
</p>

<p>
Ad lucrum converte diem tibi, Valeriane,
<br>Et pr&aelig;cedentem pone sequentis iter;
<br>Et vixisse velis, et multum vivere vive,
<br>Vita vive bona, moribus et licitis.
<br>Vince tuos mores, vincentis nomen habebis;
<br>Sic mihi, sic aliis, Valerianus eris.
</p>

<p>

CCIX. <i>Non dolere quod multorum est commune</I>.
</p>

<p>
Qu&aelig;stibus immensis jacturam, Pontice, defles,
<br>Et commune malum ceu proprim, ipse doles.
<br>Semita s&aelig;pe maris te merce beavit opima,
<br>Quas dederat totiens ecce recepit opes.
<br>Ergo dari tibi quod potuit mutabile credas,
<br>Et quod mutatur esse negabo bonum.
</p>

<p>

CCX. <i>Non ridere ne rideamur</I>.
</p>

<p>
Ridebas facies aliorum, Pallidiane,
<br>Ridetur facies, Pallidiane, tua.
<br>Humanam faciem pallor maciesque tulere,
<br>Longe diversam substituere tibi.
<br>Ecce genas sulcat sine pondere pellis aniles,
<br>Quales in silva simia scalpit anus.
</p>

<p>

CCXI. <i>Homini aperienti se magis credendum</I>.
</p>

<p>
Dam Simulus furit, et sese transfundit in iram,
<br>Dum vomit omne quod est, me facit absque metu.
<br>Sed dum blanditur, dum bl&aelig;sa et dulcia verba
<br>Supra oleum mollit, subruit usque metu;
<br>Dum tacet, examinat, dum litigat ipse, serenat;
<br>Irasci ergo velit, solvar ut usque metu.
</p>

<p>

CCXII. <i>Perfidiam invidi&aelig; in lapsu &aelig;qualem</I>.
</p>

<p>
Semper Athis ridet, rides tu, Sostrate, nunquam?
<br>Natura fratres, dissimiles vitio.
<br>Hic plorat risus alienaque gaudia semper,
<br>Omnibus arridet neminem amans alius.
<br>Mortifer&aelig; pestis vitium sibi nutrit uterque,
<br>Perfidi&aelig; primus, Sostratus invidi&aelig;.
</p>

<p>

CCXIII. <i>Rationalia irrationabilibus digniora</I>.
</p>

<p>
Cur non evigilas tandem, rebusque gerendis
<br>Non adhibis operam? Somnus et iste malus.
<br>Inspice formicam multo fervere labore,
<br>Ut durare queat frigus et auram hiemis.
<br>Consilio, non natura te vincit, iniquum est,
<br>Plance, pr&aelig;esse tibi quod ratione caret.
</p>

<p>

CCXIV. <i>Invidum neminem velle docere</I>.
</p>

<p>
Audieram quia quem doctos contingit adire,
<br>E stulto fieri, Celse, potest sapiens.
<br>Sed sapis, et sapiens per te fit nemo tuorum,
<br>Immo facis stultum qui fuerat sapiens.
<br>Nil Platonis acumen, nil facundia Tulli,
<br>Ut solus sedeas inter eos sapiens.
</p>

<p>

CCXV. <i>Cui des videndum</I>.
</p>

<p>
Qui justis sanctisque viris, Tigelle, ministrat,
<br>Sumit ubi donat, spargit et accumulat.
<br>Qui vero indignis bis munera pr&aelig;stita perdit,
<br>Et quoniam donat, donat et immeritis.
<br>Tu quoque communis meretricibus et parasitis
<br>Quicquid habes perdis, perderis ergo miser.
</p>

<p>

CCXVI. <i>Militem, delicatum non bene prc&aelig;liari</I>.
</p>

<p>
Mollibus assuetus loricam ferre recusat,
<br>Cervici tener&aelig; ferrea cassis obest.
<br>S&aelig;pius uncta manus capulum non accipit ensis,
<br>Lota et fota cutis frigore et imbre dolet.
<br>Assiduus Veneris vexillifer, &AElig;miliane,
<br>Virtutis nunquam signifer esse potest.
</p>

<p>

CCXVII. <i>Iniquo honorem non contingere</I>.
</p>

<p>
Injusto queritur contingere Gaius honorem,
<br>Delituisse refert justiti&aelig; faciem.
<br>Dico, si sit honor, nulli contingit iniquo;
<br>Si sit iniquus homo, nullus habetur honor.
<br>Est honor, et quod non, sed dicitur hoc dato iniquo,
<br>Dicitur et quod honor sit datus immerito.
</p>

<p>

CCXVIII. <i>Vitiosum non debere velle levari</I>.
</p>

<p>
Est aliquis multo qui qu&aelig;rat honore levari,
<br>Ipsius ut virtus notior esse queat.
<br>Attolli multo nolit Damasippus honore,
<br>Ejus ne vitium notius esse queat.
<br>Omnis homo crimen tanto famosius in se,
<br>Quanto qui peccat major habetur, habet.
</p>

<p>

CCXIX. <i>Omnino vitium levitatis occludere</I>.
</p>

<p>
Excusat vitiosa patrum natura tuorum,
<br>Te, Probe, nempe levem te genuere leves.
<br>Ah! quotiens petii, levitatis crimine spreto,
<br>Ut constans lingua, corde, manu, fieres;
<br>Sed modo ne levior fias levitate relicta,
<br>Oro manere velis in levitate tua.
<br>Ista tibi simplex placeat constantia saltem,
<br>Ut miser &aelig;ternum permaneasque levis.
</p>

<p>

CCXX. <i>Frustra fatigari qui corrigit stultum</I>.
</p>

<p>
Errore illectus, non vult errore resolvi,
<br>Solvere queris eum, stultus uterque nimis.
<br>Ille quidem, quoniam vitam moriendo fatigat,
<br>Tu, quia nolentem consilio revocas.
<br>Hic fovea jacet, ille luto, contemnit uterque
<br>Surgere, das dextram, Marce, levando neces.
<br>Frustra autem niti, lites odiumque subire,
<br>Extremusque furor summaque stultitia est.
</p>

<p>

CCXXI. <i>Non posse teneri qui mutatur</I>.
</p>

<p>
Amnis Acharnaum variabat s&aelig;pe figuras,
<br>Alcides tenuit, cum superaret eum.
<br>Diva Thetis formas quas sumere vellet, inibat;
<br>Vidit eam Peleus, sensit, eam tenuit.
<br>Contingi quoniam, quoniam potuere teneri,
<br>Ille quidem victus, h&aelig;c fuit exhibita.
<br>Sed quia nemo potest te, Protesilae, videre,
<br>Nemo tenere potest, vincere nemo potest.
</p>

<p>

CCXXII. <i>In omnibus tempus aptum aspicere</I>.
</p>

<p>
Diligit Umbritius tenebras, latebrosa requirens;
<br>Noctis amans, solem non videt Umbritius.
<br>Disputat Umbritius cum cúlo lumina surgunt;
<br>Cum fugiunt solem conticet Umbritius.
<br>Colligit Umbritius vires a munere Bacchi;
<br>Vires a cúna colligit Umbritius.
<br>Corripit Umbritius vino somnoque labantes;
<br>Infantes, stultos, corripit Umbritius.
</p>

<p>

CCXXIII. <i>Nulli vel omnibus credere vitium esse</I>.
</p>

<p>
Rufe, quid est quoniam te nulli credis amico?
<br>Omnibus et nulli credere te, vitium est.
<br>Omnia cum socio sapiens deliberat, &aelig;que
<br>Ac sibi cuncta refert, ducit adintus eum.
<br>Sed facile est justo quam vivit dicere vitam,
<br>Te tua difficile est facta referre palam.
<br>Sic speciosus homo facie procedit aperta,
<br>Cum facies turpis veste tegi soleat.
</p>

<p>

CCXXIV. <i>Horam bene vivendi procrastinandam non esse</I>.
</p>

<p>
Vivendi recte fatuus procrastinat horam,
<br>Crastine, eras semper das mihi, nunquam hodie.
<br>Crastina lux accepta tibi, dum crastina lux est,
<br>Dum venit, et nondum est; incipit esse, doles.
<br>Das causas, tunc cras aliud promittis, et ecce
<br>Dum cras multiplicas, tempus et hora fugit.
<br>Rides me quasi derisum dum verba dedisti,
<br>Tu te ludificas, tu capis et caperis.
</p>

<p>

CCXXV. <i>Iniquum esse inire contraria</I>.
</p>

<p>
Postume, nummorum cumulabas milibus archam,
<br>Ventre cibis vacuo, plena crumena cibus.
<br>Sed compilavit fugiens te servulus, et fur,
<br>Vel manus hostilis omnia diripuit.
<br>Nunc conversus ovans ventris farcire crumenam,
<br>Unus pr&aelig;do tuus, tu tibi cuncta rapis.
<br>Hoc factum sapiens premit, et condempnat utrumque,
<br>Te nunc esse lupum, teque fuisse canem.
</p>

<p>

CCXXVI. <i>Motum localem motum mentis ostendere</I>.
</p>

<p>
Cur adeo gaudes motu, Joviane, locali
<br>Aer tam s&aelig;pe salis? an quoniam levis es?
<br>Signat enim motum mentis mutatio tanta,
<br>Quod non concordes, nec tibi convenias.
<br>Pondus habe, stabis; cum pondere gleba quieta est,
<br>Diripitur pulvis pro levitate sua.
<br>Nec natura loci tibi recte vivere donat,
<br>Sed mens discreta propositique tenax.
</p>

<p>

CCXXVII. <i>Pondus et pondus non habendum</I>.
</p>

<p>
Heu! quia pondus habes, et pondus, amice Valeri,
<br>Te fratremque tuum pondere dissimulas.
<br>Heu! quia spectatur pr&aelig; cunctis mantica tergo,
<br>Et non attendis qua premitur humerus.
<br>Fratris verrucas mordaci dente refringis,
<br>Ulcera dissimulans qu&aelig; tibi in ore sedent.
<br>Ad culpas fratris aquil&aelig; tu lumina portas,
<br>Ad tua cum scelera nulla vel orba feras.
</p>

<p>

CCXXVIII. <i>Miseriorem miserum non irridere</I>.
</p>

<p>
Calvitium, Calvine, tibi pr&aelig;bere solebat
<br>Materiam risus, tu quoque calvus eris.
<br>Paulatim fugiunt dextra levaque capilli,
<br>Cum tineas pascis ante retroque fluunt.
<br>Supremum capitis tenuis jam lucus obumbrat,
<br>Jam coma rara locum subjicit et numerum.
<br>Tempus adest quo te calvi ridere suescant,
<br>Factus et absque pilis omnibus invideas.
</p>

<p>

CCXXIX. <i>Amorem cogendo non adquiri</I>.
</p>

<p>
Torvus et ore minans te nos, Tite, poscis amare,
<br>Invitus nemo, nemo coactus amat.
<br>Blanditia, non imperio, vis crescit amoris,
<br>C&aelig;sar ubi jubeat, cedere nescit amor.
<br>Vacca quidem taurum, sed et ipsa le&aelig;na leonem,
<br>Iratos fugiunt, suscipiunt placidos.
<br>Dilige nos omnes, ut ameris ab omnibus unus;
<br>Qu&aelig;rit amor pariles, dissimiles odium.
</p>

<p>

CCXXX. <i>Peccandi libertatem usu adquiri</I>.
</p>

<p>
Libertas peccandi emitur peccando, Verane,
<br>Cum lima atque mora perniciosa colis.
<br>Cum ratione carens turpes descendis in actus,
<br>Cum tu confundis fasque nefasque simul.
<br>Jam te nemo regit, nullus levat auspice verbo
<br>Contra torrentem brachia nulla tuum,
<br>Prodest ergo tibi cumulare furore furorem,
<br>Si prodesse vocem quod parat usque mori.
</p>

<p>

CCXXXI. <i>Mores legendos, non vitam</I>.
</p>

<p>
Subtractum vit&aelig; Lycidam, Germanice, defles,
<br>Subtractum morti rectius esse putes.
<br>Non vivens stetit ille diu, moriendo moratus,
<br>Ante suam mortem mortuus ipse diu.
<br>Quid prodest totiens ficus et musta videre,
<br>Et speciem morum nec semel aspicere?
<br>Non &aelig;tas prolixa licet dat vivere nobis,
<br>Sed virtutis amor, norma timenda reis.
</p>

<p>

CCXXXII. <i>Auxilia multorum sibi qu&aelig;renda</I>.
</p>

<p>
&AElig;mule, v&aelig; soli! quia dum cadit ipse, levantem
<br>Non habet, in se ipso spem sibi composuit.
<br>Fúdera dum tempnit, dum spernit habere sodalem,
<br>Perficit, ut sese nemo juvare velit.
<br>Cum socio socius partitur pondera fati,
<br>Pro socio patitur vera fides socii.
<br>Nescit amor vehemens, ad qu&aelig;que pericula rumpi,
<br>Nec funus triplex rumpitur ex facili.
<br>Forte quidem velles socium reperire fidelem,
<br>Sed pravi mores zelus et ira negant.
</p>

<p>

CCXXXIII. <i>Cui pro natura bene est pauperem non esse</I>.
</p>

<p>
Audio te, Rupili, de paupertate querentem,
<br>Non quia nulla habeas, sed quia pauca tibi.
<br>Sed dicit sapiens, quod nemo est pauper eo quod
<br>Possideat pauca, sed quia plura velit.
<br>Si paupertati assensum pr&aelig;bere studeres,
<br>Si pro natura vivere, dives eras.
<br>Aspicito, nudum quia te natura crearit,
<br>Intrans et mundum tu nihil intuleris.
<br>Quodque externa petas, qu&aelig; sive manentia tecum,
<br>Seu te destituant, te faciant miserum.
</p>

<p>

CCXXXIV. <i>Decipere non esse diligere</I>.
</p>

<p>
Quod sequeris pueros, quod amas et amaris ab illis,
<br>Nequam non hominis, simplicis aucupium est.
<br>Pr&aelig;dixi quod amas, odium si pr&aelig;stat amorem,
<br>Si sit amare gravi ludificare dolo.
<br>Tu peccare doces, peccandi ponis habenas,
<br>A te peccandi sumitur hora, Tati.
<br>Munere semper emunt, ut possint crimen inire;
<br>Ut factum celes, munere rursus emunt.
<br>Culpa tua est, quod res et fama laborat eorum;
<br>Quod pereunt censu et nomine, culpa tua est.
<br>Vulnera vulneribus addenda laborque labori,
<br>Ut vincas adhibe vulnera vulneribus.
<br>Ut superare queas tenui pascatur avena;
<br>Sic nunquam ille satur, ut superare queas.
<br>Jam tibi, chare, tuum tenuis farrago repressit,
<br>Et meus in fortem cessit asellus equum.
</p>

<p>

CCXXXV. <i>Etiam sapientes sapientibus uti debere</I>.
</p>

<p>
Consilii virtus tibi pr&aelig;stans, docte Valeri,
<br>Sufficit ad vitam gratia consilii.
<br>Quare nec sapiens nec qui famuletur honori
<br>Est prope te tantum turpis et insipiens.
<br>S&aelig;pe tamen sapiens alio sapiente docetur,
<br>S&aelig;pe videns ductu ducitur alterius.
<br>Aut forsan tua qui miretur facta requiris,
<br>Huic operi stultos eligis, exigitur.
<br>Cui ratio est conjunx, tua laus cumulatior esset,
<br>Si te laudaret cui magis ora favent.
<br>Laudari tamen haud metuis sine pondere rerum,
<br>Rem sine materia vis, sine luce diem.
<br>Credo autem quod stultus, et est sapientia contra
<br>Virtus et ratio sic odiosa tibi.
<br>Hostia claude domus, ne tangat lumina judex,
<br>Ne sapiens intret, hostia claude domus.
</p>

<p>

CCXXXVI. <i>In apparatu forinseco non omnia esse ponenda</I>.
</p>

<p>
Pallia Filus habet, digitos circumligat auro,
<br>Et tamen est Filus paupere pauperior.
<br>Sunt Tyri&aelig; chlamydes, mul&aelig;, jumenta, cientes
<br>Filo, sed tamen est paupere pauperior.
<br>Atria sunt Filo regali consita cultu,
<br>Sed tamen est Filus paupere pauperior.
<br>Mensa, sciphus, sedile, torus, pretiosa supellex
<br>Sunt Filo, tamen est paupere pauperior.
<br>Esurit atque sitit, gemmis instructus et ostro,
<br>Cyclade vestitus esurit atque sitit.
<br>Pondus adesse famis, pallor maciesque loquuntur,
<br>Aurea bulla negat pondus adesse famis.
<br>Ergo miser se servitio pro pane locabit,
<br>Sed ne sit servus aurea bulla facit.
<br>Si vero quemquam pulsabit supplice voto,
<br>Ut non exoret serica vestis adest.
<br>Ergo, ne pereat, fiat de divite pauper;
<br>Pauper enim factus ditior esse potest.
</p>

<p>

CCXXXVII. <i>Locum virtutem non dare</I>.
</p>

<p>
Non bene viventes, Probe, te fugisse refertur,
<br>Et sine peccato qu&aelig;rere terram hominum.
<br>Sed sine peccato nullam reperire valebis,
<br>Si non absque homine tu reperire velis.
<br>Ibis ad occultos tractus, loca devia mundi;
<br>Peccatum tecum est, conscia culpa comes.
<br>Ut fugias homines, tu te fuge primitus ipsum,
<br>Alterius censor, censor et esto tuus.
<br>Ens inter homines, homines fuge, turpia eorum,
<br>Tu tecum degens, te fuge, facta tua.
</p>

<p>

CCXXXVIII. <i>Insolentiam esse reprimendam</I>.
</p>

<p>
Servit inutiliter nisi verbere fractus asellus,
<br>Verbere distracto servit inutiliter.
<br>Verbera si tuleris, furit et lascivit asellus;
<br>Se non agnoscit, verbera si tuleris.
<br>Si requiem dederis, discit non esse quietus,
<br>In requie non est, requiem dederis.
<br>Verbere tonde latus, ne forte tumescat asellus;
<br>Neve reluctetur, verbere tonde latus.
</p>

<p class=border></P>

<p>
<table border=0 cellspacing=15 cellpadding=0 align=CENTER>
<tr>
	<td><a href="medieval.html">Medieval Latin</A>
	<td><a href="index.html">The Latin Library</A>
	<td><a href="classics.html">The Classics Page</a>
</TABLE>
</p>
</BODY></HTML>