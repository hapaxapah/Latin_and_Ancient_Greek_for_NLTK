<HTML>
 	<head>
 		<title>
 			Justin XVI
 		</title>
 		<link rel="SHORTCUT ICON" href="http://www.thelatinlibrary.com/icon.ico">
 		<link rel="StyleSheet" href="http://www.thelatinlibrary.com/latinlibrary.css">
 	</head>

 	 <body>

 <p class=pagehead>HISTORIARUM PHILIPPICARUM IN EPITOMEN REDACTI A M. IUNIANO IUSTINO</P>

<p class=border></P>

<P>
<DIV ALIGN="center">LIBER XVI</DIV>
</p>

<p>
I.  Post Cassandri regis filiique eius Philippi continuas mortes Thessalonice regina, uxor Cassandri, non magno post tempore ab Antipatro filio, cum vitam etiam per ubera materna deprecaretur, occiditur. <FONT size=2>2</FONT> Causa parricidii fuit, quod post mortem mariti in divisione inter fratres regni propensior fuisse pro Alexandro videbatur. <FONT size=2>3</FONT> Quod facinus eo gravius omnibus visum est, quod nullum maternae fraudis vestigium fuit, <FONT size=2>4</FONT> quamquam in parricidio nulla satis iusta causa ad sceleris patrocinia praetexi potest. <FONT size=2>5</FONT> Post haec igitur Alexander in ultionem maternae necis cum fratre gesturus bellum auxilium a Demetrio petit. <FONT size=2>6</FONT> Nec Demetrius spe invadendi Macedonici regni moram fecit. <FONT size=2>7</FONT> Cuius adventum verens Lysimachus persuadet genero suo Antipatro, ut malit cum fratre in gratiam reverti quam paternum hostem in Macedoniam admitti. <FONT size=2>8</FONT> Incohatam igitur inter fratres reconciliationem cum praesensisset Demetrius, per insidias Alexandrum <FONT size=2>9</FONT> interfecit occupatoque Macedoniae regno caedem apud exercitum excusaturus in contionem vocat. <FONT size=2>10</FONT> Ibi priorem se petitum ab Alexandro adlegat, nec fecisse se, sed occupasse insidias. <FONT size=2>11</FONT> Regem autem se Macedoniae vel aetatis experimentis vel causis iustiorem esse. <FONT size=2>12</FONT> Patrem enim suum et Philippo regi et Alexandro Magno socium in omni militia fuisse; <FONT size=2>13</FONT> liberorum deinde Alexandri ministrum et ad persequendos defectores ducem extitisse. 4 Contra Antipatrum, avum horum adulescentium, amariorem semper ministrum regni quam ipsos reges fuisse. <FONT size=2>15</FONT> Cassandrum vero patrem, extinctorem regiae domus, non feminis, non pueris pepercisse nec cessasse, quoad omnem stirpem regiae subolis deleret. <FONT size=2>16</FONT> Horum scelerum ultionem, quia nequisset ab ipso Cassandro exigere, ad liberos eius translatam. <FONT size=2>17</FONT> Quamobrem etiam Philippum Alexandrumque, si quis manium sensus est, non interfectores suos ac stirpis suae, sed ultores eorum Macedoniae regnum tenere malle. <FONT size=2>18</FONT> Per haec mitigato populo rex Macedoniae appellatur. <FONT size=2>19</FONT> Lysimachus quoque cum bello Dromichaetis, regis Thracum, premeretur, ne eodem tempore adversus eum dimicare necesse haberet, tradita ei altera parte Macedoniae, quae Antipatro, genero eius, obvenerat, pacem cum eo fecit. 
</p>

<P>    
II.  Igitur Demetrius totis Macedoniae regni viribus instructus cum Asiam occupare statuisset, iterato Ptolomeus, Seleucus et Lysimachus, experti priore certamine, quantae vires essent concordia, pacta societate adunatisque exercitibus bellum adversus Demetrium transferunt in Europam. <FONT size=2>2</FONT> His comitem se et belli socium iungit Pyrrus, rex Epiri, sperans non difficilius Demetrium amittere Macedoniam posse quam adquisierat. <FONT size=2>3</FONT> Nec spes frustra fuit; quippe exercitu eius corrupto ipsoque in fugam acto regnum Macedoniae occupavit. <FONT size=2>4</FONT> Dum haec aguntur Lysimachus generum suum Antipatrum regnum Macedoniae ademptum sibi fraude soceri querentem interficit filiamque suam Eurydicen, querelarum sociam, in custodiam tradit, <FONT size=2>5</FONT> atque ita universa Cassandri domus Alexandro Magno seu necis ipsius seu stirpis extinctae poenas partim caede, partim supplicio, partim parricidio luit. <FONT size=2>6</FONT> Demetrius quoque a tot exercitibus circumventus, cum posset honeste mori, turpiter se dedere Seleuco maluit. <FONT size=2>7</FONT> Finito bello Ptolomeus cum magna rerum gestarum gloria moritur. Is contra ius gentium minimo natu ex filiis ante infirmitatem regnum tradiderat eiusque rei populo rationem reddiderat; <FONT size=2>8</FONT> cuius non minor favor in accipiendo quam patris in tradendo regno fuerat. <FONT size=2>9</FONT> Inter cetera patris et filii mutuae pietatis exempla etiam ea res amorem populi iuveni conciliaverat, quod pater regno publice ei tradito privatus officium regi inter satellites fecerat omnique regno puchrius regis esse patrem duxerat. 
</p>

<P>    
III.  Sed inter Lysimachum et Pyrrum regem, socios paulo ante, adsiduum inter pares discordiae malum bellum moverat. <FONT size=2>2</FONT> Victor Lysimachus pulso Pyrro Macedoniam occupaverat. <FONT size=2>3</FONT> Inde Thraciae ac deinceps Heracleae bellum intulerat, cuius urbis et initia et exitus admirabiles fuere. <FONT size=2>4</FONT> Quippe Boeotiis pestilentia laborantibus oraculum Delphis responderat, coloniam in Ponti regione sacram Herculi conderent. <FONT size=2>5</FONT> Cum propter metum longae ac periculosae navigationis mortem in patria omnibus praeoptantibus res omissa esset, bellum his Phocenses intulerunt, <FONT size=2>6</FONT> quorum cum adversa proelia paterentur, iterato ad oraculum decurrunt; responsum idem belli quod pestilentiae remedium fore. <FONT size=2>7</FONT> Igitur conscripta colonorum manu in Pontum delati urbem Heracleam condiderunt, et quoniam fatorum auspiciis in eas sedes delati erant, brevi tempore magnas opes paravere. <FONT size=2>8</FONT> Multa deinde huius urbis adversus finitimos bella, multa etiam domesticae dissensionis mala fuere. Inter cetera magnifica vel praecipue illud memorabile fuit. <FONT size=2>9</FONT> Cum rerum potirentur Athenienses victisque Persis Graeciae et Asiae tributum in tutelam classis descripsissent, omnibus cupide ad praesidium salutis suae conferentibus soli Heracleenses ob amicitiam regum Persicorum conlationem abnuerant. <FONT size=2>10</FONT> Missus itaque ab Atheniensibus Lamachus cum exercitu ad extorquendum quod negabatur, dum relictis in litore navibus agros Heracleensium populatur, classem cum maiore parte exercitus naufragio repentinae tempestatis amisit. <FONT size=2>11</FONT> Itaque cum neque mari posset amissis navibus, neque terra auderet cum parva manu inter tot ferocissimas gentes reverti, Heracleenses honestiorem beneficii quam ultionis occasionem rati instructos commeatibus auxiliisque dimittunt, <FONT size=2>12</FONT> bene agrorum suorum populationem inpensam existimantes, si quos hostes habuerant amicos reddidissent. 
</p>

<P>    
IV.  Passi sunt inter plurima mala etiam tyrannidem; <FONT size=2>2</FONT> siquidem cum plebs et tabulas novas et divisionem agrorum divitum inpotenter flagitarent, diu re in senatu tractata cum exitus rei non inveniretur, <FONT size=2>3</FONT> postremum adversus plebem nimio otio lascivientem auxilia a Timotheo, Atheniensium duce, mox ab Epaminonda Thebanorum petivere. <FONT size=2>4</FONT> Vtrisque negantibus ad Clearchum, quem ipsi in exilium egerant, decurrunt. <FONT size=2>5</FONT> Tanta calamitatium necessitas fuit, ut cui patriam interdixerant, eum ad tutelam patriae vocarent. <FONT size=2>6</FONT> Sed Clearchus, exilio facinorosior redditus et dissensionem populi occasionem invadendae tyrannidis existimans, <FONT size=2>7</FONT> primo tacitus cum Mithridate, civium suorum hoste, conloquitur et inita societate paciscitur, ut revocatus in patriam prodita ei urbe praefectus eius constitueretur. <FONT size=2>8</FONT> Postea autem insidias, quas civibus paraverat, in ipsum Mithridatem verterat. <FONT size=2>9</FONT> Namque cum velut arbiter civilis discordiae exilio reversus esset, statuto tempore, quo urbem Mithridati traderet, ipsum cum amicis suis cepit, captum accepta ingenti pecunia dimisit. <FONT size=2>10</FONT> Atque ut in illo subitum se ex socio fecit hostem, sic ex defensore senatoriae causae repente patronus plebis evasit <FONT size=2>11</FONT> et adversus auctores potentiae suae, a quibus revocatus in patriam, per quos in arce conlocatus fuerat, non solum plebem accendit, verum etiam nefandissima quaeque tyrannicae crudelitatis exercuit. <FONT size=2>12</FONT> Igitur populo ad contionem vocato neque adfuturum se amplius grassanti in populum senatui ait; intercessurum etiam, si in pristina saevitia perseveret; <FONT size=2>13</FONT> quodsi pares se crudelitati senatorum arbitrentur, abiturum cum militibus suis neque civilibus discordiis interfuturum; <FONT size=2>14</FONT> sin vero diffidant viribus propriis, vindictae se civium non defuturum. <FONT size=2>15</FONT> Proinde consulant sibi ipsi: iubeant abire se, an sibi malint, vel causae populari socium remanere. <FONT size=2>16</FONT> His verbis sollicitata plebs summum ad eum imperium defert et, dum senatus potentiae irascitur, in servitutem se tyrannicae dominationis cum coniugibus et liberis tradit. <FONT size=2>17</FONT> Igitur Clearchus LX senatores conprehensos (nam ceteri in fugam dilapsi erant) in vincula conpingit. <FONT size=2>18</FONT> Laetari plebs, quod a duce potissimum senatorum senatus deleretur, versaque vice auxilium eorum in exitium conversum esse. <FONT size=2>19</FONT> Quibus dum mortem passim omnibus minatur, 20 cariora eorum pretia fecit, siquidem Clearchus magna pecunia, quasi minis populi occulte eos subtracturus, accepta spoliatos fortunis vita quoque spoliavit. 
</p>

<P>    
V.  Cognito deinde quod bellum sibi ab iis, qui profugerant, misericordia in auxilium sollicitatis civitatibus pararetur, servos eorum manumittit et, <FONT size=2>2</FONT> ne quid mali adflictis honestissimis domibus deesset, uxores eorum filiasque nubere servis suis proposita recusantibus morte conpellit, ut eos sibi fidiores et dominis infestiores redderet. <FONT size=2>3</FONT> Sed matronis tam lugubres nuptiae graviores repentinis funeribus fuere. <FONT size=2>4</FONT> Itaque multae se ante nuptias, multae in ipsis nuptiis occisis prius novis maritis interficiunt et se tam funestis calamitatibus virtute ingenui pudoris eripiunt. <FONT size=2>5</FONT> Proelium deinde committitur, quo victor tyrannus captivos senatores in triumphi modum per ora civium trahit. <FONT size=2>6</FONT> Reversus in urbem alios vincit torquetque alios, alios occidit; nullus locus urbis a crudelitate tyranni vacat. <FONT size=2>7</FONT> Accedit saevitiae insolentia, crudelitati adrogantia. <FONT size=2>8</FONT> Interdum ex successu continuae felicitatis obliviscitur se hominem, interdum Iovis filium dicit. <FONT size=2>9</FONT> Eunti per publicum aurea aquila velut argumentum generis praeferebatur, <FONT size=2>10</FONT> veste purpurea et cothurnis regum tragicorum et aurea corona utebatur, <FONT size=2>11</FONT> filium quoque suum Ceraunon vocat, ut deos non mendacio tantum, verum etiam nominibus inludat. <FONT size=2>12</FONT> Haec illum facere duo nobilissimi iuvenes, Chion et Leonides, indignantes patriam liberaturi in necem tyranni conspirant. <FONT size=2>13</FONT> Erant hi discipuli Platonis philosophi, qui virtutem, ad quam cotidie perfectius praeceptis magistri erudiebantur, patriae exhibere cupientes L cognatos veluti clientes in insidiis locant. <FONT size=2>14</FONT> Ipsi more iurgantium ad tyrannum veluti ad regem in arcem contendunt; <FONT size=2>15</FONT> qui iure familiaritatis admissi, dum alterum priorem dicentem intentus audit tyrannus, ab altero occupatur. <FONT SIZE=2>16</FONT> Sed et ipsi sociis tardius auxilium ferentibus a satellitibus obruuntur. <FONT SIZE=2>17</FONT> Qua re factum est, ut tyrannus quidem occideretur, sed patria non liberaretur. <FONT size=2>18</FONT> Nam frater Clearchi Satyrus eadem via tyrannidem invadit, multisque annis per gradus successionis Heracleenses regnum tyrannorum fuere. 
</p>

<p class=border></P>

<p>
 <TABLE BORDER=0 CELLSPACING=10 CELLPADDING=0 ALIGN=CENTER>
<TR>
	<TD><A HREF="/justin.html">Justin</A>
	<TD><a href="/index.html">The Latin Library</A>
	<TD><a href="/classics.html">The Classics Page</A></TABLE>
</P>
</BODY></HTML>
