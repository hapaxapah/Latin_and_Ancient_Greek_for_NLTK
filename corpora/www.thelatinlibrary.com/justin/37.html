<HTML>
 	<head>
 		<title>
 			Justin XXXVII
 		</title>
 		<link rel="SHORTCUT ICON" href="http://www.thelatinlibrary.com/icon.ico">
 		<link rel="StyleSheet" href="http://www.thelatinlibrary.com/latinlibrary.css">
 	</head>

 	 <body>

 <p class=pagehead>HISTORIARUM PHILIPPICARUM IN EPITOMEN REDACTI A M. IUNIANO IUSTINO</P>

<p class=border></P>

<P>
<DIV ALIGN="center">LIBER XXXVII</DIV>
</p>

<P>
 I.  Capto Aristonico Massilienses pro Phocaeensibus, conditoribus suis, quorum urbem senatus et omne nomen, quod et tunc et antea Antiochi bello infesta contra populum Romanum arma tulerant, deleri iusserat, legatos Romam deprecatum misere veniamque his a senatu obtinuere. <FONT size=2>2</FONT> Post haec regibus, qui adversus Aristonicum auxilia tulerant, praemia persoluta: Mithridati Pontico Syria maior, filiis Ariarathis, regis Cappadociae, qui eodem bello occiderat, Lycaonia et Cilicia datae. <FONT size=2>3</FONT> Fidiorque populus Romanus in socii filios quam mater in liberos fuit; quippe hinc parvulis auctum regnum, inde vita adempta. <FONT size=2>4</FONT> Namque Laodice ex numero sex filiorum, quos virilis sexus et Ariarathe rege susceperat, timens, ne non diutina administratione regni adultis quibusdam potiretur, quinque parricidali veneno necavit; <FONT size=2>5</FONT> unum parvulum sceleri matris cognatorum custodia eripuit, qui post necem Laodices (nam propter crudelitatem eam populus extinxerat) solus regno potitus est. <FONT size=2>6</FONT> Mithridates quoque repentina morte interceptus filium, qui et ipse Mithridates dictus est, reliquit; <FONT size=2>7</FONT> cuius ea postea magnitudo fuit, ut non sui tantum temporis, verum etiam superioris aetatis omnes reges maiestate superaverit bellaque cum Romanis per XLVI annos varia victoria gesserit, <FONT size=2>8</FONT> cum eum summi imperatores, Sylla, Lucullus ceterique, in summa Cn. Pompeius ita vicerit, ut maior clariorque in restaurando bello resurgeret damnisque suis terribilior redderetur. <FONT size=2>9</FONT> Denique ad postremum non vi hostili victus, sed voluntaria morte in avito regno senex herede filio decessit. 
</p>

<P>
 II.  Huius futuram magnitudinem etiam caelestia ostenta praedixerant. <FONT size=2>2</FONT> Nam et eo quo genitus est anno et eo quo regnare primum coepit stella cometes per utrumque tempus LXX diebus ita luxit, ut caelum omne conflagrare videretur. <FONT size=2>3</FONT> Nam et magnitudine sui quartam partem caeli occupaverat et fulgore sui solis nitorem vicerat; et cum oreretur occumberetque, IV horarum spatium consumebat. <FONT size=2>4</FONT> Puer tutorum insidias passus est, qui eum fero equo inpositum equitare iacularique cogebant; <FONT size=2>5</FONT> qui conatus cum eos fefellissent supra aetatem regente equum Mithridate, veneno eum appetivere. <FONT size=2>6</FONT> Quod metuens antidota saepius bibit et ita se adversus insidias, exquisitis tutioribus remediis, stagnavit, ut ne volens quidem senex veneno mori potuerit. <FONT size=2>7</FONT> Timens deinde, ne inimici, quod veneno non potuerant, ferro peragerent, venandi studium finxit, quo per septem annos neque urbis neque ruris tecto usus est, <FONT size=2>8</FONT> sed per silvas vagatus diversis montium regionibus pernoctabat ignaris omnibus, quibus esset locis, adsuetus feras cursu aut fugere aut persequi, cum quibusdam etiam viribus congredi. <FONT size=2>9</FONT> Quibus rebus et insidias vitavit et corpus ad omnem virtutis patientiam duravit. 
</p>

<P>
 III. 1 Ad regni deinde administrationem cum accessisset, statim non de regendo, sed de augendo regno cogitavit. <FONT size=2>2</FONT> Itaque Scythas invictos antea, qui Zopyriona, Alexandri Magni ducem, cum XXX milibus  armatorum deleverant, qui Cyrum, Persarum regem, cum CC milibus trucidaverant, qui Philippum, Macedonum regem, fugientem fecerant,  ingenti felicitate perdomuit. <FONT size=2>3</FONT> Auctus igitur viribus Pontum quoque ac  deinceps Cappadociam occupavit. <FONT size=2>4</FONT> Cum de Asia tractaret, tacitus  cum quibusdam amicis regno profectus universam nemine sentiente  pervagatus est omniumque urbium situm ac regiones cognovit. <FONT size=2>5</FONT> Inde in Bithyniam transcendit et quasi dominus Asiae opportuna quaeque victoriae suae metatus est. <FONT size=2>6</FONT> Post haec in regnum, cum iam perisse crederetur, reversus est invento parvulo filio, quem per absentiam eius soror uxorque Laodice enixa fuerat. <FONT size=2>7</FONT> Sed inter gratulationem post longam peregrinationem adventus sui et filii geniti veneno periclitatus est, siquidem Laodice soror, cum perisse eum crederet, in concubitus amicorum proiecta, quasi admissum facinus maiori scelere tegere posset, venenum advenienti paravit. <FONT size=2>8</FONT> Quod cum ex ancillis Mithridates cognovisset, facinus in auctores vindicavit. 
</p>

<P>
IV.  Hieme deinde adpetente non in convivio, sed in campo, nec in avocationibus, sed in exercitationibus, nec inter sodales, sed inter  coaequales aut equo aut cursu aut viribus contendebat. <FONT size=2>2</FONT> Exercitum quoque  suum ad parem laboris patientiam cotidiana exercitatione durabat, atque ita  invictus iyse inexpugnabilem exercitum fecerat. <FONT size=2>3</FONT> Inita deinde cum Nicomede societate Paphlagoniam invadit victamque cum socio dividit. <FONT size=2>4</FONT>  Quam cum teneri a regibus senatui nuntiatum esset, legatos ad utrumque  misit, qui gentem restitui in pristinum statum iuberent. <FONT size=2>5</FONT> Mithridates, cum  se iam parem magnitudini Romanorum crederet, superbo responso  hereditarium patri suo regnum obvenisse respondit; mirari se, quod cum ei  relata controversia non fuerit, sibi referatur. <FONT size=2>6</FONT> Nec territus minis Galatiam  quoque occupat. <FONT size=2>7</FONT> Nicomedes, quoniam se tueri iure non poterat, iusto regi  redditurum respondit. <FONT size=2>8</FONT> Atque ita filium suum mutato nomine Pylaemenen,  Paphlagonum regum nomine, appellat et quasi stirpi regiae reddidisset  regnum, falso nomine tenet. <FONT size=2>9</FONT> Sic ludibrio habiti legati Romam revertuntur.
</p>

<p class=border></P>

<p>
 <TABLE BORDER=0 CELLSPACING=10 CELLPADDING=0 ALIGN=CENTER>
<TR>
	<TD><A HREF="/justin.html">Justin</A>
	<TD><a href="/index.html">The Latin Library</A>
	<TD><a href="/classics.html">The Classics Page</A></TABLE>
</P>
</BODY></HTML>