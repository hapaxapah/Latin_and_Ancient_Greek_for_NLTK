<HTML>
 	<head>
 		<title>
 			Justin XIX
 		</title>
 		<link rel="SHORTCUT ICON" href="http://www.thelatinlibrary.com/icon.ico">
 		<link rel="StyleSheet" href="http://www.thelatinlibrary.com/latinlibrary.css">
 	</head>

 	 <body>

 <p class=pagehead>HISTORIARUM PHILIPPICARUM IN EPITOMEN REDACTI A M. IUNIANO IUSTINO</P>

<p class=border></P>

<P>
<DIV ALIGN="center">LIBER XIX</DIV>
</p>

<P> 
I. Mago, Karthaginiensium imperator, cum primus omnium ordinata
disciplina militari imperium Poenorum condidisset viresque civitatis non
minus bellandi arte quam virtute firmasset, diem fungitur relictis duobus
filiis, Asdrubale et Hamilcare, <FONT SIZE=2>2</FONT> qui per vestigia paternae virtutis
decurrentes sicuti generi, ita et magnitudini patris sucesserunt. <FONT size=2>3</FONT> His
ducibus Sardiniae bellum inlatum; adversus Afros quoque vectigal pro solo
urbis multorum annorum repetentes dimicatum. <FONT size=2>4</FONT> Sed Afrorum sicuti
causa iustior, ita et fortuna superior fuit, <FONT size=2>5</FONT> bellumque cum his solutione
pecuniae, non armis finitum. <FONT size=2>6</FONT> In Sardinia quoque Asdrubal graviter
vulneratus imperio Hamilcari fratri tradito interiit, <FONT size=2>7</FONT> cuius mortem cum luctus
civitatis, tum et dictaturae undecim et triumphi quattuor insignem fecere. <FONT SIZE=2>8</FONT>
Hostibus quoque crevere animi, veluti cum duce vires Poenorum
cecidissent. <FONT size=2>9</FONT> Itaque Siciliae populis propter adsiduas Karthaginiensium
iniurias ad Leonidam fratrem regis Spartanorum, concurrentibus grave
bellum natum, in quo et diu et varia victoria fuit proeliatum. <FONT SIZE=2>10</FONT> Dum haec
aguntur, legati a Dario, Persarum rege, Karthaginem venerunt adferentes
edictum, quo Poeni humanas hostias immolare et canina vesci
prohibebantur; <FONT SIZE=2>11</FONT> mortuorum quoque corpora cremare potius quam terra
obruere a rege iubebantur; <FONT SIZE=2>12</FONT> petentes simul auxilia adversus Graeciam, qui
inlaturus bellum Darius erat. <FONT SIZE=2>13</FONT> Sed Karthaginienses auxilia negantes
propter adsidua finitimorum bella ceteris, ne per omnia contumaces
viderentur, cupide paruere.
</p>

<P>
II. Interea Hamilcar bello Siciliensi interficitur relictis tribus filiis,
Himilcone, Hannone, Gisgone. <FONT SIZE=2>2</FONT> Asdrubali quoque par numerus
filiorum fuit, Hannibal, Asdrubal et Sapho. <FONT size=2>3</FONT> Per hos res
Karthaginiensium ea tempestate regebantur. <FONT size=2>4</FONT> Itaque et Mauris
bellum inlatum et adversus Numidas pugnatum et Afri conpulsi
stipendium urbis conditae Karthaginiensibus remittere. <FONT size=2>5</FONT> Dein, cum
familia tanta imperatorum gravis liberae civitati esset omniaque ipsi
agerent simul et iudicarent, centum ex numero senatorum iudices
deliguntur, <FONT size=2>6</FONT> qui reversis a bello ducibus rationem rerum gestarum
exigerent, ut hoc metu ita in bello imperia cogitarent, ut domi iudicia
legesque respicerent. <FONT size=2>7</FONT> In Sicilia in locum Hamilcaris imperator Himilco succedit, qui cum
navali terristrique bello secunda proelia fecisset multasque civitates
cepisset, repente pestilentis sideris vi exercitum amisit. <FONT size=2>8</FONT> Quae res cum
nuntiata Karthagine esset, maesta civitas fuit; omnia ululatibus non secus
ac si urbs ipsa capta esset personabant, <FONT size=2>9</FONT> clausae privatae domus, clausa
deorum templa, intermissa omnia sacra, omnia privata officia damnata. <FONT SIZE=2>10</FONT>
Cuncti deinde ad portum congregantur egredientesque paucos e navibus, qui
cladi superfuerant, de suis percontantur. <FONT SIZE=2>11</FONT> Vt vero dubia antea spe et suspenso
metu, incerta orbitatis expectatione casus suorum miseris eluxit, tunc toto
litore plangentium gemitus, tunc infelicium matrum ululatus et flebiles
querelae audiebantur.
</p>

<P>
III. Inter haec procedit inops navi sua imperator sordida servilique
tunica discinctus, ad cuius conspectum plangentium agmina iunguntur. <FONT SIZE=2>2</FONT>
Ipse quoque manus ad caelum tendens nunc sortem suam, nunc publicam
fortunam deflet; <FONT size=2>3</FONT> nunc deos accusat, qui tanta belli decora et tot ornamenta
victoriarum, quae ipsi dederant, abstulerint; qui captis tot urbibus totiensque
hostibus terrestri navalique proelio victis exercitum victorem non bello, sed
peste deleverint. <FONT size=2>4</FONT> Deferre se tamen civibus suis non modica solacia, quod
malis eorum hostes gaudere, non gloriari possint; <FONT size=2>5</FONT> quippe cum neque eos,
qui mortui sunt, a se occisos, neque eos, qui reversi sunt, a se fugatos
possint dicere, <FONT size=2>6</FONT> praedam, quam relictis a se castris abstulerint, non esse
talem, quam velut spolium victi hostis ostentent, sed quam possessione
vacua fortuitis dominorum mortibus sicuti caduca occuparint. <FONT size=2>7</FONT> Quod ad
hostes pertinet, victores se recessisse; quod ad pestem, victos. <FONT size=2>8</FONT> Nihil
tamen se gravius ferre, quam quod inter fortissimos viros mori non potuerit
servatusque sit non ad vitae iucunditatem, sed ad ludibrium calamitatis. <FONT SIZE=2>9</FONT>
Quamquam ubi miseras copiarum reliquias Karthaginem reduxerit, se
quoque secuturum commilitones suos ostensurumque patriae <FONT SIZE=2>10</FONT> non ideo se
in eam diem vixisse, quoniam vellet vivere, sed ne hos, quibus nefanda lues
pepercerat, inter hostium exercitus relictos morte sua proderet. <FONT SIZE=2>11</FONT> Tali
vociferatione per urbem ingressus, ut ad limina domus suae venit,
prosecutam multitudinem velut <FONT SIZE=2>12</FONT> postremo adloquio dimisit obseratisque
foribus ac nemine ad se, ne filiis quidem, admissis mortem sibi conscivit.
</p>

<p class=border></P>

<p>
 <TABLE BORDER=0 CELLSPACING=10 CELLPADDING=0 ALIGN=CENTER>
<TR>
	<TD><A HREF="/justin.html">Justin</A>
	<TD><a href="/index.html">The Latin Library</A>
	<TD><a href="/classics.html">The Classics Page</A></TABLE>
</P>
</BODY></HTML>