<HTML>
 	<head>
 		<title>
 			Justin XXXV
 		</title>
 		<link rel="SHORTCUT ICON" href="http://www.thelatinlibrary.com/icon.ico">
 		<link rel="StyleSheet" href="http://www.thelatinlibrary.com/latinlibrary.css">
 	</head>

 	 <body>

 <p class=pagehead>HISTORIARUM PHILIPPICARUM IN EPITOMEN REDACTI A M. IUNIANO IUSTINO</P>

<p class=border></P>

<P>
<DIV ALIGN="center">LIBER XXXV</DIV>
</p>

<P> 
I.  Demetrius occupato Syriae regno novitati suae otium periculosum ratus ampliare fines regni et opes augere finitimorum bellis statuit. <FONT size=2>2</FONT> Itaque Ariarathi, regi Cappadociae, propter fastiditas sororis nuptias infestus  fratrem eius Orophernen per iniuriam regno pulsum supplicem recepit,  datumque sibi honestum belli titulum gratulatus restituere eum in regnum  statuit. <FONT size=2>3</FONT> Sed Orophernes ingrato animo inita cum Antiochensibus pactione,  offensis tunc Demetrio, pellere ipsum regno, a quo restituebatur, consilium  cepit. <FONT size=2>4</FONT> Quo cognito Demetrius vitae quidem eius, ne Ariarathes metu  fraterni belli liberaretur, pepercit, ipsum autem conprehensum vinctum  Seleuciae custodiri iubet. <FONT size=2>5</FONT> Nec Antiochenses indicio territi a defectione  destiterunt. <FONT size=2>6</FONT> Itaque adiuvantibus et Ptolomeo, rege Aegypti, et Attalo, rege  Asiae, et Ariarathe Cappadociae, bello a Demetrio lacessiti subornant  Balam quendam, sortis extremae iuvenem, qui Syriae regnum velut  paternum armis repeteret, <FONT size=2>7</FONT> et ne quid contumeliae deesset, nomen ei Alexandri inditur genitusque ab Antiocho rege dicitur. <FONT size=2>8</FONT> Tantum odium Demetrii apud omnes erat, ut aemulo eius non vires tantum regiae, verum etiam generis nobilitas consensu omnium tribueretur. <FONT size=2>9</FONT> Igitur Alexander admirabili rerum varietate, pristinarum sordium oblitus, totius ferme Orientis viribus succinctus bellum Demetrio infert victumque vita pariter ac regno spoliat. <FONT size=2>10</FONT> Quamquam nec Demetrio animus in propulsando bello defuit. Nam et primo proelio hostem fugavit et regibus bellum restituentibus multa milia in acie cecidit. <FONT size=2>11</FONT> Ad postremum tamen invicto animo inter confertissimos fortissime dimicans cecidit. 
</p>

<P>    
II.  Initio belli Demetrius duos filios apud Gnidium hospitem suum cum magno pondere auri commendaverat, ut belli periculis eximerentur et, si ita fors tulisset, paternae ultioni servarentur. <FONT size=2>2</FONT> Ex his maior, Demetrius, annos pubertatis egressus audita Alexandri luxuria, quem insperatae opes et alienae felicitatis ornamenta velut captum inter scortorum greges desidem in regia tenebant, auxiliantibus Cretensibus securum ac nihil hostile metuentem adgreditur. <FONT size=2>3</FONT> Antiochenses quoque veterem patris offensam novis meritis correcturi se ei tradunt; sed et milites paterni favore iuvenis accensi prioris sacramenti religionem novi regis superbiae praeferentes signa ad Demetrium transferunt. <FONT size=2>4</FONT> Atque ita Alexander, non minore impetu fortunae destructus quam elatus, primo proelio victus interficitur; deditque poenas et Demetrio, quem occiderat, et Antiocho, cuius mentitus originem fuerat. 
</p>

<p class=border></P>

<p>
 <TABLE BORDER=0 CELLSPACING=10 CELLPADDING=0 ALIGN=CENTER>
<TR>
	<TD><A HREF="/justin.html">Justin</A>
	<TD><a href="/index.html">The Latin Library</A>
	<TD><a href="/classics.html">The Classics Page</A></TABLE>
</P>
</BODY></HTML>
