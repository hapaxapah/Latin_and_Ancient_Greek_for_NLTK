<HTML>
 	<head>
 		<title>
 			Justin XX
 		</title>
 		<link rel="SHORTCUT ICON" href="http://www.thelatinlibrary.com/icon.ico">
 		<link rel="StyleSheet" href="http://www.thelatinlibrary.com/latinlibrary.css">
 	</head>

 	 <body>

 <p class=pagehead>HISTORIARUM PHILIPPICARUM IN EPITOMEN REDACTI A M. IUNIANO IUSTINO</P>

<p class=border></P>

<P>
<DIV ALIGN="center">LIBER XX</DIV>
</p>

<P> 
I.  Dionysius e Sicilia Karthaginiensibus pulsis occupatoque totius insulae imperio grave otium regno suo periculosamque desidiam tanti exercitus ratus, copias in Italiam traiecit, <FONT size=2>2</FONT> simul ut et militum vires continuo  labore acuerentur et regni fines proferrentur. <FONT size=2>3</FONT> Prima illi militia adversus  Graecos, qui proxima Italici maris litora tenebant, fuit; <FONT size=2>4</FONT> quibus devictis  finitimos quosque adgreditur omnesque Graeci nominis Italiam possidentes  hostes sibi destinat; <FONT size=2>5</FONT> quae gentes non partem, sed universam ferme  Italiam ea tempestate occupaverant. <FONT size=2>6</FONT> Denique multae urbes adhuc post  tantam vetustatem vestigia Graeci moris ostentant. <FONT size=2>7</FONT> Namque Tuscorum populi, qui oram Inferi maris possident, a Lydia venerunt, et Venetos, <FONT size=2>8</FONT> quos incolas Superi maris videmus, capta et expugnata Troia Antenore duce misit, Adria quoque Illyrico mari proxima, <FONT size=2>9</FONT> quae et Adriatico mari nomen dedit, Graeca urbs est; <FONT size=2>10</FONT> Arpos Diomedes exciso Ilio naufragio in ea loca delatus condidit. <FONT size=2>11</FONT> Sed et Pisae in Liguribus Graecos auctores habent; et in Tuscis Tarquinii a Thessalis, et Spina in Vmbris; Perusini quoque originem ab Achaeis ducunt. <FONT size=2>12</FONT> Quid Caeren urbem dicam? Quid Latinos populos, qui ab Aenea conditi videntur? <FONT size=2>13</FONT> Iam Falisci, Nolani, Abellani nonne Chalcidensium coloni sunt? <FONT size=2>14</FONT> Quid tractus omnis Campaniae? Quid Bruttii Sabinique? <FONT size=2>15</FONT> Quid Samnites? Quid Tarentini, quos Lacedaemone profectos spuriosque vocatos accipimus? <FONT size=2>16</FONT> Thurinorum urbem condidisse Philocteten ferunt; ibique adhuc monumentum eius visitur, et Herculis sagittae in Apollinis templo, quae fatum Troiae fuere. 
</p>

<P>
II.  Metapontini quoque in templo Minervae ferramenta, quibus Epeos, a quo conditi sunt, equum Troianum fabricavit, ostentant. <FONT size=2>2</FONT> Propter quod omnis illa pars Italiae Maior Graecia appellata est. <FONT SIZE=2>3</FONT> Sed principio originum Metapontini cum Sybaritanis et Crotoniensibus pellere ceteros Graecos Italia statuerunt. <FONT size=2>4</FONT> Cum primum urbem Sirim cepissent, in expugnatione eius L iuvenes amplexos Minervae simulacrum sacerdotemque deae velatum ornamentis inter ipsa altaria trucidaverunt. <FONT size=2>5</FONT> Ob haec cum peste et seditionibus vexarentur, priores Crotonienses Delphicum oraculum adierunt. <FONT size=2>6</FONT> Responsum his est, finem mali fore, si violatum Minervae numen et interfectorum manes placassent. 7 Itaque cum statuas iuvenibus iustae magnitudinis et in primis Minervae fabricare coepissent, et Metapontini oraculo cognito deorum occupandam manium et deae pacem rati, iuvenibus modica et lapidea simulacra ponunt et deam panificiis placant. <FONT size=2>8</FONT> Atque ita pestis utrubique sedata est, cum alteri magnificentia, alteri velocitate certassent. 9 Recuperata sanitate non diu Crotonienses quievere. <FONT size=2>10</FONT> Itaque indignantes in oppugnatione Siris auxilium contra se a Locrensibus latum, bellum his intulerunt. <FONT size=2>11</FONT> Quo metu territi Locrenses ad Spartanos decurrunt; auxilium supplices deprecantur. <FONT size=2>12</FONT> Illi longinqua militia gravati auxilium a Castore et Polluce petere eos iubent. <FONT size=2>13</FONT> Neque legati responsum sociae urbis spreverunt profectique in proximum templum facto sacrificio auxilium deorum inplorant. <FONT size=2>14</FONT> Litatis hostiis obtentoque, ut rebantur, quod petebant, haud secus laeti quam si deos ipsos secum avecturi essent, pulvinaria iis in navi conponunt faustisque profecti ominibus solacia suis pro auxiliis deportant.          
</p>

<P>
III.  His cognitis Crotonienses et ipsi legatos ad oraculum Delphos mittunt, victoriae facultatem bellique prosperos eventus deprecantes. 2 Responsum prius votis hostes quam armis vincendos. <FONT size=2>3</FONT> Cum vovissent Apollini decimas praedae, Locrenses et voto hostium et responso dei cognito nonas voverunt tacitamque eam rem habuere, ne votis vincerentur. <FONT size=2>4</FONT> Itaque cum in aciem processissent et Crotoniensium centum viginti milia arrnatorum constitissent, Locrenses paucitatem suam circumspicientes (nam sola XV milia militum habebant) omissa spe victoriae in destinatam mortem conspirant, <FONT size=2>5</FONT> tantusque ardor ex desperatione singulos cepit, ut victores se putarent, si non inulti morerentur. <FONT size=2>6</FONT> Sed dum mori honeste quaerunt, feliciter vicerunt, nec alia causa victoriae fuit, quam quod desperaverunt. <FONT size=2>7</FONT> Pugnantibus Locris aquila ab acie numquam recessit eosque tam diu circumvolavit, quoad vincerent. <FONT size=2>8</FONT> In cornibus quoque duo iuvenes diverso a ceteris armorum habitu, eximia magnitudine et albis equis et coccineis paludamentis pugnare visi sunt nec ultra apparuerunt, quam pugnatum est. <FONT size=2>9</FONT> Hanc admirationem auxit incredibilis famae velocitas. Nam eadem die, qua in Italia pugnatum est, et Corintho et Athenis et Lacedaemone nuntiata est victoria.          
</p>

<P>
IV.  Post haec Crotoniensibus nulla virtutis exercitatio, nulla armorum cura fuit. <FONT size=2>2</FONT> Oderant enim quae infeliciter sumpserant, mutassentque vitam luxuria, ni Pythagoras philosophus fuisset. <FONT size=2>3</FONT> Hic Sami de Marato, locuplete negotiatore, natus magnisque sapientiae incrementis formatus Aegyptum primo, mox Babyloniam ad perdiscendos siderum motus originemque mundi spectandam profectus summam scientiam consecutus erat. <FONT size=2>4</FONT> Inde regressus Cretam et Lacedaemona ad cognoscendas Minois et Lycurgi inclitas ea tempestate leges contenderat. <FONT size=2>5</FONT> Quibus omnibus instructus Crotonam venit populumque in luxuriam lapsum auctoritate sua ad usum frugalitatis revocavit. <FONT size=2>6</FONT> Laudabat cotidie virtutem et vitia luxuriae casumque civitatium ea peste perditarum enumerabat <FONT size=2>7</FONT> tantumque studium ad frugalitatem multitudinis provocavit, ut aliquos ex his luxuriatos incredibile videretur. <FONT size=2>8</FONT> Matronarum quoque separatam a viris doctrinam et puerorum a parentibus frequenter habuit. <FONT size=2>9</FONT> Docebat nunc has pudicitiam et obsequia in viros, nunc illos modestiam et litterarum studium. 10 Inter haec velut genetricem virtutum frugalitatem omnibus ingerebat 11 consecutusque disputationum adsiduitate erat, ut matronae auratas vestes ceteraque dignitatis suae ornamenta velut instrumenta luxuriae deponerent eaque omnia delata in Iunonis aedem ipsi deae consecrarent, <FONT size=2>12</FONT> prae se ferentes vera ornamenta matronarum pudicitiam, non vestes esse. <FONT size=2>13</FONT> In iuventute quoque quantum profligatum sit, victi feminarum contumaces animi manifestant. <FONT size=2>14</FONT> Sed CCC ex iuvenibus cum sodalicii iure sacramento quodam nexi separatam a ceteris civibus vitam exercerent, quasi coetum clandestinae coniurationis haberent, civitatem in se converterunt, quae eos, 15 cum in unam domum convenissent, cremare voluit. <FONT size=2>16</FONT> In quo tumultu sexaginta ferme periere; ceteri in exilium profecti. <FONT size=2>17</FONT> Pythagoras autem cum annos XX Crotone egisset, Metapontum emigravit ibique decessit; <FONT SIZE=2>18</FONT> cuius tanta admiratio fuit, ut ex domo eius templum facerent eumque pro deo colerent.          
</p>

<P>
V.  Igitur Dionysius tyrannus, quem supra a Sicilia exercitum in Italiam traiecisse bellumque Graecis intulisse memoravimus, expugnatis Locris Crotonienses vix vires longo otio ex prioris belli clade resumentes adgreditur, <FONT size=2>2</FONT> qui fortius cum paucis tanto exercitui eius quam antea cum tot milibus Locrensium paucitati restiterunt. <FONT size=2>3</FONT> Tantum virtutis paupertas adversus insolentes divitias habet, tantoque insperata interdum sperata victoria certior est. <FONT size=2>4</FONT> Sed Dionysium gerentem bellum legati Gallorum, qui ante menses Romam incenderant societatem amicitiamque petentes adeunt, <FONT size=2>5</FONT> gentem suam inter hostes eius positam esse magnoque usui ei futuram vel in acie bellanti vel de tergo intentis in proelium hostibus adfirmant. <FONT size=2>6</FONT> Grata legatio Dionysio fuit. Ita pacta societate et auxiliis Gallorum auctus bellum velut ex integro restaurat. <FONT size=2>7</FONT> His autem Gallis causa in Italiam veniendi sedesque novas quaerendi intestina discordia et adsiduae domi dissensiones fuere, <FONT size=2>8</FONT> quarum taedio cum in Italiam venissent, sedibus Tuscos expulerunt et Mediolanum, Comum, Brixiam, Veronam, Bergomum, Tridentum, Vincentiam condiderunt. <FONT size=2>9</FONT> Tusci quoque duce Raeto avitis sedibus amissis Alpes occupavere et ex nomine ducis gentem Raetorum condiderunt. <FONT size=2>10</FONT> Sed Dionysium in Siciliam adventus Karthaginiensium revocavit, qui reparato exercitu bellum, quod deseruerant, auctis viribus repetebant. <FONT size=2>11</FONT> Dux belli Hanno Karthaginiensis erat, <FONT size=2>12</FONT> cuius inimicus Suniatus, potentissimus ea tempestate Poenorum, cum odio eius Graecis litteris Dionysio adventum exercitus et segnitiam ducis familiariter praenuntiasset, conprehensis epistulis proditionis eius damnatur, facto senatus consulto, <FONT size=2>13</FONT> ne quis postea Karthaginiensis aut litteris Graecis aut sermoni studeret, ne aut loqui cum hoste aut scribere sine interprete posset. <FONT size=2>14</FONT> Nec multo post Dionysius, quem paulo ante non Sicilia, non Italia capiebat, adsiduis belli certaminibus victus fractusque insidiis ad postremum suorum interficitur.
</p>

<p class=border></P>

<p>
 <TABLE BORDER=0 CELLSPACING=10 CELLPADDING=0 ALIGN=CENTER>
<TR>
	<TD><A HREF="/justin.html">Justin</A>
	<TD><a href="/index.html">The Latin Library</A>
	<TD><a href="/classics.html">The Classics Page</A></TABLE>
</P>
</BODY></HTML>