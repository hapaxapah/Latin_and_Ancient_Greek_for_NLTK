<HTML>
 	<head>
 		<title>
 			Justin XI
 		</title>
 		<link rel="SHORTCUT ICON" href="http://www.thelatinlibrary.com/icon.ico">
 		<link rel="StyleSheet" href="http://www.thelatinlibrary.com/latinlibrary.css">
 	</head>

 	 <body>

 <p class=pagehead>HISTORIARUM PHILIPPICARUM IN EPITOMEN REDACTI A M. IUNIANO IUSTINO</P>

<p class=border></P>

<P>
<DIV ALIGN="center">LIBER XI</DIV>
</p>

<p>
I.  In exercitu Philippi sicuti variae gentes erant, ita eo occiso diversi motus animorum fuere. <FONT size=2>2</FONT> Alii quippe iniusta servitute oppressi ad spem se libertatis erigebant, <FONT size=2>3</FONT> alii taedio longinquae militiae remissam sibi expeditionem gaudebant, <FONT size=2>4</FONT> nonnulli facem nuptiis filiae accensam rogo patris subditam dolebant. <FONT size=2>5</FONT> Amicos quoque tam subita mutatione rerum haud mediocris metus ceperat, reputantes nunc provocatam Asiam, nunc Europam nondum perdomitam, <FONT size=2>6</FONT> nunc Illyrios, Thracas et Dardanos ceterasque barbaras gentes fidei dubiae et mentis infidae; qui omnes populi si pariter deficiant, sisti nullo modo posse. <FONT size=2>7</FONT> Quis rebus veluti medela quaedam interventus Alexandri fuit, <FONT size=2>8</FONT> qui pro contione ita vulgus omne consolatus hortatusque pro tempore est, ut et metum timentibus demeret et in spem omnes inpelleret. <FONT size=2>9</FONT> Erat hic annos XX natus, in qua aetate ita moderate de se multa pollicitus est, ut appareret plura eum experimentis reservare. <FONT size=2>10</FONT> Macedonibus inmunitatem cunctarum rerum praeter militiae vacationem dedit; quo facto tantum sibi favorem omnium conciliavit, ut corpus hominis, non virtutem regis mutasse se dicerent.</p>

<P>   II.  Prima illi cura paternarum exequiarum fuit, in quibus ante omnia caedis conscios ad tumulum patris occidi iussit. <FONT size=2>2</FONT> Soli Alexandro Lyncestae [parricidarum] fratri pepercit, servans in eo auspicium dignitatis suae; nam regem eum primus salutaverat. <FONT size=2>3</FONT> Aemulum quoque imperii, Caranum, fratrem ex noverca susceptum, interfici curavit. <FONT size=2>4</FONT> Inter initia multas gentes rebellantes conpescuit, orientes nonnullas seditiones extinxit. <FONT size=2>5</FONT> Quibus rebus erectus citato gradu in Graeciam contendit, ubi exemplo patris Corinthum evocatis civitatibus dux in locum eius substituitur. <FONT size=2>6</FONT> Inchoatum deinde a patre Persicum bellum adgreditur. <FONT size=2>7</FONT> In cuius apparatu occupato nuntiatur Athenienses et Lacedaemonios ab eo ad Persas defecisse auctoremque eius defectionis magno auri pondere a Persis corruptum Demosthenem oratorem extitisse, <FONT size=2>8</FONT> qui Macedonum deletas omnes cum rege copias a Triballis adfirmaverit producto in contionem auctore, qui in eo proelio, in quo rex ceciderit, se quoque vulneratum diceret. <FONT size=2>9</FONT> Qua opinione mutatos omnium ferme civitatium animos esse; praesidia Macedonum obsideri. <FONT size=2>10</FONT> Quibus motibus occursurus tanta celeritate instructo paratoque exercitu Graeciam oppressit, ut, quem venire non senserant, videre se vix crederent.</p>

<P>   III.  In transitu hortatus Thessalos fuerat beneficiorumque Philippi patris maternaeque suae cum his ab Aeacidarum gente necessitudinis admonuerat. <FONT size=2>2</FONT> Cupide haec Thessalis audientibus exemplo patris dux universae gentis creatus erat et vectigalia omnia reditusque suos ei tradiderant. <FONT size=2>3</FONT> Sed Athenienses, sicuti primi defecerant, ita primi paenitere coeperunt, <FONT size=2>4</FONT> contemptum hostis in admirationem vertentes  pueritiamque Alexandri spretam antea supra virtutem  veterum ducum extollentes. <FONT size=2>5</FONT> Missis itaque legatis bellum  deprecantur, quibus auditis et graviter increpatis Alexander  bellum remisit. <FONT size=2>6</FONT> Inde Thebas exercitum convertit, eadem  indulgentia usurus, si parem paenitentiam invenisset. <FONT size=2>7</FONT> Sed  Thebani armis, non precibus nec deprecatione usi sunt.  Itaque victi gravissima quaeque supplicia miserrimae  captivitatis experti sunt. <FONT size=2>8</FONT> Cum in concilio de excidio urbis  deliberaretur, Phocenses et Plataeenses et Thespienses et  Orchomenii, Alexandri socii victoriaeque participes,  excidia urbium suarum crudelitatemque Thebanorum  referebant, <FONT size=2>9</FONT> studia in Persas non praesentia tantum,  verum et vetera adversus Graeciae libertatem increpantes,  <FONT size=2>10</FONT> quam ob rem odium eos omnium populorum esse; quod  vel ex eo manifestari, quod iure iurando se omnes  obstrinxerint, ut victis Persis Thebas diruerent. <FONT size=2>11</FONT> Adiciunt  et scelerum priorum fabulas, quibus omnes scaenas repleverint, ut non praesenti tantum perfidia, verum et  vetere infamia invisi forent.</p>

<P>   IV.  Tunc Cleadas, unus ex captivis, data potestate dicendi: non a rege se defecisse, quem interfectum audierint, sed a regis heredibus; <FONT size=2>2</FONT> quicquid in eo sit admissum, credulitatis, non perfidiae culpam esse, cuius tamen iam magna se supplicia pependisse deleta iuventute. <FONT size=2>3</FONT> Nunc senum feminarumque sicuti infirmum, ita innoxium restare vulgus, quod ipsum stupris contumeliisque ita vexatum esse, ut nihil amarius umquam sint passi; <FONT size=2>4</FONT> nec iam pro civibus se, qui tam pauci remanserint, orare, sed pro innoxio patriae solo et pro urbe, quae non viros tantum, verum et deos genuerit. <FONT size=2>5</FONT> Privata etiam regem superstitionem deprecatur geniti apud ipsos Herculis, unde originem gens Aeacidarum trahat, actaeque Thebis a patre eius Philippo pueritiae; <FONT size=2>6</FONT> rogat urbi parcat, quae maiores eius partim apud se genitos deos adoret, partim educatos summae maiestatis reges viderit. <FONT size=2>7</FONT> Sed potentior fuit ira quam preces. Itaque urbs diruitur; agri inter victores dividuntur; <FONT size=2>8</FONT> captivi sub corona venduntur, quorum pretium non ex ementium commodo, sed ex inimicorum odio extenditur. <FONT size=2>9</FONT> Miseranda res Atheniensibus visa; itaque portas refugis profugorum contra interdictum regis aperuere. <FONT size=2>10</FONT> Quam rem ita graviter tulit Alexander, ut secunda legatione denuo bellum deprecantibus ita demum remiserit, ut oratores et duces, quorum fiducia totiens rebellent, sibi dedantur; <FONT size=2>11</FONT> paratisque Atheniensibus, ne cogantur, subire bellum, eo res deducta est, ut retentis oratoribus duces in exilium agerentur, <FONT size=2>12</FONT> qui ex continenti ad Darium profecti non mediocre momentum Persarum viribus accessere.</p>

<P>   V.  Proficiscens ad Persicum bellum omnes novercae suae cognatos, quos Philippus in excelsiorem dignitatis locum provehens imperiis praefecerat, interfecit. <FONT size=2>2</FONT> Sed nec suis, qui apti regno videbantur, pepercit, ne qua materia seditionis procul se agente in Macedonia remaneret <FONT size=2>3</FONT> et reges stipendiarios conspectioris ingenii ad conmilitium secum trahit, segniores ad tutelam regni relinquit. <FONT size=2>4</FONT> Adunato deinde exercitu naves onerat, unde conspecta Asia incredibili ardore mentis accensus duodecim aras deorum in belli vota statuit. <FONT size=2>5</FONT> Patrimonium omne suum, quod in Macedonia Europaque habebat, amicis dividit, sibi Asiam sufficere praefatus. <FONT size=2>6</FONT> Priusquam ulla navis litore excederet, hostias caedit, petens victoriam bello, quo totiens a Persis petitae Graeciae ultor electus sit, <FONT size=2>7</FONT> quibus longa iam satis et matura imperia contigisse quorumque tempus esse vices excipere melius acturos. <FONT size=2>8</FONT> Sed nec exercitus eius alia quam regis animorum praesumptio fuit; <FONT size=2>9</FONT> quippe obliti omnes coniugum  liberorumque et longinquae a domo militiae Persicum  aurum et totius Orientis opes iam quasi suam praedam  ducebant, nec belli periculorumque, sed divitiarum meminerant. <FONT size=2>10</FONT> Cum delati in continentem essent, primus Alexander iaculum velut in hostilem terram iecit  armatusque de navi tripudianti similis prosiluit atque ita  hostias caedit, precatus, ne se regem illae terrae invitae  accipiant. <FONT size=2>12</FONT> In Ilio quoque ad tumulos eorum, qui Troiano  bello ceciderant, parentavit.</p>

<P>   VI. Inde hostem petens militem a populatione Asiae prohibuit, parcendum suis rebus praefatus, nec perdenda ea, quae possessuri venerint. <FONT size=2>2</FONT> In exercitu eius fuere peditum XXXII milia, equitum IV milia quingenti, naves centum octoginta duae. <FONT size=2>3</FONT> Hac tam parva manu universum terrarum orbem utrum sit admirabilius vicerit an adgredi ausus fuerit, incertum est. <FONT size=2>4</FONT> Cum ad tam periculosum bellum exercitum legeret, non iuvenes robustos nec primum florem aetatis, sed veteranos, plerosque etiam emeritae militiae, qui cum patre patruisque militaverant, elegit, <FONT size=2>5</FONT> ut non tam milites quam magistros militiae electos putares. <FONT size=2>6</FONT> Ordines quoque nemo nisi sexagenarius dixit, ut, si principia castrorum cerneres, senatum te priscae alicuius rei publicae videre diceres. <FONT size=2>7</FONT> Itaque nemo in proelio fugam, sed victoriam cogitavit; nec in pedibus cuiquam spes, sed in lacertis fuit. <FONT size=2>8</FONT> Contra rex Persarum Darius fiducia virium nihil astu agere, adfirmans suis occulta consilia victoriae furtivae convenire, nec hostem regni finibus arcere, <FONT size=2>9</FONT> sed in intimum regnum accipere, gloriosius ratus repellere bellum quam non admittere. <FONT size=2>10</FONT> Prima igitur congressio in campis Adrasteis fuit. <FONT size=2>11</FONT> In acie Persarum sexcenta milia militum fuere, quae non minus arte Alexandri quam virtute Macedonum superata terga verterunt. Magna itaque caedes Persarum fuit. <FONT size=2>12</FONT> De exercitu Alexandri novem pedites, centum XX equites cecidere, <FONT size=2>13</FONT> quos rex inpense ad ceterorum solacia humatos statuis equestribus donavit cognatisque eorum inmunitates dedit. 14 Post victoriam maior pars Asiae ad eum defecit. 15 Gessit et plura bella cum praefectis Darii, quos iam non tam armis quam terrore nominis sui vicit.</p>

<P>   VII.  Dum haec aguntur, interim indicio captivi ad eum defertur insidias ei ab Alexandro Lyncesta, genero Antipatri, qui praepositus Macedoniae erat, parari. <FONT size=2>2</FONT> Ob quam causam timens, ne quis interfecto eo in Macedonia motus oreretur, in vinculis eum habuit. <FONT size=2>3</FONT> Post haec Gordien urbem petit, quae posita est inter Phrygiam maiorem et minorem; <FONT size=2>4</FONT> cuius urbis potiundae non tam propter praedam cupido eum cepit, sed quod audierat in ea urbe in templo Iovis iugum Gordii positum, cuius nexum si quis solvisset, eum tota Asia regnaturum antiqua oracula cecinisse. <FONT size=2>5</FONT> Huius rei causa et origo illa fuit. Gordius cum in his regionibus bubus conductis araret, aves eum omnis generis circumvolare coeperunt. <FONT size=2>6</FONT> Profectus ad consulendos augures vicinae urbis obviam in porta habuit virginem eximiae pulchritudinis; percontatus eam, quem potissimum augurem consuleret; <FONT size=2>7</FONT> illa audita causa consulendi, gnara artis ex disciplina parentum, regnum ei portendi respondit polliceturque se et matrimonii et spei sociam. <FONT size=2>8</FONT> Tam pulchra condicio prima regni felicitas videbatur. <FONT size=2>9</FONT> Post nuptias inter Phrygas orta seditio est. <FONT size=2>10</FONT> Consulentibus de fine discordiarum oracula responderunt regem discordiis opus esse. <FONT size=2>11</FONT> Iterato quaerentibus de persona regis, iubentur eum regem observare, quem reversi primum in templum Iovis euntem plaustro repperissent. <FONT size=2>12</FONT> Obvius illis Gordius fuit, statimque eum regem consalutant. <FONT SIZE=2>13</FONT> Illc plaustrum, quo vehenti regnum delaturn fuerat, in templo Iovis positum maiestati regiae consecravit. <FONT SIZE=2>14</FONT> Post hunc filius Mida regnavit, qui ab Orpheo sacrorum sollemnibus initiatus Phrygiam religionibus inplevit, quibus tutior omni vita quam armis fuit. <FONT SIZE=2>15</FONT> Igitur Alexander capta urbe cum in templum Iovis venisset, iugurn plaustri requisivit, quo exhibito, <FONT size=2>16</FONT> cum capita loramentorum intra nodos abscondita reperire non posset, violentius oraculo usus gladio loramenta caedit atque ita resolutis nexibus latentia in nodis capita invenit.</p>

<P>   VIII.  Haec illi agenti nuntiatur Darium cum ingenti exercitu adventare. <FONT size=2>2</FONT> Itaque timens angustias magna celeritate Taurum transcendit, in qua festinatione quingenta stadia una die cursu fecit. <FONT size=2>3</FONT> Cum Tarsum venisset, captus Cydni fluminis amoenitate per mediam urbem fluentis proiectis armis plenus pulveris ac sudoris in praefrigidam undam se proiecit, <FONT size=2>4</FONT> cum repente tantus nervos eius occupavit rigor, ut interclusa voce non spes modo remedii, sed nec dilatio periculi inveniretur. <FONT size=2>5</FONT> Vnus erat ex medicis, nomine Philippus, qui solus remedium pollicetur; sed et ipsum Parmenionis pridie a Cappadocia missae epistulae suspectum faciebant, <FONT size=2>6</FONT> qui ignarus infirmitatis Alexandri scripserat, a Philippo medico caveret, nam corruptum illum a Dario ingenti pecunia esse. <FONT size=2>7</FONT> Tutius tamen ratus dubiae se fidei medici credere quam indubitato morbo perire. <FONT size=2>8</FONT> Accepto igitur poculo epistulas medico tradidit atque ita inter bibendum oculos in vultum legentis intendit. <FONT size=2>9</FONT> Vt securum conspexit, laetior factus est sanitatemque quarta die recepit.</p>

<P>   IX.  Interea Darius cum CCCC milibus peditum ac centum milibus equitum in aciem procedit. <FONT SIZE=2>2</FONT> Movebat haec multitudo hostium respectu paucitatis suae Alexandrum, sed interdum reputabat, quantas res cum ista paucitate gessisset quantosque populos fudisset. <FONT size=2>3</FONT> Itaque cum spes metum vinceret, periculosius differre bellum ratus, ne desperatio suis cresceret, circumvectus suos singulas gentes diversa oratione adloquitur. <FONT size=2>4</FONT> Illyrios et Thracas opum ac divitiarum ostentatione, Graecos veterum bellorum memoria internecivique cum Persis odii accendebat; <FONT size=2>5</FONT> Macedonas autem nunc Europae victae admonet, nunc Asiae expetitae, nec inventos illis toto orbe pares viros gloriatur; <FONT size=2>6</FONT> ceterum et laborum finem hunc et gloriae cumulum fore. <FONT size=2>7</FONT> Atque inter haec identidem consistere aciem iubet, ut hac mora consuescant oculis turbam hostium sustinere. <FONT size=2>8</FONT> Nec Darii segnis opera in ordinanda acie fuit; quippe omissis ducum officiis ipse omnia circumire, singulos hortari, veteris gloriae Persarum imperiique perpetuae a diis inmortalibus datae possessionis admonere. <FONT size=2>9</FONT> Post haec proelium ingentibus animis committitur. In eo uterque rex vulneratur. Tam diu certamen anceps fuit, quoad fugeret Darius. <FONT size=2>10</FONT> Exinde caedes Persarum secuta est. Caesa sunt peditum sexaginta unum milia, equitum decem milia; capta XL milia. Ex Macedonibus cecidere pedestres CXXX, equites CL. <FONT size=2>11</FONT> In castris Persarum multum auri ceterarumque opum inventum. <FONT size=2>12</FONT> Inter captivos castrorum mater et uxor eademque soror et filiae duae Darii fuere. <FONT size=2>13</FONT> Ad quas visendas hortandasque cum Alexander veniret, conspectis armatis invicem se amplexae, velut statim moriturae, conplorationem ediderunt. <FONT size=2>14</FONT> Provolutae deinde genibus Alexandri non mortem, sed, dum Darii corpus sepeliant, dilationem mortis deprecantur. <FONT size=2>15</FONT> Motus tanta mulierum pietate Alexander et Darium vivere dixit et timentibus mortis metum dempsit easque et haberi et salutari ut reginas praecepit; <FONT size=2>16</FONT> filias quoque non sordidius dignitate patris sperare matrimonium iussit.</p>

<P>   X.  Post haec opes Darii divitiarumque adparatum  contemplatus admiratione tantarum rerum capitur. <FONT size=2>2</FONT> Tunc primum luxuriosa convivia et magnificentiam epularum sectari, tunc et Barsinen captivam diligere propter formae pulchritudinem coepit, <FONT size=2>3</FONT> a qua postea susceptum puerum Herculem vocavit. <FONT size=2>4</FONT> Memor tamen adhuc Darium vivere Parmeniona ad occupandam Persica classem aliosque amicos ad recipiendas Asiae civitates misit, <FONT size=2>5</FONT> quae statim audita fama victoriae ipsis Darii praefectis cum auri magno pondere tradentibus se in potestatem victorum venerunt. <FONT size=2>6</FONT> Tunc in Syriam proficiscitur, ubi obvios cum infulis multos Orientis reges habuit. <FONT size=2>7</FONT> Ex his pro meritis singulorum alios in societatem recepit, aliis regnum ademit suffectis in loca eorum novis regibus. <FONT size=2>8</FONT> Insignis praeter ceteros fuit Abdalonymus, rex ab Alexandro Sidoniae constitutus, quem Alexander, <FONT size=2>9</FONT> cum operam oblocare ad puteos exhauriendos hortosque inrigandos solitus esset, misere vitam exhibentem regem fecerat spretis nobilibus, ne generis id, non dantis beneficium putarent. <FONT size=2>10</FONT> Tyriorum civitas cum coronam auream magni ponderis per legatos in titulum gratulationis Alexandro misisset, grate munere accepto Tyrum se ire velle ad vota Herculi reddenda dixit. <FONT size=2>11</FONT> Cum legati rectius id eum Tyro Vetere et antiquiore templo facturum dicerent, deprecantes eius introitum, ita exarsit, ut urbi excidium minaretur; <FONT size=2>12</FONT> confestimque exercitu insulae adplicato, non minus animosis Tyriis fiducia Karthaginiensium, bello excipitur. <FONT size=2>13</FONT> Augebat enim Tyriis animos Didonis exemplum, quae Karthagine condita tertiam partem orbis quaesisset, turpe ducentes, si feminis suis plus animi fuisset in imperio quaerendo quam sibi in tuenda libertate. <FONT size=2>14</FONT> Amota igitur inbelli aetate Karthaginem et arcessitis mox auxiliis non magno post tempore per proditionem capiuntur.</p>

<P>   XI.  Inde Rhodum Alexander, Aegyptum Ciliciamque sine certamine recepit. <FONT size=2>2</FONT> Ad Iovem deinde Hammonem pergit consulturus et de eventu futurorum et de origine sua. <FONT size=2>3</FONT> Namque mater eius Olympias confessa viro suo Philippo fuerat, Alexandrum non ex eo se, sed ex serpente ingentis magnitudinis concepisse. <FONT SIZE=2>4</FONT> Denique Philippus ultimo prope vitae suae tempore filium suum non esse palam praedicaverat. <FONT size=2>5</FONT> Qua ex causa Olympiada velut stupri conpertam repudio dimiserat. <FONT size=2>6</FONT> Igitur Alexander cupiens originem divinitatis adquirere, simul et matrem infamia liberare, per praemissos subornat antistites, quid sibi responderi vellet. <FONT size=2>7</FONT> Ingredientem templum statim antistites ut Hammonis filium salutant. <FONT size=2>8</FONT> Ille laetus dei adoptione hoc se patre censeri iubet. <FONT size=2>9</FONT> Rogat deinde, an omnes interfectores parentis sui sit ultus. Respondetur patrem eius nec interfici posse nec mori; regis Philippi plene peractam ultionem. <FONT size=2>10</FONT> Tertia interrogatione poscenti victoriam omnium bellorum possessionemque terrarum dari respondetur. <FONT size=2>11</FONT> Comitibus quoque suis responsum, ut Alexandrum pro deo, non pro rege colerent. <FONT size=2>12</FONT> Hinc illi aucta insolentia mirusque animo increvit tumor exempta comitate, quam et Graecorum litteris et Macedonum institutis didicerat. <FONT size=2>13</FONT> Reversus ab Hammone Alexandream condidit et coloniam Macedonum caput esse Aegypti iubet.</p>

<P>   XII.  Darius cum Babyloniam perfugisset, per epistulas Alexandrum precatur, redimendarum sibi captivarum potestatem faciat, inque eam rem magnam pecuniam pollicetur. <FONT size=2>2</FONT> Sed Alexander pretium captivarum regnum omne, non pecuniam petit. <FONT size=2>3</FONT> Interiecto tempore aliae epistulae Darii Alexandro redduntur, quibus filiae matrimonium et regni portio offertur. <FONT size=2>4</FONT> Sed Alexander sua sibi dari rescripsit iussitque supplicem venire, regni arbitria victori permittere. <FONT size=2>5</FONT> Tunc spe pacis amissa bellum Darius reparat et cum quadringentis milibus peditum, centum milibus equitum obviam vadit Alexandro. <FONT size=2>6</FONT> In itinere nuntiatur uxorem eius ex conlisione abiecti partus decessisse, eiusque mortem inlacrimatum Alexandrum exequiasque benigne prosecutum, idque eum non amoris, sed humanitatis causa fecisse; <FONT size=2>7</FONT> nam semel tantum eam Alexandro visam esse, cum matrem parvulasque filias eius frequenter consolaretur. <FONT size=2>8</FONT> Tunc se ratus vere victum, cum post proelia etiam beneficiis ab hoste superaretur, gratumque sibi esse, si vincere nequeat, quod a tali potissimum vinceretur. <FONT size=2>9</FONT> Scribit itaque et tertias epistulas et gratias agit, quod nihil in suos hostile fecerit. <FONT size=2>10</FONT> Offert deinde et maiorem partem regni usque Euphratem flumen et alteram filiam uxorem, pro reliquis captivis XXX milia talentum. <FONT size=2>11</FONT> Ad haec Alexander gratiarum actionem ab hoste supervacaneam esse respondit; <FONT SIZE=2>12</FONT> nec a se quicquam factum in hostis adulationem, nec quod in dubios belli exitus aut in leges pacis sibi lenocinia quaereret, <FONT size=2>13</FONT> sed animi magnitudine, qua didicerit adversus vires hostium, non adversus calamitates contendere; <FONT size=2>14</FONT> pollicetutque praestaturum se ea Dario, si secundus sibi, non par haberi velit. <FONT size=2>15</FONT> Ceterum neque mundum posse duobus solibus regi, nec orbem summa duo regna salvo statu terrarum habere. <FONT size=2>16</FONT> Proinde aut deditionem ea die aut posteram aciem paret; nec polliceatur sibi aliam, quam sit expertus, victoriam.</p>

<P>   XIII.  Postera die aciem producunt, cum repente  ante proelium confectum curis Alexandrum somnus adripuit. <FONT size=2>2</FONT> Cum ad pugnam solus rex deesset, a Parmenione aegre excitatus, quarentibus somni causas omnibus inter pericula, cuius etiam in otio semper parcior fuerit, <FONT size=2>3</FONT> magno se aestu liberatum ait, somnumque sibi a repentina securitate datum, quod liceat cum omnibus Darii copiis confligere; veritum se longam belli moram, si Persae exercitum divisissent. <FONT size=2>4</FONT> Ante proelium utraque acies hostibus spectaculo fuit. <FONT size=2>5</FONT> Macedones multitudinem hominum, corporum magnitudinem armorumque pulchritudinem mirabantur, Persae a tam paucis victa suorum tot milia stupebant. <FONT size=2>6</FONT> Sed nec duces circuire suos cessabant. <FONT size=2>7</FONT> Darius vix denis Armeniis singulos hostes, si divisio fieret, evenire dicebat; <FONT size=2>8</FONT> Alexander Macedonas monebat, ne multitudine hostium, ne corporis magnitudine vel coloris novitate moverentur; <FONT size=2>9</FONT> tantum meminisse iubet, cum isdem se tertio pugnare; nec meliores factos putarent fuga, cum in aciem secum tam tristem memoriam caedium suarum et tantum sanguinis duobus proeliis fusi ferrent; <FONT size=2>10</FONT> et quemadmodum Dario maiorem turbam hominum esse, sic virorum sibi. <FONT size=2>11</FONT> Hortatur, spernant illam aciem auro et argento fulgentem, in qua plus praedae quam periculi sit, cum victoria non ornamentorum decore, sed ferri virtute quaeratur.</p>

<P>   XIV.  Post haec proelium committitur. Macedones in ferrum cum contemptu totiens a se victi hostis ruebant:  contra Persae mori quam vinci praeoptabant. <FONT size=2>2</FONT> Raro in ullo  proelio tantum sanguinis fusum est. <FONT size=2>3</FONT> Darius cum vinci  suos videret, mori et ipse voluit, sed a proximis fugere  conpulsus est. <FONT size=2>4</FONT> Suadentibus deinde quibusdam, ut pons  Cydni fluminis ad iter hostium inpediendum intercluderetur,  non ita se saluti suae velle consultum ait, ut tot milia  sociorum hosti obiciat; debere et aliis fugae viam patere,  quae patuerit sibi. <FONT size=2>5</FONT> Alexander autem periculosissima  quaeque adgrediebatur, et ubi confertissimos hostes  acerrime pugnare conspexisset, eo se semper inmergebat  periculaque sua esse, non militis volebat. <FONT size=2>6</FONT> Hoc proelio Asiae imperium rapuit, quinto post acceptum regnum anno; <FONT size=2>7</FONT> Cuius tanta felicitas fuit, ut post hoc nemo rebellare ausus sit patienterque Persae post imperium tot annorum iugum servitutis acceperint. <FONT size=2>8</FONT> Donatis refectisque militibus XXXIV diebus praedam recognovit. <FONT size=2>9</FONT> In urbe deinde Susa XL milia talentum invenit. <FONT size=2>10</FONT> Expugnat et Persepolim, caput Persici regni, urbem multis annis inlustrem  refertamque orbis terrarum spoliis, quae interitu eius  primum apparuere. <FONT size=2>11</FONT> Inter haec octingenti admodum Graeci occurrunt Alexandro, qui poenam captivitatis truncata corporis parte tulerant, rogantes, ut sicuti Graeciam se quoque ab hostium crudelitate vindicaret. <FONT SIZE=2>12</FONT> Data potestate redeundi agros accipere maluerunt, ne non tam gaudium parentibus quam detestandum sui conspectum reportarent.</p>

<P>   XV.  Interea Darius in gratiam victoris a cognatis suis aureis conpedibus catenisque in vico Parthorum Thara vincitur, credo ita diis inmortalibus iudicantibus, <FONT size=2>2</FONT> ut in terra eorum, qui successuri imperio erant, Persarum regnum finiretur. <FONT size=2>3</FONT> Alexander quoque citato cursu postera die supervenit; ibi cognovit Darium clauso vehiculo per noctem exportatum. <FONT size=2>4</FONT> Iusso igitur exercitu subsequi cum sex milibus equitum fugientem insequitur; in itinere multa et periculosa proelia facit. <FONT size=2>5</FONT> Emensus deinde plura milia passuum cum nullum Darii indicium repperisset, respirandi equis data potestate unus e militibus, dum ad fontem proximum pergit, in vehiculo Darium multis quidem vulneribus confossum, sed spirantem adhuc invenit; <FONT size=2>6</FONT> qui applicito captivo cum civem ex voce cognovisset, id saltim praesentis fortunae habere se solacium dixit, quod apud intellecturum locuturus esset nec incassum postremas voces emissurus. <FONT size=2>7</FONT> Perferri haec Alexandro iubet: se nullis in eum meritorum officiis maximorum illi debitorem mori, quod in matre liberisque suis regium eius, non hostilem animum expertus felicius hostem quam cognatos propinquosque sortitus sit; <FONT size=2>8</FONT> quippe matri et liberis suis ab eodem hoste vitam datam, sibi a cognatis ereptam, quibus et vitam et regna dededit. <FONT size=2>9</FONT> Quamobrem gratiam illis eam futuram, quam ipse victor volet. <FONT size=2>10</FONT> Alexandro referre se, quam solam moriens potest, gratiam, precari superum inferumque numina et regales deos, ut illi terrarum omnium victori contingat imperium. <FONT size=2>11</FONT> Pro se iustam magis quam gravem sepulturae veniam orare. <FONT size=2>12</FONT> Quod ad ultionem pertineat, iam non suam, sed exempli communemque omnium regum esse causam, quam neglegere illi et indecorum et periculosum esse; quippe cum in altero iustitiae eius, in altero etiam utilitatis causa versetur. <FONT size=2>13</FONT> In quam rem unicum pignus fidei regiae, dextram se ferendam Alexandro dare. Post haec porrexit manum expiravit[que]. <FONT size=2>14</FONT> Quae ubi Alexandro nuntiata sunt, viso corpore defuncti tam indignam illo fastigio mortem lacrimis <FONT SIZE=2>15</FONT> prosecutus est corpusque regio more sepeliri et reliquias eius maiorum tumulis inferri iussit.
</p>

<p class=border></P>

<p>
 <TABLE BORDER=0 CELLSPACING=10 CELLPADDING=0 ALIGN=CENTER>
<TR>
	<TD><A HREF="/justin.html">Justin</A>
	<TD><a href="/index.html">The Latin Library</A>
	<TD><a href="/classics.html">The Classics Page</A></TABLE>
</P>
</BODY></HTML>