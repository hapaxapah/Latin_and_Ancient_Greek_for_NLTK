<HTML>
 	<head>
 		<title>
 			Justin XIV
 		</title>
 		<link rel="SHORTCUT ICON" href="http://www.thelatinlibrary.com/icon.ico">
 		<link rel="StyleSheet" href="http://www.thelatinlibrary.com/latinlibrary.css">
 	</head>

 	 <body>

 <p class=pagehead>HISTORIARUM PHILIPPICARUM IN EPITOMEN REDACTI A M. IUNIANO IUSTINO</P>

<p class=border></P>

<P>
<DIV ALIGN="center">LIBER XIV</DIV>
</p>

<p>I.  Eumenes ut Perdiccam occisum, se hostem a Macedonibus iudicatum bellumque Antigono decretum cognovit, ultro ea militibus suis indicavit, <FONT size=2>2</FONT> ne fama aut rem in maius extolleret aut militum animos rerum novitate terreret; <FONT size=2>3</FONT> simul an, ut circa se animati essent cognosceret, sumpturus consilium ex motu universorum. <FONT size=2>4</FONT> Constanter tamen praefatus est, si cui haec terrori essent, habere eum discedendi potestatem. <FONT size=2>5</FONT> Qua voce adeo cunctos in studium partium suarum induxit, ut ultra bellum omnes hortarentur rescissurosque se ferro decreta Macedonum adfirmarent. <FONT size=2>6</FONT> Tunc exercitu in Aeoliam promoto pecunias civitatibus imperat, recusantes dare hostiliter diripit. <FONT size=2>7</FONT> Inde Sardas profectus ad Cleopatram, sororem Alexandri Magni, ut eius voce centuriones principalesque confirmarentur, existimaturos ibi maiestatem regiam verti, unde soror Alexandri staret. <FONT size=2>8</FONT> Tanta veneratio magnitudinis Alexandri erat, ut etiam per vestigia mulierum favor sacrati eius nominis quaereretur. <FONT size=2>9</FONT> Cum reversus in castra esset, epistulae totis castris abiectae inveniuntur, quibus his, qui Eumenis caput ad Antigonum detulissent, magna praemia definiebantur. <FONT size=2>10</FONT> His cognitis Eumenes vocatis ad contionem militibus primo gratias agit, quod nemo inventus esset, qui spem cruenti praemii fidei sacramenti anteponeret, 11 tum deinde callide subnectit confictas has a se epistulas ad experiundos suorum animos esse. <FONT size=2>12</FONT> Ceterum salutem suam in omnium potestate esse, nec Antigonum nec quemquam ducum sic velle vincere, ut ipse in se exemplum pessimum statuat. <FONT size=2>13</FONT> Hoc facto et in praesenti labantium animos deterruit et in futurum providit, ut, si quid simile accidisset, non se ab hoste corrumpi, sed ab duce temptari arbitrarentur. 14 Omnes igitur operam suam certatim ad custodiam salutis eius offerunt,</p>

<P>II.  cum interim Antigonus cum exercitu supervenit castrisque positis postera die in aciem procedit. <FONT size=2>2</FONT> Nec Eumenes moram proelio fecit; qui victus in munitum quoddam castellum confugit. <FONT size=2>3</FONT> Vbi cum videret se fortunam obsidionis subiturum, maiorem exercitus partem dimisit, ne aut consensu multitudinis hosti traderetur aut obsidio ipsa multitudine gravaretur. <FONT size=2>4</FONT> Legatos deinde ad Antipatrum, qui solus par Antigoni viribus videbatur, supplices mittit, a quo cum auxilia Eumeni missa Antigonus didicisset, ab obsidione recessit. <FONT size=2>5</FONT> Erat quidem solutus ad tempus metu mortis Eumenes, sed nec salutis dimisso exercitu magna spes erat. <FONT size=2>6</FONT> Omnia igitur circumspicienti optimum visum est ad Alexandri Magni Argyraspidas, invictum exercitum et tot victoriarum praefulgentem gloria, decurrere <FONT size=2>7</FONT> Sed Argyraspides post Alexandrum omnes duces fastidiebant, sordidam militiam sub aliis post tanti regis memoriam existimantes. <FONT size=2>8</FONT> Itaque Eumenes blandimentis agere, suppliciter singulos adloqui, nunc conmilitones suos, nunc patronos appellans, periculorum orientalium socios, nunc refugia salutis suae et unica praesidia, commemorans solos esse, <FONT size=2>9</FONT> quorum virtute Oriens sit domitus, solos, qui militiam Liberi patris, qui Herculis monumenta superarint; <FONT size=2>10</FONT> per hos Alexandrum magnum factum, per hos divinos honores et inmortalem gloriam consecutum. <FONT size=2>11</FONT> Orat, ut non tam ducem se quam conmilitonem recipiant unumque ex corpore suo esse velint. <FONT size=2>12</FONT> Receptus hac lege paulatim imperium, primum monendo singulos, mox quae perperam facta erant blande corrigendo usurpat; nihil in castris sine illo agi, nihil administrari sine sollertia illius poterat.</p>

<P>III.  Ad postremum cum Antigonum venire cum exercitu nuntiatum esset, conpellit in aciem descendere. <FONT size=2>2</FONT> Ibi cum ducis imperia contemnunt, hostium virtute superantur. <FONT size=2>3</FONT> In eo proelio non gloriam tantum tot bellorum cum coniugibus et liberis, sed et praemia longa militia parta perdiderunt. <FONT size=2>4</FONT> Sed Eumenes, qui auctor cladis erat nec aliam spem salutis reliquam habebat, victos hortabatur. <FONT size=2>5</FONT> Nam et virtute eos superiores fuisse adfirmabat, quippe ab his V. milia hostium caesa, et si in bello perstent, ultro hostes pacem petituros. <FONT size=2>6</FONT> Damna, quibus se victos putent, duo milia mulierum et paucos infantes et servitia esse, quae melius vincendo possint reparare quam deserendo victoriam. <FONT size=2>7</FONT> Porro Argyaspides neque fugam se temptaturos dicunt post damna patrimoniorum et post coniuges amissas, neque bellum gesturos contra liberos suos; <FONT size=2>8</FONT> ultroque eum conviciis agitant, quod se post tot annos emeritorum stipendiorum redeuntes domum cum praemiis tot bellorum ab ipsa missione rursus in novam militiam inmensaque bella revocaverit, <FONT size=2>9</FONT> et a laribus iam quodam modo suis et ab ipso limine patriae abductos inanibus promissis deceperit, <FONT size=2>10</FONT> nunc quoque amissis omnibus felicis militiae quaestibus ne victos quidem in misera et inopi senecta quiescere sinat. <FONT size=2>11</FONT> Ignaris deinde ducibus confestim ad Antigonum legatos mittunt petentes, ut sua reddi iubeat. Is redditurum se pollicetur, si Eumenen sibi tradant. <FONT size=2>12</FONT> Quibus cognitis Eumenes cum paucis fugere temptavit; sed retractus desperatis rebus, cum concursus multitudinis factus esset, petit ut postremum sibi adloqui exercitum liceret.</p>

<P>IV.  Iussus ab universis dicere facto silentio laxatisque vinculis prolatam, sicut erat catenatus, manum ostendit. <FONT size=2>2</FONT> Cernitis, milites inquit, habitum atque ornamenta ducis vestri, quae mihi non hostium quisquam inposuit; nam hoc etiam solacio foret. <FONT size=2>3</FONT> Vos me ex victore victum, vos me ex imperatore captivum fecistis, qui ter intra hunc annum in mea verba iure iurando obstricti estis. <FONT size=2>4</FONT> Sed ista omitto, neque enim miseros convicia decent; <FONT size=2>5</FONT> unum oro, si propositorum Antigoni in meo capite summa consistit, inter vos me velitis mori. <FONT size=2>6</FONT> Nam neque illius interest, quemadmodum aut ubi cadam, et ego fuero ignominia mortis liberatus. <FONT size=2>7</FONT> Hoc si inpetro, solvo vos iure iurando, quotiens vos sacramento mihi devovistis. <FONT size=2>8</FONT> Aut si ipsos pudet roganti vim adhibere, ferrum huc date et permittite, quod vos facturos pro imperatore iurastis, imperatorem pro vobis sine religione iuris iurandi facere. <FONT size=2>9</FONT> Cum non obtineret, preces in iram vertit. <FONT size=2>10</FONT> At vos, ait, devota capita, respiciant dii periuriorum vindices talesque vobis exitus dent, quales vos ducibus vestris dedistis. <FONT size=2>11</FONT> Nempe vos diem paulo ante et Perdiccae sanguine estis aspersi et in Antipatrum eadem moliti. <FONT size=2>12</FONT> Ipsum denique Alexandrum, si fas fuisset eum mortali manu cadere, interempturi, quod maximum erat, seditionibus agitastis. <FONT size=2>13</FONT> Vltima nunc ego perfidorum victima has vobis diras atque inferias dico: <FONT size=2>14</FONT> ut inopes extorresque omne aevum in hoc castrensi exilio agatis devorentque vos arma vestra, quibus plures vestros quam hostium duces absumpsistis ÿ. <FONT size=2>15</FONT> Plenus deinde ira custodes suos praecedere ad Antigoni castra coepit. <FONT size=2>16</FONT> Sequitur exercitus prodito imperatore suo et ipse captivus, triumphumque de se ipse ad victoris castra ducit, <FONT size=2>17</FONT> omnia auspicia regis Alexandri et tot bellorum palmas laureasque una secum victori tradentes; <FONT size=2>18</FONT> et ne quid deesset pompae, elephanti quoque et auxilia orientalia subsecuntur. <FONT size=2>19</FONT> Tanto pulchrior haec Antigono quam Alexandro tot victoriae fuerunt, ut, cum ille Orientem vicerit, hic etiam eos, a quibus Oriens victus fuerat, superaverit. <FONT size=2>20</FONT> Igitur Antigonus domitores illos orbis exercitui suo dividit, redditis eorum quae in victoria ceperat. <FONT size=2>21</FONT> Eumenen verecundia prioris amicitiae in conspectum suum venire prohibitum adsignari custodibus praecepit.</p>

<P>V.  Interea Eurydice, uxor Arridaei regis, ut Polyperconta a Graecia redire in Macedoniam cognovit et ab eo arcessitam Olympiada, <FONT size=2>2</FONT> muliebri aemulatione perculsa, abutens valetudine viri, cuius officia sibi vindicabat, <FONT size=2>3</FONT> scribit regis nomine Polyperconti, Cassandro exercitum tradat, in quem regni administrationem rex transtulerit. Eadem et in Asiam Antigono per epistulas nuntiat. <FONT size=2>4</FONT> Quo beneficio devinctus Cassander nihil non ex arbitrio muliebris audaciae gerit. <FONT size=2>5</FONT> Dein profectus in Graeciam multis civitatibus bellum infert. <FONT SIZE=2>6</FONT> Quarum excidio velut vicino incendio territi Spartani urbem, quam semper armis, non muris defenderant, tunc contra responsa fatorum et veterem maiorum gloriam armis diffisi murorum praesidio includunt. <FONT size=2>7</FONT> Tantum eos degeneravisse a maioribus, ut, cum multis saeculis murus urbi virtus civium fuerit, tunc cives salvos se non existimaverint fore, nisi intra muros laterent. <FONT size=2>8</FONT> Dum haec aguntur, Cassandrum a Graecia turbatus Macedoniae status domum revocavit. <FONT size=2>9</FONT> Namque Olympias, mater Alexandri regis, cum ab Epiro in Macedoniam prosequente Aeacida, rege Molossorum, veniret prohiberique finibus ab Eurydice et Arridaeo rege coepisset, <FONT size=2>10</FONT> seu memoria mariti seu magnitudine filii et indignitate rei moti Macedones ad Olympiada transiere, cuius iussu et Eurydice et rex occiditur, sex annis post Alexandrum potitus regno.</p>

<P>VI.  Sed nec Olympias diu regnavit. Nam cum principum passim caedes muliebri magis quam regio more fecisset, favorem sui in odium vertit. <FONT size=2>2</FONT> Itaque audito Cassandri adventu diffisa Macedonibus cum nuru Roxane et nepote Hercule in Pydnam urbem concedit. <FONT size=2>3</FONT> Proficiscenti Deidamia, Aeacidae regis filia, et Thessalonice privigna, et ipsa clara Philippi patris nomine, multaeque aliae principum matronae, speciosus magis quam utilis grex, comites fuere. <FONT size=2>4</FONT> Haec cum nuntiata Cassandro essent, statim citato cursu Pydnam venit et urbem obsidione cingit. <FONT size=2>5</FONT> Cum fame ferroque urgeretur, Olympias longae obsidionis taedio pacta salute victori se tradidit. <FONT size=2>6</FONT> Sed Cassander ad contionem vocato populo, sciscitaturus quid de Olympiade fieri velint, subornat parentes interfectorum, qui sumpta lugubri veste crudelitatem mulieris accusarent. <FONT size=2>7</FONT> A quibus accensi Macedones sine respectu pristinae maiestatis occidendam decernunt, inmemores prorsus, <FONT size=2>8</FONT> quod per filium eius virumque non solum vitam ipsi inter finitimos tutam habuissent, verum etiam tantas opes imperiumque orbis quaesissent. <FONT size=2>9</FONT> Sed Olympias ubi obstinatos venire ad se armatos videt, veste regali, duabus ancillis innixa ultro obviam procedit. <FONT size=2>10</FONT> Qua visa percussores adtoniti fortuna maiestatis prioris et tot in ea memoriae occurrentibus regum suorum nominibus substiterunt, donec a Cassandro missi sunt, <FONT size=2>11</FONT> qui eam confoderent, non refugientem gladium sed nec vulnera aut muliebriter vociferantem, sed virorum fortium more pro gloria veteris prosapiae morti succumbentem, ut Alexandrum posses etiam in moriente matre cognoscere. <FONT size=2>12</FONT> Compsisse insuper expirans capillos et veste crura contexisse fertur, ne quid posset in corpore eius indecorum videri. <FONT size=2>13</FONT> Post haec Cassander Thessalonicen, regis Arridaei filiam, uxorem duxit; filium Alexandri cum matre in arcem Amphipolitanam custodiendos mittit.
</p>

<p class=border></P>

<p>
 <TABLE BORDER=0 CELLSPACING=10 CELLPADDING=0 ALIGN=CENTER>
<TR>
	<TD><A HREF="/justin.html">Justin</A>
	<TD><a href="/index.html">The Latin Library</A>
	<TD><a href="/classics.html">The Classics Page</A></TABLE>
</P>
</BODY></HTML>
