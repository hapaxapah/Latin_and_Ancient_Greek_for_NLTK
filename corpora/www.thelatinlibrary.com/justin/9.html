<HTML>
 	<head>
 		<title>
 			Justin IX
 		</title>
 		<link rel="SHORTCUT ICON" href="http://www.thelatinlibrary.com/icon.ico">
 		<link rel="StyleSheet" href="http://www.thelatinlibrary.com/latinlibrary.css">
 	</head>

 	 <body>

 <p class=pagehead>HISTORIARUM PHILIPPICARUM IN EPITOMEN REDACTI A M. IUNIANO IUSTINO</P>

<p class=border></P>

<P>
<DIV ALIGN="center">LIBER IX</DIV>
</p>

<p>
 I.  In Graeciam Philippus cum venisset, sollicitatus paucarum civitatium direptione et ex praeda modicarum urbium quantae opes universarum essent animo prospiciens, bellum toti Graeciae inferre statuit. <FONT size=2>2</FONT> In cuius emolumentum egregie pertinere ratus, si Byzantium, nobilem et maritimam urbem, receptaculum terra marique copiis suis futurum, in potestatem redegisset, eandem claudentem sibi portas obsidione cinxit. <FONT size=2>3</FONT> Haec namque urbs condita primo a Pausania, rege Spartanorum, et per septem annos possessa fuit; dein variante victoria nunc Lacedaemoniorum, nunc Atheniensium iuris habita est, <FONT size=2>4</FONT> quae incerta possessio effecit, ut nemine quasi suam auxiliis iuvante libertatem constantius tueretur. <FONT size=2>5</FONT> Igitur Philippus longa obsidionis mora exhaustus pecuniae conmercium de piratica mutuatur. <FONT size=2>6</FONT> Captis itaque CLXX navibus mercium et distractis anhelantem inopiam paululum recreavit. <FONT size=2>7</FONT> Deinde, ne unius urbis obpugnatione tantus exercitus teneretur, profectus cum fortissimis multas Chersonensi urbes expugnat, <FONT size=2>8</FONT> filiumque Alexandrum, decem et octo annos natum, ut sub militia patris tirocinii rudimenta deponeret, ad se arcessit. <FONT size=2>9</FONT> In Scythiam quoque praedandi causa profectus est, more negotiantium inpensas belli alio bello refecturus. 
</p>

<P>    
 II.  Erat eo tempore rex Scytharum Atheas, qui cum bello Histrianorum premeretur, auxilium a Philippo per Apollonienses petit, in successionem eum regni Scythiae adoptaturus; <FONT size=2>2</FONT> cum interim Histrianorum rex decedens et metu belli et auxiliorum necessitate Scythas solvit. <FONT size=2>3</FONT> Itaque Atheas remissis Macedonibus nuntiari Philippo iubet, neque auxilium eius se petisse neque adoptionem mandasse; <FONT size=2>4</FONT> nam neque vindicta Macedonum egere Scythas, quibus meliores forent, neque heredem sibi incolumi filio deesse. <FONT size=2>5</FONT> His auditis Philippus legatos ad Atheam mittit inpensae obsidionis portionem petentes, ne inopia deserere bellum cogatur; <FONT size=2>6</FONT> quod eo promptius eum facere debere, quod missis a se in auxilium eius militibus ne sumptum quidem viae, non modo officii pretia dederit. <FONT size=2>7</FONT> Atheas inclementiam caeli et terrae sterilitatem causatus, quae non patrimoniis ditet Scythas, sed vix alimentis exhibeat, respondit nullas sibi opes esse, quibus tantum regem expleat; <FONT size=2>8</FONT> et turpius putare parvo defungi quam totum abnuere; <FONT size=2>9</FONT> Scythas autem virtute animi et duritia corporis, non opibus censeri. <FONT size=2>10</FONT> Quibus inrisus Philippus soluta obsidione Byzantii Scythica bella adgreditur, praemissis legatis, quo securiores faceret, qui nuntient Atheae: dum Byzantium obsidet, vovisse se statuam Herculi, <FONT size=2>11</FONT> ad quam in ostio Histri ponendam se venire, pacatum accessum ad religionem dei petens, amicus ipse Scythis venturus. <FONT size=2>12</FONT> Ille, si voto fungi vellet, statuam sibi mitti iubet; non modo ut ponatur, verum etiam ut  inviolata maneat pollicetur; exercitum autem fines ingredi  negat se passurum. <FONT size=2>13</FONT> Ac si invitis Scvthis statuam ponat,  eo digresso sublaturum versurumque aes statuae in  aculeos sagittarum. <FONT size=2>14</FONT> His utrimque inritatis animis  proelium committitur. Cum virtute et animo praestarent  Scythae, astu Philippi vincuntur. <FONT size=2>15</FONT> XX milia puerorum ac  feminarum capta, pecoris magna vis, auri argentique nihil.  Ea primum fides inopiae Scythicae fuit. <FONT size=2>16</FONT> XX milia nobilium equarum ad genus faciendum in Macedoniam missa. 
</p>

<P>    
III.  Sed revertenti ab Scythia Triballi Philippo occurrunt; negant se transitum daturos, ni portionem praedae accipiant. <FONT size=2>2</FONT> Hinc iurgium et mox proelium; in quo ita in femore vulneratus est Philippus, ut per corpus eius equus interficeretur. <FONT size=2>3</FONT> Cum omnes occisum putarent, praeda amissa est. Ita Scythica velut devota spolia paene luctuosa Macedonibus fuere. <FONT size=2>4</FONT> Vbi vero ex vulnere primum convaluit, diu dissimulatum bellum Atheniensibus infert, <FONT size=2>5</FONT> quorum causae Thebani se iunxere, metuentes, ne victis Atheniensibus veluti vicinum incendium belli ad se transiret. <FONT size=2>6</FONT> Facta igitur inter duas paulo ante infestissimas civitates societate legationibus Graeciam fatigant; communem hostem putant communibus viribus submovendum; <FONT size=2>7</FONT> neque enim cessaturum Philippum, si prospere prima successerint, nisi omnem Graeciam domuerit. <FONT size=2>8</FONT> Motae quaedam civitates Atheniensibus se iungunt; quasdam autem ad Philippum belli metus traxit. <FONT size=2>9</FONT> Proelio commisso, cum Athenienses longe maiore militum numero praestarent, adsiduis bellis indurata virtute Macedonum vincuntur. <FONT size=2>10</FONT> Non tamen inmemores pristinae gloriae cecidere; quippe adversis vulneribus omnes loca, quae tuenda a ducibus acceperant, morientes corporibus texerunt. <FONT size=2>11</FONT> Hic dies universae Graeciae et gloriam dominationis et vetustissimam libertatem finivit. 
</p>

<P>    
IV.  Huius victoriae callide dissimulata laetitia. Denique non solita sacra Philippus illa die fecit, non in convivio risit, non ludos inter epulas adhibuit, non coronas aut unguenta sumpsit, et quantum in illo fuit, ita vicit, ut victorem nemo sentiret. <FONT size=2>2</FONT> Sed nec regem se Graeciae, sed ducem appellari iussit. <FONT size=2>3</FONT> Atque ita inter tacitam laetitiam et dolorem hostium temperavit, ut neque apud suos exultasse neque apud victos insultasse videretur. <FONT size=2>4</FONT> Atheniensibus, quos passus infestissimos fuerat, et captivos gratis remisit et bello consumptorum corpora sepulturae reddidit, reliquiasque funerum ut ad sepulcra maiorum deferrent ultro hortatus est. <FONT size=2>5</FONT> Super haec Alexandrum filium cum amico Antipatro, qui pacem cum his amicitiamque iungeret, Athenas misit. <FONT size=2>6</FONT> Thebanorum porro non solum captivos, verum etiam interfectorum sepulturam vendidit. <FONT size=2>7</FONT> Principes civitatis alios securi percussit, alios in exilium redegit, bonaque omnium occupavit. <FONT size=2>8</FONT> Pulsos deinde per iniuriam in patriamrestituit. Ex horum numero trecentos exules iudices rectoresque civitati dedit. <FONT size=2>9</FONT> Apud quos cum potentissimi quique rei eius ipsius criminis postularentur, quod per iniuriam se in exilium egissent, huius constantiae fuerant, ut omnes se auctores faterentur meliusque cum re publica actum, cum damnati essent quam cum restituti, contenderent. <FONT size=2>10</FONT> Mira prorsus audacia: de iudicibus vitae necisque suae, quemadmodum possunt, sententiam ferunt contemnuntque absolutionem, quam dare inimici possunt, et quoniam rebus nequeunt ulcisci, verbis usurpant libertatem. 
</p>

<P>    
V.  Conpositis in Graecia rebus Philippus omnium civitatum legatos ad firmandum rerum praesentium statum evocari Corinthum iubet. <FONT size=2>2</FONT> Ibi pacis legem universae Graeciae pro meritis singularum civitatum statuit, consiliumque omnium veluti unum senatum ex omnibus legit. <FONT size=2>3</FONT> Soli Lacedaemonii et regem et leges contempserunt, servitutem, non pacem rati, quae non ipsis civitatibus conveniret, sed a victore ferretur. <FONT size=2>4</FONT> Auxilia deinde singularum civitatum describuntur, sive adiuvandus ea manu rex oppugnante aliquo foret seu duce illo bellum inferendum. <FONT size=2>5</FONT> Neque enim dubium erat imperium Persarum his apparatibus peti. <FONT size=2>6</FONT> Summa auxiliorum CC milia peditum fuere et equitum XV milia. <FONT size=2>7</FONT> Extra hanc summam et Macedoniae exercitus erant et confinis domitarum gentium barbaria. <FONT size=2>8</FONT> Initio veris tres duces in Asiam Persarum iuris praemittit, <FONT size=2>9</FONT> Parmenionem, Amyntam et Attalum, cuius sororem nuper expulsa Alexandri matre Olympiade propter stupri suspitionem in matrimonium receperat. 
</p>

<P>    
VI.  Interea, dum auxilia a Graecia coeunt, nuptias Cleopatrae filiae et Alexandri, quem regem Epiri fecerat, celebrat. <FONT size=2>2</FONT> Dies erat pro magnitudine duorum regum, et conlocantis filiam et uxorem ducentis, apparatibus insignis. <FONT size=2>3</FONT> Sed nec ludorum magnificentia deerat; ad quorum spectaculum Philippus cum sine custodibus corporis medius inter duos Alexandros, filium generumque, contenderet, <FONT size=2>4</FONT> Pausanias, nobilis ex Macedonibus adulescens, nemini suspectus, occupatis angustiis Philippum in transitu obtruncat diemque laetitiae destinatum foedum luctu funeris facit. <FONT size=2>5</FONT> His primis pubertatis annis stuprum per iniuriam passus ab Attalo fuerat, cuius indignitati haec etiam foeditas accesserat. <FONT size=2>6</FONT> Nam perductum in convivium solutumque mero Attalus non suae tantum, verum et convivarum libidini velut scortorum iure subiecerat ludibriumque omnium inter aequales reddiderat. <FONT size=2>7</FONT> Hanc rem aegre ferens Pausanias querelam Philippo saepe detulerat. <FONT size=2>8</FONT> Cum variis frustrationibus non sine risu differretur et honoratum insuper ducatu adversarium cerneret, iram in ipsum Philippum vertit ultionemque, quam ab adversario non poterat, ab iniquo iudice exegit. 
</p>

<P>    
 VII. Creditum est etiam inmissum ab Olympiade, matre Alexandri, fuisse, nec ipsum Alexandrum ignarum paternae caedis extitisset; <FONT size=2>2</FONT> quippe non minus Olympiada repudium et praelatam sibi Cleopatram quam stuprum Pausaniam doluisse. <FONT size=2>3</FONT> Alexandrum quoque regni aemulum fratrem ex noverca susceptum timuisse; eoque factum, ut in convivio antea primum cum Attalo, mox cum ipso patre iurgaret, <FONT size=2>4</FONT> adeo ut etiam stricto gladio eum Philippus consectatus sit aegreque a filii caede amicorum precibus exoratus. <FONT size=2>5</FONT> Quamobrem Alexander ad avunculum se in Epirum cum matre, inde ad reges Illyriorum contulerat; <FONT size=2>6</FONT> vixque revocanti mitigatus est patri precibusque cognatorum aegre redire conpulsus. <FONT size=2>7</FONT> Olympias quoque fratrem suum Alexandrum, Epiri regem, in bellum subornabat pervicissetque, ni filiae nuptiis pater generum occupasset. <FONT size=2>8</FONT> His stimulis irarum utrique Pausaniam de inpunitate stupri sui querentem ad tantum facinus inpulisse creduntur. <FONT size=2>9</FONT> Olympias certe fugienti percussori etiam equos habuit praeparatos. <FONT size=2>10</FONT> Ipsa deinde audita regis nece cum titulo officii ad exequias cucurrisset, in cruce pendentis Pausaniae capiti eadem nocte, qua venit, coronam auream inposuit, quod nemo alius audere nisi haec superstite Philippi filio potuisset. <FONT size=2>11</FONT> Paucos deinde post dies refixum corpus interfectoris super reliquias mariti cremavit et tumulum ei e¢dem fecit in loco parentarique eidem quotannis incussa populo superstitione curavit. <FONT size=2>12</FONT> Post haec Cleopatram, a qua pólsa Philippi matrimonio fuerat, in gremio eius prius filia interfecta, finire vitam suspendio coegit, spectaculoque pendentis ultionem potita est, ad quam per parricidium festinaverat. <FONT size=2>13</FONT> Novissime gladium illum, quo rex percussus est, Apollini sub nomine Myrtales consecravit, hoc enim nomen ante Olympiadis parvulae fuit. <FONT size=2>14</FONT> Quae omnia ita palam facta sunt, ut timuisse videatur, ne facinus ab ea commissum non probaretur. 
</p>

<P>    
VIII.  Decessit Philippus XL et septem annorum, cum annis XXV regnasset. <FONT size=2>2</FONT> Genuit ex Larissaea saltatrice filium Arridaeum, qui post Alexandrum regnavit. <FONT size=2>3</FONT> Habuit et multos alios filios ex variis matrimoniis regio more susceptos, qui partim fato, partim ferro periere. <FONT size=2>4</FONT> Fuit ex armorum quarr. conviviorum apparatibus studiosior, <FONT size=2>5</FONT> cui maximae opes erant instrumenta bellorum; divitiarum quaestu quam custodia sollertior. <FONT size=2>6</FONT> Itaque inter cotidianas rapinas semper inops erat. <FONT size=2>7</FONT> Misericordia in eo et perfidia pari iure dilectae. Nulla apud eum turpis ratio vincendi. <FONT size=2>8</FONT> Blandus pariter et insidiosus, adloquio qui plura promitteret quam praestaret; in seria et iocos artifex. <FONT size=2>9</FONT> Amicitias utilitate, non fide colebat. Gratiam fingere in odio, instruere inter concordantes odia, apud utrumque gratiam quaerere sollemnis illi consuetudo. <FONT size=2>10</FONT> Inter haec eloquentia et insignis oratio, acuminis et sollertiae plena, ut nec ornatui facilitas nec facilitati inventionum deesset ornatus. <FONT size=2>11</FONT> Huic Alexander filius successit et virtute et vitiis patre maior. <FONT size=2>12</FONT> Itaque vincendi ratio utrique diversa. Hic aperta, ille artibus bella tractabat. Deceptis ille gaudere hostibus, hic palam fusis. <FONT size=2>13</FONT> Prudentior ille consilio, hic animo magnificentior. <FONT SIZE=2>14</FONT> Iram pater dissimulare, plerumque etiam vincere; hic ubi exarsisset, nec dilatio ultionis nec modus erat. <FONT SIZE=2>15</FONT> Vini nimis uterque avidus, sed ebrietatis diversa vitia. Patri mos erat etiam de convivio in hostem procurrere, manum conserere, periculis se temere offerre; Alexander non in hostem, sed in suos saeviebat. <FONT size=2>16</FONT> Quam ob rem saepe Philippum vulneratum proelia remisere, hic amicorum interfector convivio frequenter excessit. <FONT size=2>17</FONT> Regnare ille cum amicis nolebat, hic in amicos regna exercebat. Amari pater malle, hic metui. <FONT size=2>18</FONT> Litterarum cultus utrique similis. Sollertiae pater maioris, hic fidei. <FONT size=2>19</FONT> Verbis atque oratione Philippus, hic rebus moderatior. <FONT size=2>20</FONT> Parcendi victis filio animus et promptior et honestior. Frugalitati pater, luxuriae filius magis deditus erat. <FONT size=2>21</FONT> Quibus artibus orbis imperii fundamenta pater iecit, operis totius gloriam filius consummavit. 
</p>

<p class=border></P>

<p>
 <TABLE BORDER=0 CELLSPACING=10 CELLPADDING=0 ALIGN=CENTER>
<TR>
	<TD><A HREF="/justin.html">Justin</A>
	<TD><a href="/index.html">The Latin Library</A>
	<TD><a href="/classics.html">The Classics Page</A></TABLE>
</P>
</BODY></HTML>
