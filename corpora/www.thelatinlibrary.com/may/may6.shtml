<html>
	<head>
		<title>
			May: Liber VI
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>SUPPLEMENTUM PHARSALIAE AUCTORE THOM&Acirc; MAIO<br>
LIBER SEXTUS</p>

<p class=border></P>

<p>
Excipit Oceanus civilia bella, priusquam<br>
Hispanas tangant terras; et tristia pontus<br>
Pompeianarum gestat praeludia clad&ucirc;m.<br>
Qu&acirc; Tartessiacas extremum litus ad oras<br>
Extendit Libye, Pompeii nomine Varus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</font><br>
Aequora custodit: pro Caesare Didius illuc<br>
Classibus advenit: vicinaque litora utrimque<br>
Aequoris angusti belli vid&ecirc;re furorem,<br>
Et terris timu&ecirc;re suis. Vix pugna coorta est,<br>
Cum variis subito tumuereunt aequora ventis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>10</font><br>
Fluctibus insurgit totum mare; plusque pericli,<br>
Quam gladii hostiles, tempestas atra minatur.<br>
Et Tingitanis primo ruit Auster ab oris,<br>
Corus ab Occiduo pelago, violentus Ibero<br>
Litore surgebat Boreas, et flatibus undas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>15</font><br>
Reppulit adversis: variis vexata procellis,<br>
Aequora confusos tollunt ad sidera fluctus.<br>
Nil aliud dubio flatu voluisse videtur,<br>
Quam turbare mare, et sceleratum abrumpere bellum,<br>
Aeolus, aut mediis undis utramque, priusquam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>20</font><br>
Sanguine civili madeant, immergere classem.<br>
Sed rabiem Oceani vicit, ventique furorem,<br>
Bellandi vesanus amor; tantisque ruebat<br>
Militis impietas ad prolia dira procellis,<br>
Quantis mercator, quamvis avidissimus, undas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>25</font><br>
Aequoreas tentare neget; nec vellera Parmae,<br>
Indum ebur, aut Rubro pretiosas aequore conchas,<br>
Auderet tali ratibus conquirere colo.<br>
Jamque propinquabant classes, validisque lacertis<br>
Sulcatas vert&ecirc;re undas, tonsisque secabant&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>30</font><br>
Excussis: fluctu spumabant corula cano.<br>
Innumerae pariter tolluntur ad aethera voces:<br>
Nec jam remorum sonitus, clangorve tubarum,<br>
Audiri poterant: hominum clamore premuntur:<br>
Sed remos, vocesque hominum, sonitumque tubarum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>35</font><br>
Bacchantes venti, tempestatesque sonorae<br>
Exsuperant. Nimbis pariter jaculisque diurna<br>
Lux periit; densis et inhorruit unda tenebris.<br>
Tum rostra haud visis sonuerunt obvia rostris.<br>
Occurrunt aliae proprio conamine naves:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>40</font><br>
Hostibus objiciunt alias agitata procellis<br>
Aequora, et invitas forsan concurrere cogunt.<br>
Navibus elidunt naves; hominumque furori<br>
Additur ira maris. Cunctos geminata pericla,<br>
Dissimilesque metus, urgent caligine tant&acirc;.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>45</font><br>
Dum pugant alii, pelagi sarcire ruinas<br>
Contendunt alii, et propriorem avertere mortem.<br>
Nec jam pugnantes pro Caesare Didius audax<br>
Hortari poterat, nec in ordine vertere classem;<br>
Non Pompeianis Varus mandata valebat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>50</font><br>
Militibus dare; nec voces fragor aequoris ullas<br>
Jam sinit audiri; ventis, fatoque relinquunt<br>
Omnia, et attonitas classes Fortuna regebat,<br>
Prolia committens. Rostro perfossa carina<br>
Subsidet, et fatum nescit cui debeat, hosti,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>55</font><br>
An tempestati: nec sola fragoribus auris<br>
Terretur; sed nox oculis obducitur atra.<br>
Nec tamen est tenebrosa satis: sed tristius illis<br>
Exoritur lumen tenebris, et fulgura ponto<br>
Crebra micant, lucisque reposcere regna videntur.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>60</font><br>
Quam Sol non potuit, depellunt fulgura noctem.<br>
Illic, dum tumidis forte oppugnatur in undis<br>
Pompeiana ratis, nec se defendere contra<br>
Hostiles valet incursus, et capta videtur,<br>
Vindicat iratum pelagus sibi: gurgite pinus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>65</font><br>
Mergitur, et rapuit victoribus unda triumphum.<br>
Ast alias jam possessas victore carinas<br>
Obruit, et cito devictos ulciscitur aequor.<br>
Contra utramque diu classem Fortuna videtur<br>
Pugnare, atque odiis vexare hostilibus ambas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>70</font><br>
Finivit tandem dubii certamina Martis,<br>
Ostenditque, quibus coli pelagique labores<br>
Ipsa excivisset tantos: victoria classi<br>
Caesareae jam plena fuit, quam Didius audax<br>
Erebuit vento aut pelagi debere procellis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>75</font><br>
Amissam Varus classem videt: obruta ponto<br>
Pars jacuit: pars victores possessa vehebat.<br>
Relliquias secum fugientibus inde carinis<br>
Carteiae ad portum vexit; ratibusque relicitis,<br>
Emensus tellure vias, hinc castra petebat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>80</font><br>
Pompeii juvenis. Toto tunc milite frustra<br>
Monia Pompeius munitae obsederat Ullae.<br>
Interea cursu celeri (quo bella solebat<br>
Conficere) Hispanas properabat Caesar ad oras.<br>
Quem Rom&acirc; egressum den&acirc; bis luce Saguntus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>85</font><br>
Excipit; urbs fidei clarum per saecula nomen,<br>
Et crimen quondam Super&ucirc;m, quod non nisi magno<br>
Deleri exscidio potuit Carthaginis altae.<br>
Urbis ad Occiduum nitidis it Duria lymphis,<br>
Culta rigans vicina, atque in mare tendit Iberum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>90</font><br>
Sed ducis haud tanti cursum vel Duria tardat,<br>
Vel rapidae Sucronis aquae, montesve corusci,<br>
Queis faciunt dites argentea nomina venae.<br>
Inde rapit cursum flavae per litora Baetis,<br>
Et procul egressus, totis te, Corduba dives,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>95</font><br>
Obsidione premit turmis; non spe potiundae,<br>
(Praesidiis urbem validis nam Sextus habebat)<br>
Sed trahat obsessae ut Pompeium a monibus Ullae.<br>
Quod juxta evenit: namque, obsidione relict&acirc;,<br>
Pompeius totis sectatur viribus hostem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>100</font><br>
Jam pugnae cupidus; sed non certamen iniquo<br>
Caesar inire loco statuit: verum agmine moto<br>
Progressus, Salsi non magnas transilit undas,<br>
Ateguamque capit subit&acirc; feliciter arte.<br>
Ategu&acirc; amiss&acirc;, veritus Pompeius, Iberas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>105</font><br>
Fortun&acirc; quassante fidem, ne perderet urbes<br>
Et reliquas, uni properat committere pugnae<br>
Spes omnes, viresque suas: hostemque secutus<br>
Ocyus, ad Mundae fatalia pervenit arva.<br>
Castra locat tumulo modico, qui desuper omnem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>110</font><br>
Planitiem late despectat; Caesaris unde<br>
Ante oculos positas potuit numerare cohortes.<br>
Nulla h&icirc;c auguria, aut tantae praenuntia cladis<br>
Prodigia impl&ecirc;rant campos aut a&euml;ra; nullae<br>
Vel per inane faces, vel diri ars&ecirc;re cometae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>115</font><br>
Non signis examen apum, liquefactave pila<br>
Fulmine; non volucres, non exta minacia terrent.<br>
Plus tamen h&icirc;c morent omnes, metuitque silentes<br>
Turba Deos, tamquam clades immanior omni<br>
Ostento his campis, et inenarrabile damnum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>120</font><br>
Immineat Mundae. Tacito portenta timore,<br>
Quae nulli fec&ecirc;re De&ucirc;m, sibi quisque creabat.<br>
In Pompeianis per mosta silentia castris<br>
Ancipites errant animi: nunc improba vota<br>
Concipiunt; et spes diras; umbrasque videntur,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>125</font><br>
Horridaque ante oculos mortis simulacra futurae,<br>
Cernere: lymphat&acirc; rursus formidine pallent.<br>
Nec, quamvis sperare nimis fortuna vetabat<br>
Caesaris, exoptant victas producere vitas.<br>
Danda tamen venia est illis, cum Caesaris audax&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>130</font><br>
Bella timet miles, Latium qui saepe cruorem<br>
Hauserat; et patriae toties in viscera fortes<br>
Incipiunt trepidare manus. Exercitus, orbis<br>
Ille triumphati domitor, victorque senat&ucirc;s<br>
Romani, qui tam praeceps in bella ruisset&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>135</font><br>
Thessala, Thapsiacisque ausus praevertere campis<br>
Jussa ducis, jam jussa timet, sonitumque tubarum;<br>
Nec sibi desuetum potis est celare timorem.<br>
Sed, minus ut vulgi pavidos mirere tumultus,<br>
Tristis ad haec Caesar funestae prolia Mundae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>140</font><br>
Ipse venit. Consueta deest fiducia; nec frons<br>
Illa duci est, ex qu&acirc; toties felicia belli,<br>
Ante tubas, hilaris tulerat praesagia miles.<br>
Lubrica fortassis moesto tunc pectore dona<br>
Fortunae expendens, quantisque agitata procellis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>145</font><br>
Sint humanarum metuenda cacumina rerum,<br>
Per tot magnorum, quas fecerat ipse, ruinas,<br>
Formidare suam discit. Felicia Magni<br>
Tempora dinumerat; totque inviolata per annos<br>
Prosperitas, similisque suae, Pharsalia donec&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>150</font><br>
Tam longas evertit opes, in mente recursat.<br>
Et Magni casum, postquam fastigia Magni<br>
Attigerat, jam visa levis Fortuna minari.<br>
Haec moeste reputat Caesar, mentemque labantem<br>
Corripit, iratus tacite; tandemque cohortes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>155</font><br>
Alloquitur vultu caecum celante timorem:<br>
"Bellorum comites, qui mille pericula, mille<br>
"Victistis plus quam Hercule&acirc; virtute labores!<br>
"En vobis toties truncata repullulat Hydra.<br>
"Ultimus hic labor est; infirma atque ultima colla&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>160</font><br>
"Exserit; h&icirc;c virtus eadem, quae prima recidit,<br>
"Et robusta magis, resecet postrema, nec ultra<br>
"Crescere civilis permittat semina belli,<br>
"Quae post tot clades imbellis Iberia nutrit.<br>
"Sanciet haec nobis pacem victoria: totus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>165</font><br>
"Exarmatus erit post haec certamina mundus.<br>
"Sed qui sunt, qui bella parant? qui Caesaris enses,<br>
"Et totidem bellis victricia signa lacessunt?<br>
"Destituet plebs ista ducem, non sponte secuta,<br>
"Sed casu. Num Pompeii pugnabit amore,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>170</font><br>
"Quem non novit adhuc? num vanam nominis umbram,<br>
"Plus quam Caesareas vires, quas nuper Ilerda<br>
"Vincentes vidit, populus formidat Iberus?<br>
"At vero si qua est legio Romana sub armis<br>
"Pompeii; rudibus constat tironibus, aut his,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>175</font><br>
"Qui vobis victi fugientia terga dederunt,<br>
"Et veterem adducunt secum ad nova castra timorem.<br>
"Quae toties victus faciet jam proelia Varus?<br>
"Hispanisve geret Labienus transfuga plus quam<br>
"Aut prius Emathiis, Libycis aut gesserit arvis?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>180</font><br>
"Ite, mei comites, belloque imponite finem."<br>
Dixerat; at nullo excipiunt clamore cohortes<br>
Verba ducis; nec stridentes accendere possunt<br>
Dejectos animos litui, conceptave cornu<br>
Classica; nec quamquam ad pugnam de colle propinquo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>185</font><br>
Decurrunt Pompeiani, procedere campo<br>
Longius, aut rapido (ut mos est) occurrere cursu<br>
(Tum primum trepidus) veteranus Caesaris audet.<br>
Quod simul ut vidit, magn&acirc; inflammatus ab ir&acirc;,<br>
"Deseritisne ducem, et faciet nece Caesaris," inquit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>190</font><br>
"Vos timor emeritos hodie?" Simul arripit hastam<br>
Ductor, et adversos solus defertur in hostes.<br>
Obstupu&ecirc;re illi, quibus haec miracula, miles<br>
Caesareus timidus, temerarius ipse, videntur.<br>
Vix oculis primo credunt; mox in caput audax&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>195</font><br>
Undique pila volant; donec, vincente pudore,<br>
Non virtute, metum, cunctis exercitus armis<br>
Ad ducis auxilium procurrit, et impia tant&acirc;<br>
Tunc rabie, quanto detrectav&ecirc;re timore,<br>
Bella gerit, redimat Romano ut sanguine culpam,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>200</font><br>
Et dir&acirc; faciat funesta piacula caede.<br>
At primo pugnae gentes utrimque furore<br>
Diffugiunt, solis peragendaque bella relinquunt<br>
Ensibus Ausoniis; aliis nec egebat Enyo,<br>
Pallida nec plures Alecto optabat: in omne&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>205</font><br>
Suffec&ecirc;re nefas hae dextrae: h&icirc;c constitit atrox<br>
Pugna; pares urgent acies, animique, paresque<br>
Irarum stimuli. Magnis hortatibus ambo,<br>
Inter spemque metumque, duces discurrere primo<br>
Coeperunt, frustaque suos impellere, donec&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>210</font><br>
Lassati excedunt pugn&acirc;: collemque propinquum<br>
Ductor uterque capit. Diri hinc discrimina belli,<br>
Totque cruentatos enses, tot stragis acervos,<br>
Dum trsites spectant, vix formidare vacabat,<br>
Vix sperare. Duces subiit miseratio sola,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>215</font><br>
Feralisque timor, ne non victoria moesto<br>
Ulla, sed ambobus lugenda tragoedia campo<br>
Restaret, Latiusque illic procumberet orbis.<br>
Ultima Caesarei restare pericula credunt:<br>
Et Pompeiani post haec sperare recusant&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>220</font><br>
Proelia: pugnaces animos agit aemula virtus.<br>
Utque magis stupeas, cunctis incognita bellis<br>
In totis subito sunt orta silentia campis,<br>
Dum medi&acirc; fervent rabie; nulloque virorum<br>
Audito clamore, manus mov&ecirc;re furentes.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>225</font><br>
Ad Pompeianas tandem Victoria partes<br>
Se trahere est visa, et paulatim cedere retro<br>
Caesarei coep&ecirc;re; fug&acirc; vix centuriones<br>
A turpi retinere queunt; cum fortia Caesar<br>
Pectora denudans stricto sic ense profatur:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>230</font><br>
"Non tibi jam, Fortuna levis, quae condere summa<br>
"Exoptas potius, quam condita summa tueri,<br>
"Irascor; satis ampla mihi, quae nulla tacebunt<br>
"Saecula, fecisti, fateor. Transferre favorem<br>
"Jam te, Diva, decet, mundo ne ignota potestas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>235</font><br>
"Sit tua, meque Deum deceptus crederet orbis."<br>
Dixerat; et cert&acirc; fodisset pectora dextra:<br>
Sed Fortuna (velut prope summa pericula mater<br>
Stare sinit puerum interdum, ut majora timenti<br>
gratius auxilium veniat) submittit alumno,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>240</font><br>
Unde minus speratur, opem: nam castra Bogudes,<br>
Extra aciem positus, praedae perductus amore,<br>
Pompeiana petit. Contra hunc, ad castra tuenda,<br>
Ex acie educit Labienus quinque cohortes.<br>
Perdidit infelix Pompeium hic casus, et omne&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>245</font><br>
Mutavit belli fatum. Pro Caesare falsus<br>
It timor; et cunctis Labienus terga dedisse<br>
Creditur; illa suos debellat opinio, spemque<br>
Caesareis creat. Errorem monstrare, metumve<br>
Tantum inhibere, studet frustra Pompeius; acerbo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>250</font><br>
Prodita diffugit casu miseranda juventus.<br>
Infelix Varus, toties devictus ab armis<br>
Caesareis, quem tot per clades fata tulissent,<br>
Jam male servatam cupiens abrumpere vitam,<br>
Irruit in medios enses; in vulnera laetus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>255</font><br>
Mille ruit moriens; post tot certamina, cladi<br>
Huic superesse pudet, cumuloque deesse virorum.<br>
At miser ut totis rediens Labienus in arvis<br>
Pomeianorum vidit fugienta signa,<br>
Erroremque simul fatalem audiverat, amens,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>260</font><br>
"Me miserum!" exclamat: "tantae, Fortuna, ruinae<br>
"Me facis auctorem? per me crudelia fata<br>
"Ausoniam subigunt? haec, hac fuge, prodite miles:<br>
"Hoc aperi pectus, tristemque ulciscere cladem:<br>
"Aut poenas sument pro vobis Caesaris enses."&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>265</font><br>
Tum vero (ut leo Gaetulis in saltibus ardens,<br>
Qui, venatorum telis cingentibus, ultro<br>
Assilit in ferrum) sese ingerit ipse periclis,<br>
Et cupide letum gladio molitur ab omni.<br>
Tandem vita fugit Stygias irata sub umbras.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>270</font><br>
Jam stragis cumulos, et ineluctabile damnum,<br>
Viderat infelix tumulo Pompeius ab alto;<br>
Et, quamvis lucem damnat, sperare juventus<br>
Integra persuadet; nequidquam a tristibus arvis<br>
Aufugit, heu! terr&acirc; statim moriturus in ist&acirc;.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>275</font><br>
Sed fratrem Hispanas abscondent fata per urbes,<br>
Caesaris ut possit post mortem tristia rursus<br>
Bella, et Romanos olim renovare furores.<br>
Impia jam caedes oritur; passimque per agros<br>
Palantes caedunt insano ardore furentes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>280</font><br>
Caesarei, et tanto saturant crudelis iras<br>
Victores, quanto plus tristia bella timebant<br>
Ante tubas dudum. Nec jam fugientibus ullam<br>
Vicinae latebrae, vel Pompeiana salutem<br>
Castra dabant miseris, infirmave moenia Mundae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>285</font><br>
Nam cito diripiunt victores castra; cit&acirc;que<br>
Vi Mundam expugnant; dum (quod vix ulla tacebunt<br>
Saecula, vel credent forsan) pro caespite fossas<br>
Corporibus complent, faciuntque cadavera muros.<br>
Nec solum ante tubas, sed post haec proelia, tristis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>290</font><br>
Caesar erat; quanti victoria constitit illa,<br>
Et quam moesta siet civili gloria bello,<br>
Sero animum subiit. Miserae nunc vulnera Romae,<br>
Nunc sua, victorisque nefas crudele, recenset,<br>
Invidamque simul; victricem paene coactus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>295</font><br>
Fortunam damnare suam; quae clade triumphum<br>
Obruit, et tanto mersisset sanguine lauros.<br>
Talia dum moesto volvebat pectore Caesar,<br>
Pompeii caput abscisum Cenonius affert.<br>
Imgemit, et tantae lacrymis agnoscit obortis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>300</font><br>
Fata dom&ucirc;s; subiit magni genitoris imago,<br>
Atque Aegyptiaco miserandum in litore funus.<br>
Quaerenti fatum juvenis Cenonius infit:<br>
"Cum modo Pompeius, Mundae funesta per arva,<br>
"Tot stragis cumulos, tot corpora caesa suorum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>305</font><br>
"Infelix vidit, nec jam reparabile damnum;<br>
"Vectus equo celeri, Carteiae ad litora fugit;<br>
"Ut, portum nactus notum, dare carbasa ventis<br>
"Posset; at insidias veritus, nostrosque sequentes,<br>
"Litora deseruit rursus, silvamque propinquam,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>310</font><br>
"Consilii incertus, petiit. Nos, terga secuti,<br>
"Instamus, silvamque oculis scrutamur opacam;<br>
"Quaerentesque diu frustra, sub tegmine fagi<br>
"Umbrosae tandem defessum, et vulnere claudum,<br>
"Pompeium adspicimus solum, (pro tristia sortis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>315</font><br>
"Humanae specula, et pompae documenta caducae!)<br>
"Pompeium illum, (inquam) qui tectum, o maxime Caesar,<br>
"Tot modo stipatus legionibus, et comitatus<br>
"Gentibus innumeris, tam longo tempore fatis<br>
"Pugnavit dubiis, jam cinctum milite nullo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>320</font><br>
"Vidimus. Ut tradat se, hortamur: at ille minaci<br>
"Intrepidus vultu, 'Nunquam me Caesaris, inquit,<br>
"Captivum, victum quamvis, Fortuna videbit.<br>
"Abscisum videat caput; et, cervice revuls&acirc;,<br>
"Haeredem agnoscat Magni: nec dedecus illud,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>325</font><br>
"Quod fatum genitoris erat, mihi Roma putabit.<br>
"Non tam vile tamen caput hoc, certamine nullo,<br>
"Ut vobis tradatur, erit. Dum tela supersunt,<br>
"Non gratis moriar.' Tum pugnam ingressus iniquam,<br>
"In mediosque ruens, sine spe, sine viribus, omnes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>330</font><br>
"Nos pariter, sol&acirc; adjutus virtute, lacessit.<br>
"Nec vitam, quam tanto animo projecerat ipse,<br>
"Servandi nobis conceditur ulla potestas.<br>
"Invasit ferrum, ceciditque in vulnera laetus;<br>
"Et tandem invito mortem sibi vindicat hoste."&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>335</font><br>
Tum Caesar lacrymans, "Generosum quaerite truncum;<br>
"Thuriferis collecta rogis componite membra,<br>
"Cum capite, et dignam tantis date Manibus urnam."<br>
Digressus Mund&acirc; Caesar, securus ab omni<br>
Bellorum strepitu, victricia signa per urbes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>340</font><br>
Sustulit Hispanas. Jam Gades, Corduba dives,<br>
Hispalis, atque omnes, quascumque interluit undis<br>
Baetis Anasve suis, victori tradere sese<br>
Non dubitant urbes. Populi, gentesque remotae,<br>
Sub juga jam veniunt. Abjectis Cantaber armis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>345</font><br>
Calla&iuml;cusque ferox, et Celta, atque impiger Astur,<br>
Exposcunt veniam, pacemque a Caesare quaerunt.<br>
Nil, terris olim venerabile, nomen Iberis<br>
Jam valuit Magni: cunctos Fortuna clientes<br>
Transtulerat; solus jam possidet omnia Caesar.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>350</font><br>
Nec mirum, obtineat terras si solus Iberas,<br>
Qui sine rivali Romanas obtineret arces.
</p>
<p class=border></P>

<p>
<table border=0 cellspacing=10 cellpadding=0 align=center>
<tr>
	<td><a href="/may.html">Thomas May</A>
	<td><a href="/neo.html">Neo-Latin</A>
	<td><a href="/index.html">The Latin Library</A>
	<td><a href="/classics.html">The Classics Page</A>
</TABLE>
</p>
</BODY>
</HTML>