<html>
	<head>
		<title>
			May: Liber IV
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>SUPPLEMENTUM PHARSALIAE AUCTORE THOM&Acirc; MAIO<br>
LIBER QUARTUS</p>

<p class=border></P>

<p>
Non funesta tamen clades, quas fecerat, omnes<br>
Terra capit Thapsi; tantaeve jacere ruinae<br>
Angusto potu&ecirc;re loco. Quot fata per oras<br>
Thapsicae spargent ingentia vulnera pugnae!<br>
Ne non diversis famam regionibus olim&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
Funera tantorum faciant divisa virorum. <br>
Rex Juba, Petreio et paucis comitantibus, urbem<br>
Ad Zamam, imperii sedem, qu&acirc; pignora cara,<br>
Uxoresque suas, gazasque reliquerat omnes,<br>
Advenit infelix. Sed jam claus&ecirc;re rebelles&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>10</FONT><br>
Zamenses regi portas, victoque neg&acirc;runt<br>
Introitus, odium saevi crudele tyranni<br>
Ausi fortun&acirc; tandem pereunte fateri. <br>
Nil precibus, mixtisve minis, vultuve, moventur. <br>
Perdita majestas victo; penditque prioris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>15</FONT><br>
Jam Juba saevitiae ponas. O sera tyranni<br>
Cognitio! Dum regna manent, se nescit amatum<br>
Invisumve suis. Affectus sola latentes<br>
Servorum pandit Fortuna adversa: sed illa,<br>
Quae post regna venit, cui nulla potentia juncta est,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>20</FONT><br>
Cognitio torquet miseros; nec reddere grates,<br>
Nec licet ulcisci. Seros (et non nisi tantum<br>
Ut doleant) oculos aperit Fortuna tyrannis. <br>
Exclusi rapido fugiunt per devia cursu,<br>
Et villam, paucis equitum stipantibus, intrant&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>25</FONT><br>
Rex Uba Petreiusque simul. Tum fessa quiete<br>
Corpora componunt stratis, aegrosque per omnes<br>
Devolvunt animos casus, solamina donec<br>
Ultima lassatis ingens audacia praebet. <br>
Continuo instaurant epulas, plenisque Lyaeo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>30</FONT><br>
Discumbunt mensis. Postquam compressus edendi<br>
Est amor, intrepido tandem sic inchoat ore,<br>
Petreiumque toris Juba rex affatur ab altis:<br>
"En! Romane, vides, quo nos Fortuna redegit:<br>
"Sola relicta salus clementia Caesaris; at non&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>35</FONT><br>
"Nos duo tam fuimus temnendi Caesaris hostes,<br>
"Adversusve illum tam innoxia gessimus arma,<br>
"Ut veniam liceat salvo sperare pudore,<br>
"Oblat&acirc;ve frui. Quae non dant arma salutem,<br>
"Dent libertatem nobis. Me certa manebit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>40</FONT><br>
"Libertas ferro; nec dignam credere vitam<br>
"Hanc possum votis, ut supplice rege superbus<br>
"Intumeat Caesar; nec, quem vidisset honore<br>
"In summo forsan, (si vel Pompeius in arvis<br>
"Thessalicis olim, vel nostris Scipio terris,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>45</FONT><br>
"Vicisset) me jam captivum Roma videbit,<br>
"Regia praebentem ridenda Quiritibus ora<br>
"Ante triumphantes currus, ut victa Syphacis,<br>
"Atque catenati traxerunt colla Jugurthae. <br>
"Nec Juba ridendum nec erit miserabile nomen&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>50</FONT><br>
"Caesareis: non corda mihi, non tela, manusve<br>
"Ad letum desunt: sed te, Petreie, supremae<br>
"Participem facio famae, mortisque decorae. <br>
"Causa reos eadem junxit, fortunaque victos;<br>
"Nunc eadem virtus morientes jungat utrosque.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>55</FONT><br>
"Stringe ensem, et mecum pariter nunc utere dextr&acirc;. <br>
"Quaeramus pulchram per mutua vulnera mortem;<br>
"Et, libertatem citius quis donet amico,<br>
"Contendit feralis amor. " Petre&iuml;us ense<br>
Sic breviter stricto: "Libycorum maxime regum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>60</FONT><br>
"Cujus honoratum per saecula nomen habebit<br>
"Ausonia, hanc laudem cui me debere fatebor,<br>
"(Nec pudet Hesperium ductorem discere, tanto<br>
"Rege docente, more) Latius gaudebit honore<br>
"Hoc Genius, ne te captivum Roma videret,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>65</FONT><br>
"Quem libertates nostras legesque tuentem<br>
"Laudavit toties, sociique infamia regis<br>
"Caesaris injustos posset decorare triumphos. <br>
"Roma Jubae, sicut Masinissae, nomen amabit;<br>
"Nec meliore not&acirc; signabit Caesaries acta,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>70</FONT><br>
"Quam Catilinae olim, et diri consulta Cethegi. "<br>
Dixerat; et totis concurrunt viribus ambo;<br>
Grataque dant referuntque per ictus vulnera crebros. <br>
Crederet hoc quisquam, tanto conamine, tant&acirc;<br>
Pugnatum virtute mori, non vincere? Tandem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>75</FONT><br>
Petreius cecidit. "Retine, Petreie, parumper<br>
"Festinantem anima," clamat Juba, "dum comes umbrae<br>
"Umbra tuae hoc gladio ad Stygias demittitur undas. <br>
"Quis regni posthac confidet viribus? aut quem<br>
"Gloria decipiet sceptri, soliive superbi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>80</FONT><br>
"Lubrica majestas? cunctis desertus ad umbras<br>
"Nudus eo, nuper Libyco Juba maximus orbe. <br>
"At vobis, populi infidi, et tibi, Zama rebellis,<br>
"Sit Latium precor usque jugum grave; perfidiamque<br>
"Hanc vestrum domino, domino perjore, luatis. "&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>85</FONT><br>
Tunc iterum gladio pectus ferit: evolat acer<br>
Spiritus; aeternaeque culos claus&ecirc;re tenebrae. <br>
Ecce alios luctus, aliudque per aequora funus<br>
Nobile Thapsiacis Fortuna vehebat ab arvis. <br>
Scipio, dux belli, tant&acirc; de clade superstes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>90</FONT><br>
Non dedignatus parv&acirc; tentare carin&acirc;<br>
Et sola Libycum pelagus, properabat ad oras<br>
Hispanas, ubi Pompeii civilia cogunt<br>
Rursus in arma viros; sed tempestate repulsus<br>
In portum Hipponis vehitur. Se Scipio sentit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>95</FONT><br>
Cum nave amissum; nec portum evadere vento<br>
Opposito licuit. Clar&acirc; tum voce dolorem<br>
Testatus, clamat: "Pelagusque ipsaeque procellae,<br>
"Et conjurati pugnant pro Caesari venti. <br>
"O! utinam Thapso cecidissem, strage virorum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>100</FONT><br>
"Mixtus; nec tanto placuisset vita superstes<br>
"Imperio, (ductor summo Romanus honore<br>
"Ad Stygias venissem undas) aut ante tulisset<br>
"Hanc, male servatem, potius Pharsalia vitam,<br>
"Quam Thapso infelix duxissem bella senat&ucirc;s,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>105</FONT><br>
"Ultaque Scipiadem vidisses, Africa, victum. <br>
"Vos, clarae majorum animae, quos Africa sensit<br>
"Saepe triumphantes, ut cum Carthaginis altae<br>
"Exscidio, captusque Syphax, clar&acirc;que fugatus<br>
"Hannibal ex acie testantur, fata nepotis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>110</FONT><br>
"Ne pudeat vestri, miserandaque bella, videre. <br>
"Nam neque me Libye vicit: sed viribus ipsa<br>
"Scipiadem, seseque, suis h&icirc;c Roma subegit. <br>
"Cum patria a patri&acirc; vincor; moriorque, cadente<br>
"Libertate, libens. Mis&ecirc;re hunc Numina ventum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>115</FONT><br>
"Adversum, ut morerer, ne, spe delusus inani,<br>
"Optarem forsan tanto superesse dolori. <br>
"Hispanas iterum Romana ad prolia gentes<br>
"Pompeii cogant juvenes, legesque requirant,<br>
"Et libertates: mea nunc fortuna peracta est.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>120</FONT><br>
"Et quamquam haec armata manus testabitur orbi<br>
"Me terr&acirc; potuisse mori; placet aequore mergi,<br>
"Ignotumque illic funus per saecla manere. <br>
"O! nunquam veniat fluitans ad litora truncus,<br>
"Ne Libyc&acirc; condatur humo; victique futuris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>125</FONT><br>
"Scipiadae ostentent monimenta nepotibus Afri. "<br>
Tunc latus ense fodit; nec eo contentus, in aequor <br>
Prosilit; emissi spargit pars transtra carinae<br>
Sanguinis: aequoreos tingit pars altera fluctus;<br>
Migrantique animae fatum non sufficit unum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>130</FONT><br>
Demersum, monstris jacet, eheu! praeda marinis,<br>
Nobile Scipiadae corpus; nec colliget urna<br>
Flebilis hos cineres; nec tanto nomine dignas<br>
Exsequias tibi Roma dabit; passisve capillis<br>
Scipiadem, extremum generis, lugebit ademtum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>135</FONT><br>
Agmina, de campis passim fugientia, cunctas<br>
Impl&ecirc;rant magnis Libyae terroribus oras. <br>
Praesidiis tum forte Uticam Cato nobilis urbem<br>
Ausoniis tenuit; qui, not&acirc; clade senat&ucirc;s,<br>
Scipiadaeque fug&acirc;, victorem arcere parabat;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>140</FONT><br>
Hortaturque suos alacer defendere muros;<br>
Sed frustra: heu! nimium trepidantia pectora sensit,<br>
Et victum fam&acirc; non visi Caesaris agmen. <br>
Tum Cato militibus vultu immutatus eodem<br>
Ignovit pavidis: ultro fugientibis ipse&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>145</FONT><br>
Prospexit, classes portu contraxit ab omni<br>
Vicino, remosque dedit properantibus aptos. <br>
Cunctorumque, suam quamvis projecerat ipse,<br>
Non dedignatur ductor curare salutem. <br>
Solatus cives Uticae, et trepidantia verbis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>150</FONT><br>
Pectora confirmans placidis, quam certa supersit<br>
Spes illis veniae, victis clementia quanta<br>
Caesaris, edocuit. Talis cupit ipse videri<br>
Civibus, ut qui non donatam a Caesare vitam<br>
Sperneret. Illum etiam, cui non durissima virtus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>155</FONT><br>
Affectus celare suos permiserat unquam,<br>
Quem nullus simulare timor docuisset, aperto<br>
Vel deflexisset rigidi de tramite veri,<br>
Tandem moris amor cogit simulare Catonem. <br>
Orb&acirc;rant homines jam luce silentia noctis;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>160</FONT><br>
Inque vicem donarant regna quietem;<br>
Cum gratos cuncti, quos cura dolorque sinebant,<br>
Carpebant somnos: sed non tranquilla Catonem<br>
Exemit virtus curis mortalibus, alto<br>
Ut jaceat somno oppressus: sed libera mentis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>165</FONT><br>
Erigat ut se vis, contempleturque futura<br>
Saecula, et aeternos vitae immortalis honores. <br>
Ante tamen contemplatrix quam dogmata verae<br>
Scrutari possit Sophiae, moralibus apte<br>
Praeceptis purganda anima est; prius ejiciendi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>170</FONT><br>
Affectus pravi, cunctaeque e pectore sordes,<br>
Ira nocens, et luxuries, et foda libido. <br>
Hos igitur motus animi (purgantia sicut<br>
Corporis humores pravos medicamina tollunt)<br>
Moralis plene educat medecina, priusquam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>175</FONT><br>
Divinum summumque bonum scrutarier ausa<br>
Sit contemplando; ne densis pressa tenebris<br>
Mens erret caeca, et vitiis decepta fatiscat. <br>
Sic long&acirc; virtute fuit mens sancta Catonis<br>
Purgata; atque illi, vitae immortalis honorem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>180</FONT><br>
Jam contemplanti, divini fata Platonis<br>
Phaedonem tradunt: cum laetus talia fatur:<br>
"Salve, sancte liber Superis demisse Catoni!<br>
"Dirige tu cursum, vitaeque extrema meantis<br>
"Instrue; non alium moriturus quaero magistrum;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>185</FONT><br>
"Nec restare alias voluerunt Numina curas. <br>
"Jamque mori certo liceat mihi discere, quid sit<br>
"Mors, quid vita fuit, quid erit; num nulla futura est;<br>
"An vivant animae post funera; praemia justis<br>
"Quae restent; quae sacrilegos vindicta manebit. "&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>190</FONT><br>
Dum contemplatur, mentis se libera tollit<br>
Nec turbata acies; abstractaque corpore, vires<br>
Exercere suas contendit pura facultas<br>
Tunc volitans excelsa petit; nimiumque remota<br>
A terris, quo non oculi, non organa sens&ucirc;s&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>195</FONT><br>
Corporei penetrare valent, fulgentia coli<br>
Corpora scrutatur; nec eis contenta, requirit<br>
Splendoris fontem cuncti, lucisque beatum<br>
Principium; aeternique Dei vestigia adorat. <br>
Haec magis atque magis colestia discere tentat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>200</FONT><br>
Contemplans anima: at caecis obducta tenebris,<br>
Et depressa gravi connexu corporis, ipsa<br>
Se non posse videre videt. Solatia sola haec,<br>
Quod meliore frui post mortem lumine sperat. <br>
Immortalem animam spes haec probat: aut tibi frustra.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>205</FONT><br>
Spem dedit Omnipotens: frustra te jussit amare,<br>
Quae nunquam poteris cognoscere; cur sapientes,<br>
Dum terris vivunt, spernunt terrena; nec aurum,<br>
Regna, voluptates, quaerunt, quae sola videntur<br>
Splendida; sed, quae non cernunt, colestia tantum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>210</FONT><br>
Depereunt, si non colestia gaudia tandem<br>
Exciperent? Sed non illuc adscendere possunt<br>
Corpora, quae gravia, et terrentis mixta creantur<br>
Principiis, in quae tandem resoluta redibunt,<br>
In terramque cadent. Animae est colestis origo,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>215</FONT><br>
Igneus atque vigor; substantia pura, suique<br>
In toto similis, variis nec partibus illa<br>
Composita est; ideo nullo dissolvitur aevo;<br>
Sed sibi, corporeo laxata a carcere, vivit. <br>
Felices posthac animae, quas corpora nullis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>220</FONT><br>
Fod&acirc;runt vitiis, nullaque libide morsas<br>
Detinu&ecirc;re olim; quae, dum sub carne latebant,<br>
Contemplatrices abstractae a carne vol&acirc;rant<br>
Saepius ad colos, colis post fata, quibuscum<br>
Fodera sanxerunt viventes sacra, locantur:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>225</FONT><br>
Aetern&acirc;que illic laetantes luce fruuntur:<br>
At tenebrosae animae, nimium quae carnibus olim<br>
Demersae jacu&ecirc;re suis, queis tetra libido<br>
Atque voluptates solum, quas sensus alebat,<br>
In terris notae, posthac de carne solutae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>230</FONT><br>
Adspectum coli, cum quo commercia nulla<br>
Viventes habu&ecirc;re, timent; nec luce fruuntur:<br>
Sed tenebris dilecta nimis prope corpora semper<br>
Ferales errant umbrae, mostaeque sepulcra<br>
Bustaque foda colunt. Hinc noctu spectra videntur,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>235</FONT><br>
Quae terrent homines: animae sunt ista malorum,<br>
Quae, quoniam crassae sunt, corporeaeque, videntur. <br>
"Quam diversae," inquit, "restant post funera sortes!<br>
"Credo equidem, divine Plato, te dogmata vera<br>
"Haec ipsum docuisse Deum. Deus ipse sequendam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>240</FONT><br>
"(Aut Natura homines ratioque innata fefellit)<br>
"Proposuit virtutem, et praemia debita justis. <br>
"Haec, quoniam justos injusta potentia fraudat<br>
"Saepius in terris, et gens humana rebellat,<br>
"Solvere post mortem justissimus ipse tenetur. "&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>245</FONT><br>
Funera non metuit sapiens suprema; nec illi<br>
Qui contemplando toties super astra levavit<br>
Carnoso abstractam penitus de carcere mentem,<br>
Corporis atque animae faciens divortia tanta,<br>
Quanta homini licuit, mors formidanda venire,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>250</FONT><br>
Aut ignota, potest: am Mors divortia tantum<br>
Plena haec, quae sapiens toties opt&acirc;sse videtur,<br>
et toties tent&acirc;sse, facit; Superosque pententi<br>
Libertatem animae claustris concedit apertis<br>
Si saepe impatiens vitam projecit amator,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>255</FONT><br>
Atque manu pectus propri&acirc; perfodit, ut umbra<br>
Defunctam Stygias sponsam sequeretur ad umbras,<br>
(Qu&acirc; tamen haud illo conceditur orbe potiri)<br>
Num sapient&ucirc;m animae, summi quae gaudia coli<br>
Depereunt, verique boni capiuntur amore,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>260</FONT><br>
Quo nequeunt in carne frui, de carcere tandem<br>
Corporeo solvi, claustrisque exire recusent,<br>
Cum Deus ipse fores aperit, licitamque meanti<br>
Dat Natura viam. At, donec Deus ille creator,<br>
Qui terren&acirc; animam primo statione locavit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>265</FONT><br>
Evocat, haud ill&acirc; statione excedere fas est. <br>
Hic dubitans haesit paulum Cato. "Non datur ergo<br>
"Sponte mori victis," inquit: "nec obire Catoni,<br>
"Dum dabit injustus victor mandata, licebit?<br>
"Caesaris exspectem gladios, atque in caput istud&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>270</FONT><br>
"Jus illi agnoscam superi? dominumque fatebor<br>
"Esse meum, quem Roma suum decreverat hostem,<br>
"Quemque ego damn&acirc;ram? num justam injusta dederunt<br>
"Bella potestatem? non sic, o Numina! certe<br>
"Humanas placuit vobis confundere leges,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>275</FONT><br>
"Et dare jus sceleri. Sed, si non sponte Catoni<br>
"Projicere hanc lucem fas est, at crimine vitam<br>
"Grandius est retinere nefas. Quam grande putarem<br>
"Esse nefas nobis, turpem producere vitam<br>
"Caesaris imperiis, et regna injusta probare!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>280</FONT><br>
"Quam Romae damnosa forent exempla Catonis!<br>
"Pompeii juvenes, qui nunc ad prolia gentes<br>
"Hispanas armant, patriaeque impendere vitas<br>
"Non dubitant, justae posthac non credere causae,<br>
"Sed pulchris fortasse volent desistere coptis;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>285</FONT><br>
"Nec libertatem per tanta pericula, per tot <br>
"Aerumnas, quaerent, cum nobis regna probentur,<br>
"Et non displiceat duro servire Catoni. <br>
"Ah! potius fragilem hanc sit fas abrumpere vitam,<br>
"Quam te, Libertas, violem. Sed, Numina si te&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>290</FONT><br>
"Nunc tandem juss&ecirc;re mori, tua funera saltem<br>
"Prosequar, et Stygias liber comitabor ad umbras. <br>
"Non ultra dubitare licet. " Tunc pectora dextr&acirc;<br>
Nuda ferit moriensque cadit; morientis ad ictum<br>
Undique concurrunt famuli; labentia tollunt&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>295</FONT><br>
Membra viri; vulnus refovent; mortique quietem<br>
Eripiunt tantum, dum, quam projecerat ipse<br>
Tanto animo, heu! frustra, contendunt reddere vitam. <br>
Impatiens lucis, propri&acirc; Cato vulnera dextr&acirc;<br>
Dilacerat; mortemque docet non posse negari.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>300</FONT><br>
Caesar, Thapsiac&acirc; victor de clade reversus,<br>
Tendit Adrumentum, cum jam victoria passim<br>
Securum praestabat iter. Non arma nec ullae<br>
Insidiae claus&ecirc;re vias. Ignoscit ubique<br>
Supplicibus; cum nulla videt restare pericla,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>305</FONT><br>
Tutaque fortun&acirc; facta est clementia tant&acirc;. <br>
Inde Uticam advenit Caesar; fataque Catonis<br>
Audito, ingemuit; questusque, "O invide!" dixit,<br>
"Cur odio moreris nostri? vitamque relinquis,<br>
"Ne non Caesareae bonitati injuria fiat?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>310</FONT><br>
"Heu! tibi crudelis nimium moriendo fuisti,<br>
"Ut moriendo mihi posses crudelior esse. <br>
"Durior interitu, quam vit&acirc; armisque fuisti,<br>
"Hostes es; atque odium nostri, quod sanguine nostro<br>
"Non potuisti unquam, voluisti sanguine saltem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>315</FONT><br>
"Nunc satiare tuo, teque ipsum impendere damno<br>
"Caesaris. Evitas nostrum, crudelis, amorem,<br>
"Ut luctum facias. Mihi quid clementia prodest,<br>
"Cui non Romani dubitant praeponere mortem?<br>
"Infelix Magnus sese committere fraudi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>320</FONT><br>
"Barbaricae potius quam nostro elegit amori. <br>
"Sed tamen ille, suas sperans reparare ruinas,<br>
"Auxilium infido, non mortem, a rege petivit,<br>
"Quam tamen invitus subiit: tu sponte per&icirc;sti,<br>
"Invidiam facture mihi. Sed detrahet illam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>325</FONT><br>
"Invidiam, et spes injustas clementia vincet. <br>
"Deflebo funus, natumque amplectar honore;<br>
"Nec me crudelem victo fore sentiet orbis. "<br>
Dans veniam Caesar timidis Uticensibus, agmen<br>
Defessum reficit; paulumque moratus in urbe,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>330</FONT><br>
Munimenta videns, circumspicit undique latam<br>
Planitiem: prope silva stetit, (regionibus illis<br>
Rara nimis) non ampla tamen, quam lentus alebat<br>
Bagrada, qui siccas illic connectit arenas. <br>
Horrida silva fuit, conjunctis a&euml;ra ramis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>335</FONT><br>
Obscurum, et tristes exclusis solibus umbras,<br>
Complectens. Nemus hoc ingressus Caesar opacum,<br>
Antrum immane videt, nigro squalore repletum,<br>
Et marcente situ, quem nox ibi longa cre&acirc;sset. <br>
Infecit gravidas erumpens halitus auras.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>340</FONT><br>
Attonito terrore loci, tandemque roganti,<br>
Rem notam populis adstans Libys incola narrat:<br>
"Haec, Caesar, multos jam non habitata per annos,<br>
"Antra immensa olim monstrum exitiale tenebat,<br>
"Pestis, et ira Deum, serpens, cui saecula nulla&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>345</FONT><br>
"Produx&ecirc;re parem terris; non tanta palude<br>
"Lernae&acirc; tumuit reparatis anguibus Hydra;<br>
"Nec qui poma draco custodiit aurea; nec, quem,<br>
"Servantem vigili Phryxeum lumine vellus,<br>
"Somniferis tandem domuit Medea venenis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>350</FONT><br>
"Nec tu Phobeis, Python, confixe sagittis,<br>
"Tantus eras, populis species incognita primis. <br>
"Serpente in tanto potuisset Gorgonis omne<br>
"Absumi virus; Libycis nec majus arenis<br>
"Hoc monstro, semen si defluxisset in unum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>355</FONT><br>
"Pestiferae tabes gener&acirc;sset tota Medusae. <br>
"Tam longum sese (centum porrectus in ulnas<br>
"Quippe fuit) volvit serpens per fluminis undas,<br>
"Ut, quoties gyris distendit terga solutis,<br>
"Advers&acirc; praedam potuit deprendere rip&acirc;.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>360</FONT><br>
"Saepe illic tigris spumantes oblita rictus,<br>
"Atque cruentati taurorum caede leones,<br>
"Flumina dum libant, monstri conduntur in alvo. <br>
"Atque utinam his tantum praedia contenta fuisset<br>
"Ingluvies; peri&ecirc;re homines, quicumque per aestum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>365</FONT><br>
"Umbrosae fessi petierunt tegmina silvae,<br>
"Aut quicumque istos, adverso numine ducti,<br>
"Adven&ecirc;re viri gelidos haurire liquores. <br>
"Nam, simul ac nigro serpens caput extulit antro<br>
"Horrendus, totamque impl&ecirc;runt sibila silvam,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>370</FONT><br>
"Attonitos timor invasit; non ulla salutis<br>
"Spes manibus, non ulla fug&acirc;: deprendere praedam<br>
"Distendit subito toto se corpore serpens. <br>
"Saepius in flumen, monstrum vitare nefandum,<br>
"Desilu&ecirc;re viri: sed non praestare salutem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>375</FONT><br>
"Flumen eis potuit: nantes comprendit in undis;<br>
"Nec mergi licuit miseris: pejora manebant<br>
"Fata illos: monstri obscon&acirc; conduntur in alvo. <br>
"Sic impune diu silv&acirc; grassatus in ist&acirc;,<br>
"Egressus tandem est, et se ad majora paravit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>380</FONT><br>
"Quid pecudum strages, quid singula fata virorum<br>
"Persequar? haud vacat h&icirc;c privatas dicere clades. <br>
"In populos furit; et totis cum gentibus atrox<br>
"Bella gerens, ausus Romana lacessere castra est. <br>
"Cum primum turmas Libyes ad litora duxit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>385</FONT><br>
"Regulus Ausonias, et in his consederat arvis,<br>
"(Quis mihi de tanto credet certamine?) solus<br>
"Invasit totas acies. Exercitus ille,<br>
"Qui sibi promisit Libyae et Carthaginis altae<br>
"Imperium, quem tot gentes, mundique timebat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>390</FONT><br>
"Tertia pars, uno vix se defendit ab angue. <br>
"Dux capere arma jubet, nec solis ensibus illic,<br>
"Aut pilis, sed ballistis, quae monia summa<br>
"Et turres quaterent, monstro nova bella parari. <br>
"Protinus insonu&ecirc;re tubae; tunc ergit alte&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>395</FONT><br>
"Se, dirumque caput serpens attollit in auras,<br>
"Undique despiciens campos; tantusque videtur<br>
"Quantus is est, geminas colo qui dividit Arctos. <br>
"Tunc asper saevit; Stygias de gutture diro<br>
"Exhalans nebulas, et flammea lumina torquet.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>400</FONT><br>
"Squamea cum volvit sublatus terga, putares<br>
"Excelsum ad pugnas castellum sponte moveri. <br>
"Distant&ucirc;m longe subito se immittit in ora. <br>
"Hos morsu, afflatu necat hos; hos tollit in altum,<br>
"Ut casu interimat miseros; totasque cohortes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>405</FONT><br>
"Sternit humo, latas caud&acirc; dum verrit arenas. <br>
"Consternuntur equi passim, frenisque rebelles<br>
"Invitos saevi dominos serpentis ab ir&acirc;,<br>
"Dum fugiunt campo, portant: cess&ecirc;re manipli;<br>
"Tergaque vertissent (si fas credere) cuncti,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>410</FONT><br>
"Ni tandem valido contortum hastile lacerto,<br>
"Dum sese arrectus tollit, sub pectore diro<br>
"Haesisset. Fluxit sanies de vulnere nigra. <br>
"Horrendum immugit, tum primum vulnera passus,<br>
"Longaevus serpens, caud&acirc;que flagellat arenas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>415</FONT><br>
"Iratus. Cuncti clamorem ad sidera tollunt;<br>
"Speque alacres, validis mittunt per inane lacertis<br>
"Undique pila: ferit pars magna innoxia tergum<br>
"Squamosum monstri; crepitantque sonantia tela,<br>
"Ut sonat aestivus salientis grandinis imber,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>420</FONT><br>
"Tegmina tectorum feriens. Hastilia quaedam<br>
"Fortunata magis maculoso vulnera ventri<br>
"Infligunt: solus levibus penetrabilis illi<br>
"Venter erat telis. Nigro humectantur arenae<br>
"Sanguine serpentis, fecundaeque ante venenis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>425</FONT><br>
"Gorgone&acirc; de tabe, novo nunc semine tristes<br>
"Concipiunt iterum pestes, et monstra nefanda. <br>
"Nec minus iratus serpens, tantique doloris<br>
"Impatiens, saevit campis, et corpora leto<br>
"Prosternit. Levibus nequidquam prolia pilis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>430</FONT><br>
"Aut jaculis tantum tent&acirc;sset miles in hostem;<br>
"Robore ni tandem dimissa falarica magno<br>
"Immensi spinam fregisset pondere dorsi. <br>
"Tum fractus vires, et tanto languidus ictu,<br>
"Decubuit: solito non sese attollere nisu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>435</FONT><br>
"Jam potuit; patulo tantum minitatur hiatu;<br>
"Et nebulas laesis exspirat faucibus atras,<br>
"Si quoque letalis. Tandem stridore per auras<br>
"Tormento volitat trabs acta, caputque nefandum<br>
"Discutit, et cerebro nigras dispergit arenas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>440</FONT><br>
"Horrendus tandem serpens tot jugera magno<br>
"Ventre premens, ips&acirc; metuenus morte jacebat. "<br>
Postquam oculos silvae miracula tanta vetustae<br>
Caesaris impl&ecirc;ssent, Utic&acirc; discessit ab urbe;<br>
Et, victi per regna Jubae victricia ducens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>445</FONT><br>
Agmina, regalis famosa ad monia Zamae<br>
Pervenit. Ducis h&icirc;c Petreii animosa Jubaeque<br>
Funera cognoscens, animo tam tristia fata,<br>
Fortunaeque vices summae miseratur amaras. <br>
Tunc urbe exceptus, Zamenses laudat, et illis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>450</FONT><br>
Praeficit imperio Crispum. Maurusia tellus<br>
Romula de tanto facta est provincia regno. <br>
Inde Uticam remeans, ventis dans carbasa, Sardon<br>
Appulit, atque ill&acirc; paulum tellure moratus,<br>
Tutus ad Ausoniae pervenit litora Caesar.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>455
</p>
<p class=border></P>

<p>
<table border=0 cellspacing=10 cellpadding=0 align=center>
<tr>
	<td><a href="/may.html">Thomas May</A>
	<td><a href="/neo.html">Neo-Latin</A>
	<td><a href="/index.html">The Latin Library</A>
	<td><a href="/classics.html">The Classics Page</A>
</TABLE>
</p>
</BODY>
</HTML>