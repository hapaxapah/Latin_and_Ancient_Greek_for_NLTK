<html>
	<head>
		<title>
			May: Liber VII
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>SUPPLEMENTUM PHARSALIAE AUCTORE THOM&Acirc; MAIO<br>
LIBER SEPTIMUS</p>

<p class=border></P>

<p>
Jam se, post clades tantas, tot vulnera gentis<br>
Ausoniae, et strages populorum, absumserat ipsum<br>
Civilis furor; et terris pax alma refulsit.<br>
Defessis iterum rebus sperare quietem<br>
Coperunt populi; non tristia bella timebant,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</font><br>
Omnia dum tenuit Caesar; nec in orbe potestas<br>
Altera, nec fuerit communis Roma duobus.<br>
Hunc supra invidiam Fortuna evexerat; hujus<br>
Regnum amat, ut tutum, populus: nam quem magis optent<br>
Custodem pacis, quam qui fortissimus armis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>10</font><br>
Semper erat, nulloque unquam devictus ab hoste?<br>
Plebs libertatem, sol&acirc; contenta salute,<br>
Romula projecit; nec, post tot prolia, pacem,<br>
Quamvis cum domino veniat pax ista, recusat.<br>
Nec solum vulgus domino servire paratum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>15</font><br>
Caesaris imperium votis amplectitur: illud<br>
Et procerum pars magna cupit; tranquillaque Patres<br>
Tempora lassati exoptant; quos (fulgura summos<br>
Ut feriunt montes) feriunt discrimina saevi<br>
Praecipue belli, et gaudens feralis Enyo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>20</font><br>
Sanguine nobilium semper: nec nomen inane<br>
Jam libertatis (dudum ipsa eversa fuisset)<br>
Sanguine jam retinere student: vix ipsa videtur<br>
Libertas tanti: neque ficto Caesaris augent<br>
Obsequio titulos: sed vero pectore tantos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>25</font><br>
Ne sibi rege minor videatur Caesar, honores<br>
Decernunt, quantos nequeat privatus habere.<br>
Perpetuum dictatorem, patriaeque parentem<br>
Appellant Patres; denos ut consul in annos<br>
Designaretur, statuunt; alt&acirc;que curuli&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>30</font><br>
Ipse ut supremus Roman&acirc; censor in urbe,<br>
Veste triumphali indutus, lauroque sederet<br>
Perpetu&acirc; ornatus. Necnon, de principe Numen<br>
Ut fieret victor, donant altaria, sacra,<br>
Atque templa, quibus pulcherrima juncta Dearum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>35</font><br>
Illius adstabat statuae Clementia sacrae.<br>
Caesareo faciunt Vestales nomine vota;<br>
Et quo quaeque die victoria contigit illi<br>
(Civilis quamquam) celebrantur festa per Urbem.<br>
Crederet hoc aliquis? cum sint feralia fastis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>40</font><br>
Et Trebia et Cannae Romanis nomina; Mundae,<br>
Thessaliae, Thapsique, dies jam laeta vocentur<br>
Tempora? Pompeiique necem, sanctique Catonis,<br>
Scipiadaeque, albis designet Roma lapillis!<br>
Nullus restat honor, quem non assumere possit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>45</font><br>
Jam sibi; victori tanta est concessa potestas.<br>
Quid nunc imperio securam Caesaris urbem,<br>
Et tandem optat&acirc;, pro libertate, quiete<br>
Laetantem, possit civilia rursus in arma,<br>
Rursus in horrendas populos impellere clades?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>50</font><br>
Quid tantas victoris opes, stabilitaque regna<br>
Eruere? an non tam facile est suprema tueri<br>
Quam dare D&icirc;s Superis; an non mortalibus ulla<br>
Firma datur, nullisque malis violanda, potestas?<br>
Nullane livorem poterit transcendere virtus?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>55</font><br>
Nec tantum meriti spatium est, quod non capit ulla<br>
Invidiae rabies? O summis lubrica semper<br>
Et minitans statio! non te tua plurima virtus<br>
Securum, Caesar, praestat, non robur in armis,<br>
Non bonitas, tantasque aequans elementia vires.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>60</font><br>
Supplicibus frustra veniam, victisque salutem,<br>
Exsulibusque Urbem permittis; Romula frustra<br>
Imperia exornare studes, dum legibus orbem<br>
Emendas prudens, aut oppida diruta condis<br>
Magnificus. Tantis jamdudum exstincta ruinis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>65</font><br>
Per te stat Carthago, novisque impleta colonis<br>
Exsurgit, nuribus non jam metuenda Latinis.<br>
Tu quoque restauras, Latiisque habitanda Corinthi<br>
Monia das bimaris; nec famam auctoribus ullam<br>
Detrahis antiquis; sed adhuc retinere vetusta&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>70</font><br>
Nomina permittis totum vulgata per orbem.<br>
Non tamen haec fatum avertunt, nec regna tueri<br>
Usurpata diu possunt: non mentibus ulla<br>
Conciliare jugum generosis munera possunt;<br>
Nec libertatem clementia pensat ademtam.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>75</font><br>
Invidiae stimulos ergo ut lenire furentis,<br>
Et capite insidias, quas maturare quietem<br>
Non nescit, Caesar factis avertere possit,<br>
Necnon externo maculas abstergere bello<br>
Civilies; cum jam Crassi vindicta per&icirc;sset&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>80</font><br>
Debita jamdudum Latio; jussu ille senat&ucirc;s,<br>
(Ne Patrum imminui videatur sacra potestas)<br>
Decretoque togae, mandari Parthica bella<br>
Suppliciter petiit, felix ut, more retento<br>
Romulei antiquo populi, legionibus iret&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>85</font><br>
Tessera: sicque alacri compellat voce senatum:<br>
"Si mihi, conscripti Patres, quaesita potestas<br>
"Esset, ut immani saev&acirc;que tyrannide solus<br>
"Regnarem; ut quodcumque jubet furor impius, aut mens<br>
"Aegra metu, aut suadet luxus, vel prava libido,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>90</font><br>
"Exsequerer; tanto non tempore dissimulata<br>
"Consilia, et furiae latuissent pectoris hujus;<br>
"Jamdudum gladios sensisset Roma nefandos.<br>
"Sed non nos vitiis famulantia gessimus arma,<br>
"Nec factura Urbi, sed detractura, tyrannos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>95</font><br>
"Libertatis erit custos victoria nostra,<br>
"Et legum: nec, si non haec perspecta fuissent<br>
"Numinibus, nostrae favissent Numina causae.<br>
"Cur gravis metuenda, Patres, sit nostra potestas,<br>
"Quae vitam tot devictis dedit hostibus, et tot&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>100</font><br>
"Exsulibus reditum? quis jussu Caesaris unquam,<br>
"Dun silu&ecirc;re tubae, jugulatus concidit hostis?<br>
"Scipiadae chartas post Thapsi bella cremavi<br>
"Non lectas, ne quos victor deprendere possem,<br>
"Et punire hostes: potius quam caede tueri&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>105</font><br>
"Nobilium hanc vitam, nescire pericula nostra<br>
"Elegi: necnon invitus (Numina testor)<br>
"Civilem sumsi gladium, dum praemia justa<br>
"Bellorum bello conquirere, proque triumphis,<br>
"Quos tot trans Alpes annos, Pontumque Britannum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>110</font><br>
"Et Rhenum merui vincendo, vincere cogor<br>
"Rursus; et invidiam his armis, quibus ante feroces<br>
"Edomui Britonas, Suevos, Gallosque, domare.<br>
"His &icirc;sdem forsan, vobis mandantibus, armis<br>
"(Si non in patriam paucorum injuria bellum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>115</font><br>
"Vertisset) Latiis Babylon spoliata tropaeis<br>
"Jamdudum nostros lenisset clade dolores,<br>
"Ultimaque Ausonias tremuissent Bactra secures.<br>
"Haec jam bella mihi Numen peragenda reliquit.<br>
"Ad Parthos, Patres, si vos decernitis, ibo;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>120</font><br>
"Et simul ac Tauri de cornibus aureus exit<br>
"Phoebus, ad Eoas victricia signa pharetras<br>
"Convertam. Ausonias aquilas, amissaque signa,<br>
"Aut referam, aut moriar; dignis aut cladibus ultus<br>
"Tunc erit, aut caeso comitatus Caesare, Crassus."&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>125</font><br>
Assens&ecirc;re Patres: placuit tam nobile bellum,<br>
Et tantus ductor: cui Parthica bella senatus<br>
Nequidquam mandat. Coeptis ingentibus obstant<br>
Fata; nec Ausoniae decus hoc, nec Caesaris armis,<br>
Concedunt. Iterum redeunt civilia bella,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>130</font><br>
Et populi abrumpit tristis Fortuna quietem.<br>
Sola quies jam Caesar erat; cum Caesare rursus<br>
Pax Romana perit: cujus mors dira pianda est<br>
Cladibus innumeris, laceroque cruentior orbi,<br>
Quam tot viventis feralia bella fuissent.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>135</font><br>
Fata ducis mortem accelerant; pars magna senat&ucirc;s<br>
Conjurat trepidi; nec qui de parte stetissent<br>
Advers&acirc; solum, et noti jam Caesaris hostes,<br>
Spurius, et Naso, Rubrius, Servilius audax,<br>
Donatusque semel veni&acirc; Ligarius, atque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>140</font><br>
Caecilius; sed qui vulgo creduntur amici<br>
Illius, adjungunt sese. Trebonius inter<br>
Hos fuit, et Casca, et Cimber; nec Cassius acer<br>
Defuit insidiis, qui libertatis ademtae<br>
(Quamvis urban&acirc; praetur&acirc; a Caesare nuper&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>145</font><br>
Donatus) vindex nunquam non esse volebat.<br>
Jungitur his Decimus, notissimus inter amicos<br>
Caesaris, ingratus, cui Transalpina fuisset<br>
Gallia Caesareo nuper commissa favore.<br>
Non illum conjuncta fides, non nomen amici,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>150</font><br>
Deterrere potest. Nec adhuc sat firma videtur<br>
Conjurata manus, quamvis pars tanta senat&ucirc;s,<br>
Totque simul proceres sanxissent foedera dira:<br>
Te quoque, flos juvenum Latiorum, et nobile nomen,<br>
Brute, petunt coepti socium, caedisque nefandae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>155</font><br>
Participem; ut tantae pietatem obtendere culpae,<br>
Et dare jus sceleri, posset venerabile Bruti<br>
Nomen apud populos. Hic libertatis ademtae<br>
Et patriae vindex natalibus esse videtur<br>
A Superis designatus; tua, maxime Brute,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>160</font><br>
Progenies, primus qui nomine consulis annos<br>
Sign&acirc;sti Latios, pulsis ex urbe tyrannis.<br>
Urbis erat praetor Brutus: cui Cassius arctis<br>
Junctus amicitiis, (ut eodem junctus honore)<br>
Et tunc immensis cupiebat jungier ausis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>165</font><br>
Hunc quoque, cum notas intravit Cassius aedes,<br>
Invenit moestum, et tacite surgentia regna<br>
Damnantem. Tales versat dum pectore curas,<br>
Cassius aggreditur: "Non vanis, Brute, querelis<br>
"Tempus eget. Sat jam votis tacitoque dolori&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>170</font><br>
"Concessum est, sat consiliis: nunc vindice dextr&acirc;<br>
"Utendum. Ultorem sperat te Roma; tuamque<br>
"Libertas oppressa manum jam, Brute, requirit.<br>
"Hoc a te exspectat populus, tacitque precatur.<br>
"Haec sellis statuisque tuis inscripta legebas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>175</font><br>
"Auctore ignoto. Non a te munera vana,<br>
"Venatus ludosque, petunt, aut talia: sola,<br>
"Reddita libertas, Bruto praetore, videtur<br>
"Dignum munus eis. Forsan, dum regna relinquat<br>
"Caesar, et imperium, quod per tot bella petebat,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>180</font><br>
"Deponat sponte, exspectas. Non sufficit illi<br>
"Dictatoris honor, quis libera novit honorem<br>
"Roma illum. Quodcumque potest donare senatus,<br>
"Posse negare putat; nec jam suprema potestas<br>
"Victori satis est, nisi sit quoque sola potestas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>185</font><br>
"Vera ideo imperii quaerens insignia, sceptrum<br>
"Et diadema petit: probat hoc (quod vidimus omnes)<br>
"Sacra tribunorum (dum detrax&ecirc;re coronam<br>
"Caesareae nuper status) violata potestas.<br>
"An coram populo (quamvis tum respuit) illi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>190</font><br>
"Obtulit invito diadema Antonius audax?<br>
"An non, ut populum tentaret, ut ambitiosis<br>
"Artibus hoc sciret, quo vultu regna, priusquam<br>
"Se regem faceret, pateretur Romula pubes?<br>
"Mactetur dominus: libertatemque (paratae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>195</font><br>
"Servitio quamvis) reddat mors Caesaris Urbi.<br>
"Et festinanda est; si paulum, Brute, moramur,<br>
"Dum redeat laeto post Parthica bella triumpho,<br>
"Majore invidi&acirc; caedes peragenda manebit."<br>
Ingemuit Brutus, tristique has pectore voces&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>200</font><br>
Edidit: "O Cassi! frustra, quod Numina nobis<br>
"Imposu&ecirc;re, jugum jam detrectamus acerbum.<br>
"An libertatem Superi, causamque senat&ucirc;s,<br>
"Tot damnaverunt bellis, tot cladibus, ut jam<br>
"Insidiis possint et proditione tueri?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>205</font><br>
"Ah! potius bello pereat, quo crevit, aperto<br>
"Libertas populi Latii, quam caede dolos&acirc;,<br>
"Fraudibus, et gladio occulto videatur egere.<br>
"Talibus insidiis hostes, civesque nefandos,<br>
"Vincere Romani dux&ecirc;re ignobile prisci.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>210</font><br>
"Incertae potius patriam permittere belli<br>
"Fortunae voluit, quam si te tollere, Pyrrhe,<br>
"Fabricius: nec non, quamvis Sertorius audax<br>
"Hostis erat patriae, turpis Perpena vocatur<br>
"Proditor a cunctis. Quis tanto sanguine Sullam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>215</font><br>
"Carnificem imbutum positurum regna putavit?<br>
"Quis tamen occultis tantum mactare tyrannum<br>
"Insidiis conatus erat? quis Caesaris audet<br>
"Praeferre imperio crudelia tempora Sullae,<br>
"Ni furias praeferre Deis audebit? Ut illi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>220</font><br>
"Degeneres nimium proceres, pavidique, vocantur,<br>
"Qui tantum subi&ecirc;re jugum; sic Caesaris ista<br>
"Virtuti et meritis ingrata vocabitur aetas;<br>
"Plusque senes illi damnabunt crimina nostra,<br>
"Tempora qui saevi memin&ecirc;re immania Sullae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>225</font><br>
"Sed me praecipue miserum qu&acirc; cuncta notabit<br>
"Posteritas fam&acirc;, quem tanto Caesar amore,<br>
"Totque sibi meritis semper devinxit? Iniqua<br>
"Est mea sors; liber nequeo gratusque manere.<br>
"O! utinam tunc, cum, plebei&acirc; casside tectus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>230</font><br>
"Caesaris intentus jugulo per tela ruebam,<br>
"Thessalic&acirc; Brutus cecidisset strage, priusquam<br>
"Don&acirc;sset vit&acirc; victor; tunc liber ad umbras<br>
"Venissem Stygias; vel, si pia Numina dextram<br>
"Hanc bene rexissent, uno feliciter ictu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>235</font><br>
"(Ni sibi Pompeius regnum quoque victor in illo<br>
"Quaes&icirc;sset camo) libertas parta fuisset.<br>
"Exspecta, o Cassi! quid tandem Numina nobis,<br>
"Quidve hostes facient Parthi." Cui talia contra<br>
Cassius; "Exoptes Parthis si, Brute, triumphum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>240</font><br>
"De Latio, patriae es factus, non Caesaris, hostis:<br>
"Quod procul avertant Superi. Rationibus erras,<br>
"Brute, tuis: ingrata vocas, quae justa vocabit<br>
"Posteritas: et, dum vis non ingratus haberi,<br>
"Impius es: nec, quae patriae sunt debita, donis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>245</font><br>
"Privati debere potes: corrupta vocatur<br>
"Haec, non justa, fides. Quo plus te dona lig&acirc;runt<br>
"Illius, hoc magis es patriae justusque piusque.<br>
"Heu! quantam, tibi si non esset Caesar amicus,<br>
"Detrahet famam facto Fortuna merenti!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>250</font><br>
"Cum plus privatis affectibus indulgere,<br>
"Quam patriae servire tuae, te crederet orbis.<br>
"Si tamen exemplis opus est, illum adspice priscum<br>
"Brutorum generis, libertatisque, parentem,<br>
"Romanos primus qui nomine consulis annos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>255</font><br>
"Signavit. Proprios natos, dum regna fovebant,<br>
"Supplicio affectos spectavit fronte seren&acirc;.<br>
"Exuit ille patrem Brutus, dum civis haberi<br>
"Vult pius. An tibi plus sunt munera Caesaris, illi<br>
"Quam natura fuit? Sed justior ultio nostra&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>260</font><br>
"Tempore jam facta est. Pro libertate vetust&acirc;,<br>
"Tot confirmat&acirc; magnae per saecula Romae,<br>
"Quid nunc egisset Brutus, qui talia fecit,<br>
"Cum nova libertas, et reges nuper abacti?"<br>
Hac postquam juvenem flexisset Cassius arte,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>265</font><br>
Cum Decimo proceres reliqui ven&ecirc;re; dat&acirc;que<br>
Accept&acirc;que fide, sanxerunt foedera dira;<br>
Et libertatem amissam, quam sanguine tanto<br>
Tot bellis frustra quaes&icirc;ssent, quaeque, Deorum<br>
Decretis, nunquam reditura, reliquerat orbem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>270</font><br>
Caesaris infand&acirc; decepti caede requirunt.<br>
Jamque propinquabant Martis tibi, maxime Caesar,<br>
Fatales Idus; nec tanta instantia possunt<br>
Funera D&icirc; celare; dies nec vatibus illa<br>
Augurisbusque venire potest ignota: loquuntur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>275</font><br>
Hoc solitae volucres, hoc exta minacia fatum.<br>
Has Idus frustra monuit Spurinna timendas.<br>
Sol quoque moesta dedit tantae praesagia mortis:<br>
Lugenti similem, madid&acirc; nunc iride cinctum,<br>
Nunc caput obscur&acirc; tectum ferrugine, solem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>280</font><br>
Attoniti vid&ecirc;re homines; pecudesque locutae.<br>
Destitu&ecirc;re amnes cursum; terraeque cavernas<br>
Spiritus erumpens detexerat. Imbre tumescens<br>
Eridanus subito vicinos merserat agros:<br>
Et, subito ad ripas rediens, per prata reliquit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>285</font><br>
Innumeros angues, et prodigiosa nigrorum<br>
Corpora serpent&ucirc;m: totidem prope Tibridis ora<br>
Destituit pisces refluum mare litore sicco.<br>
Caesaream propiora necem sed signa notabant.<br>
Nam, quos victor equos finito Marte sacr&acirc;rat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>290</font><br>
Caesar, et emeritos bellis permiserat alto<br>
Depasci nemore, et per dulcia rura vagari,<br>
Ante necem domini multis lux&ecirc;re diebus.<br>
Non illis amnes, non illis pascua curae;<br>
Sed lacrymis prata humectant: caedemque cruentam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>295</font><br>
Praecedente die, cum lauri regia ramum<br>
Ore avis exiguum volitans gestaverat, illam<br>
E silvis volucrum crudelis turba secuta est,<br>
Et Pompeian&acirc; captam laceravit in aul&acirc;.<br>
Horrida prodigiis adexerat nox ultima vitae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>300</font><br>
Caesareae; diris turbata Palatia monstris<br>
Excutiunt somnum cunctis; et flebile totis<br>
Aedibus auditur murmur. Patu&ecirc;re reclusae<br>
Sponte fores; raucum dederant crepitantia Martis<br>
Arma sonum; moestisque canes ululatibus implent&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>305</font><br>
Atria; ferales effundit saepe querelas<br>
Strix nocturna suas, infaustaque carmina bubo.<br>
Morpheus intravit medi&acirc; jam nocte cubile,<br>
Quo Tyrio formosa cubans Calpurnia lecto<br>
Carpebat magno teneros cum conjuge somnos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>310</font><br>
In faciem occisi vertens se Caesaris, adstat<br>
Ante torum miserae, lacert&acirc; veste cruentus:<br>
Vulnera mille patent, qualem te crastina, Caesar,<br>
Lux populo ostendet. Diris exterrita visis<br>
Ingemit, et lacrymans Calpurnia brachia somno&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>315</font><br>
Per lectum, prensura virum, movet; invenit illum<br>
Incolumem; sed vix (nam jam turbata soporem<br>
Excussit) putat incolumem; vix sensibus ipsa<br>
Credidit; attonitae tam somnia fixa manebant.<br>
Oscula dat moestae Caesar, causamque doloris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>320</font><br>
Quaerenti, visum narrat Calpurnia triste.<br>
Quod dum narrat, adhuc trepidat, lacrymasque recentes<br>
Effundit; pectusque ulnis amplexa virile<br>
Sidereis, orat ne vana haec somnia credat,<br>
Neve ostenta De&ucirc;m contemnat; Martis ut Idus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>325</font><br>
Quae male tunc aderant, et quid Spurinna moneret,<br>
Quidque alii vates, reputet; nec jam sua, tantis<br>
Praemonitus signis, nescire pericula vellet;<br>
Utque manere domi placeat; lucemque sequentem<br>
Hanc unam, si non propriae donare saluti,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>330</font><br>
Conjugis at saltem vellet onare timori.<br>
Hispanas iterum, dum tanta pericula restant,<br>
Dimissas nuper monuit revocare cohortes,<br>
Et stipatores fidos: non esse pavoris,<br>
Sed pietatis, opus, Divorum ostenta timere.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>335</font><br>
Cuui Caesar contra: "Plus me, Calpurnia, luctus<br>
"Et lactymae mov&ecirc;re tuae, quam tristia vatum<br>
"Responsa, infaustae volucres, aut ulla dierum<br>
"Vana superstitio poterant, Ostenta timere<br>
"Si nunc inciperem, quae non mihi tempora posthac&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>340</font><br>
"Anxia transirent? quae lux jucunda maneret?<br>
"Aut quae libertas? frustra servire timori<br>
"(Dum nec luce frui, nec mortem arcere, licebit)<br>
"Cogar: et huic capiti, quod Roma veretur, aruspex<br>
"Jus dabit, et vanus semper dominabitur augur.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>345</font><br>
"Si mortem mihi Roma paret, dubiaene saluti<br>
"Proderit una dies? aut cur differre laborem,<br>
"Quam nequeo vitare, necem? semperne timere<br>
"Exoptem potius, quam cert&acirc; occumbere morte?<br>
"Cur tamen insidias timeam? cur Roma salutem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>350</font><br>
"Non potius nostram exoptet? part&acirc;que quiete,<br>
"Caesaris imperio, post tot civilia bella,<br>
"Post rabiem tantam, lassatus gaudeat orbis?<br>
"Pax mundi mea sola salus; nece Caesaris, enses<br>
"Stringentur rursus; rursus lacerabitur orbis;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>355</font><br>
"Moestaque Romano tingetur sanguine tellus.<br>
"Sed, si non homini satis esset cura diei,<br>
"Ni nocturna alias facerent insomnia curas,<br>
"Dic mihi, nam Morpheus nobis contraria misit<br>
"Somnia, queis potius credes? hac nocte vol&acirc;sse&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>360</font><br>
"Ad coelem, dextramque Jovis tetigisse, seren&acirc;<br>
"Et majestate indutus sedisse videbar.<br>
"Quid nisi fausta et magna mihi haec (si credere vellem<br>
"Talibus omnino) portendere somnia possunt?"<br>
Jam jubar Aurorae pallentia vicerat astra.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>365</font><br>
Prosiluit stratis Caesar, moestaeque reliquit<br>
Conjugis amplexus; magnaeque capacia turbae,<br>
Et tantos pariter mox exceptura clientes,<br>
Magnifico splendent excelsa Palatia cultu.<br>
Festini proceres, magnique ad limina Patres,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>370</font><br>
Luce salutatum prim&acirc; ven&ecirc;re, domumque<br>
Admissi impl&ecirc;runt. Animus non omnibus unus:<br>
Caesareo quidam vere laetantur honore:<br>
Pars alia, invidiae stimulis agitata nefandis,<br>
Quem mactare parant, falso venerantur honore;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>375</font><br>
Et funesta animis, linguis dum fausta, precantur.<br>
Ante alios Decimus, cui fallere nomen amici<br>
Praecipue dederat, ductorem saepe morantem<br>
Incitat: et spretis hortatur adire senatum<br>
Prodigiis. Tandem, Patrum famulante caterv&acirc;,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>380</font><br>
Progreditur Caesar. Quamvis ostendere caedem<br>
Venturam Superi non cessav&ecirc;re minaces,<br>
Progreditur tamen; atque (o mira potentia fati!)<br>
Dum transit, chartam oblatam, quae nomina tanta<br>
Conjuratorum, facinusque ex ordine totum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>385</font><br>
Detegit, ante sinu, quam sit perlecta, recondit;<br>
Funestamque intrat fatis urgentibus aedem.<br>
Caesaris intenti jugulo stant undique Patres,<br>
Et conjurati proceres; altamque curulem<br>
Circumdant. Primo adspectu cecid&ecirc;re parumper&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>390</font><br>
Audaces animi, et fortes tremu&ecirc;re lacerti.<br>
Jam paene inceptum damnant. Armare videtur<br>
Ingens fama ducem, majestas laurea frontis,<br>
Terribilis decor, et gestarum gloria rerum.<br>
Nunc fortuna viri nimium comperta, favorque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>395</font><br>
Perpetuus Super&ucirc;m, terrent: nec, quantus in armis<br>
Caesar, ut audaci stipatus milite turmas<br>
Fuderat hostiles toties, totiesque per omnes<br>
Terrarum tractus victricia signa tulisset,<br>
Mentibus occursat: sed quanta pericula solus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>400</font><br>
Vicit, Fortun&acirc; tantum comitante, Deisque:<br>
Qualiter Aegypti insidias, pontique procellas<br>
Nocturnas, saevosque intra sua castra tumultus<br>
Militis irati evasit. Cur jam caput istud<br>
Numina destituant? Versant dum talia, rursus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>405</font><br>
Pectoribus vindicta redit; pellitque timorem<br>
Libertatis amor nimius. Primusque curulem<br>
Tillius accedens, tamquam pro fratre rogatum,<br>
Purpureum ex humeris subito divellit amictum.<br>
Mirantique duci primum prope guttura vulnus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>410</font><br>
Dat Casca: haud impune quidem; nam brachia Cascae<br>
Transfigit Caesar, primumque ulciscitur ictum.<br>
Prosiliens, alio tardatur vulnere, donec<br>
Circumstare videt strictis mucronibus omnes.<br>
Sentit se Caesar funest&acirc; indagine cingi:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>415</font><br>
Et, qui ferratas acies, densasque catervas,<br>
Rupisset toties campo, tutamque per hostes<br>
Fecerat ense viam, null&acirc; virtute togatas<br>
Insidias vitare potest. Obvolvit amictu<br>
Tum caput; et vultum, dum Martia pectora praebet&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>420</font><br>
Tot manibus fodienda, tegit; reprimitque querelas,<br>
Ne tantam possit gemitu corrumpere famam;<br>
Interea tacito secum haec in pectore volvens:<br>
"Hoc saltem, Fortuna, placet, quod nulla superbo<br>
"Victori capitis nostri est concessa potestas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>425</font><br>
"Nec domini jussu pereo. Mactatus iniquis<br>
"Insidiis, quas Roma mihi subjecta paravit,<br>
"Occumbo princeps orbis, numerumque Deorum<br>
"Aucturus posthac." Tandem, per vulnera mille,<br>
Spiritus erumpit: saevis qui semper in armis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>430</font><br>
Inviolatus erat, violatae victima pacis<br>
H&icirc;c cadit: atque togae, quas bello laeserat, aedes<br>
Ipse suo moriens perfundit sanguine Caesar.
</p>
<p class=border></P>

<p>
<table border=0 cellspacing=10 cellpadding=0 align=center>
<tr>
	<td><a href="/may.html">Thomas May</A>
	<td><a href="/neo.html">Neo-Latin</A>
	<td><a href="/index.html">The Latin Library</A>
	<td><a href="/classics.html">The Classics Page</A>
</TABLE>
</p>
</BODY>
</HTML>