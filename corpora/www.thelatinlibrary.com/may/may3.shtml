<html>
	<head>
		<title>
			May: Liber III
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>SUPPLEMENTUM PHARSALIAE AUCTORE THOM&Acirc; MAIO<br>
LIBER TERTIUS</p>

<p class=border></P>

<p>
Jamque propinquabat bellum, Liby&acirc;que nefandi<br>
Concurrunt iterum gladii, quos Thessala tellus<br>
Vidisset. Pugn&acirc; cur, D&icirc;, voluistis in ill&acirc;<br>
Restare exiguum nequidquam sanguinis Urbi,<br>
Ut flueret torrente novo, fieretque secundum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
H&icirc;c civile nefas? un&acirc; num clade pudebat<br>
(Quantumvis magn&acirc;) Romanam exscindere gentem?<br>
Aut un&acirc; tanti populi regione jacere<br>
Non est passa graves tristis Fortuna ruinas?<br>
Jam Roma in Liby&acirc; est. Latii quae terra triumphos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>10</FONT><br>
Spect&acirc;sset toties, jam tristia vulnera spectat. <br>
Sed, levibus tantum pugnis contenta, parumper<br>
Fortuna extremi differt certamina Martis:<br>
Tot subito gentes perituraque millia leto<br>
Condemnare pudet; nec adhuc feralia Thapsi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>15</FONT><br>
Arva Jubae casus magni, vel triste videbunt<br>
Scipiadae exitium, donec co&euml;untia signa<br>
Ductorum, atque aliquos belli Ruspina tumultus<br>
Vidit, et exhibuit tantae praecludia cladis. <br>
Scipiadae a castris rex (in sua regna reversus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>20</FONT><br>
Quae longe infestis populatur Sittius armis)<br>
Discedit paulum; plenamque hostilibus armis<br>
Advenit Libyen un&acirc; legione, relicto<br>
Robore militiae Lilybaeo in litore, Caesar. <br>
Nec, de more suo, dederat mandata relictis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>25</FONT><br>
Militibus, quo conveniant, quae signa sequantur,<br>
Quemve petant protum, permittens omnia fatis,<br>
Fortunaeque suae fidens. Cur, Caesar inique,<br>
Non pudet in minimis toties instare favori<br>
Fortunae, et toties casus tentare per omnes?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>30</FONT><br>
Non tibi sat visum est, bello quod semper aperto<br>
Res agit illa tuas, et tantos conficit hostes,<br>
Cum plen&acirc; pugnas acie, sine milite ni te<br>
Protegat, et tua prospiciens temeraria coepta<br>
Dirigat in melius, ducis objectumque periclis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>35</FONT><br>
Privatis toties redimat caput? an tibi parvum est<br>
Effugisse Phari insidias, parv&acirc;que carin&acirc;<br>
Nocturni tutum vicisse pericula ponti?<br>
Cur Divae, imperium tibi quae promiserit orbis,<br>
Casibus exiguis pretiosum absumis amorem?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>40</FONT><br>
Postquam Andrumeti frustra corrumpere fidum<br>
Considium, qui Scipiadae servaverat urbem<br>
Praesidiis, Caesar tentaverat; ordine certo,<br>
Instruct&acirc;que redit legione, nec urbe potiri,<br>
Sed tuto remeare, cupit. Sed vix fuga tanto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>45</FONT><br>
Induperatori concessa est tuta; frequentes<br>
Considii erumpunt equites, atque agmina turbant. <br>
Summaque ductoris laus est, et Caesar digna,<br>
Ruspinam salvis potuisse redire catervis. <br>
Sola urbes inter Libycas jam Caesarianae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>50</FONT><br>
Perfugium tenui restat Ruspina cohorti. <br>
Hinc iterum ductor fatis egressus eisdem,<br>
Dum cepit Leptim, et firmavit robore, paene<br>
Amisit rursus reditum. Labienus in armis<br>
Acer erat; validisque vias praecluserat omnes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>55</FONT><br>
Insidiis. Virtute opus est, et Caesare toto. <br>
Fortun&acirc;que ejus summ&acirc; jam tempus egebat. <br>
Et vic&ecirc;re viri virtus, fortunaque: visae<br>
Tempore sunt apto insidiae; victorque cruento,<br>
Perque viros, perque arma, viam mucrone recludit;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>60</FONT><br>
Bisque fugam Caesar solam vincendo paravit. <br>
Dum prope signa ducum vidit Ruspina duorum,<br>
Infestasque aquilas, Utiquae Pompeius agebat. <br>
Hanc Cato praesidiis tenuit; cum sic Cato sanctus<br>
Alloquitur juvenem, et dictis castigat amicis;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>65</FONT><br>
"Surge animis, Pompei; magnum patris assere nomen,<br>
"Et generis fatum tanti. Scrutare remotos<br>
"Terrarum tractus, per regnaque dissita quaere,<br>
"Quantus erat fam&acirc; genitor, quantasque reliquit<br>
"Nominis haeredi, solo vel nomine, vires,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>70</FONT><br>
"Pompeii nato gladios quae terrae negabit?<br>
"Quae tibi non classes (armis pacata paternis)<br>
"Aequora praebebunt? hostis te viribus aequum<br>
"Tanta facit fama, et mundo venerabile nomen. <br>
"Si libet Occiduos orbis tentare recessus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>75</FONT><br>
"Hispanosque armare truces, tua signa sequetur<br>
"Cantaber, et Celtis sociatus nomen Iberus;<br>
"Et tota Herculeis pubes a Gadibus, altos<br>
"Ad Pyrenaeos, extremaque litora mundi. <br>
"Si nihil omnino patriae miseranda moveret&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>80</FONT><br>
"Afflictae facies, si nil moritura moveret<br>
"Libertas, possesque hilaris servire tyranno;<br>
"Te privata tamen facerent mala Caesaris hostem. <br>
"Si pater arma tuus pro libertate gerebat,<br>
"Nullus in Emathiis plus, quam tu, perdidit arvis:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>85</FONT><br>
"Sed sibi si genitor campo pugnavit in illo,<br>
"Multo sunt tua damna illic majora; tibique<br>
"Abstulit imperium victoria Caesaris orbis. <br>
"Sed bona, quae moriens genitor tibi vera reliquit,<br>
"Sunt vitae exemplum, et gestarum imitatio rerum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>90</FONT><br>
"Haec tibi perpetuo, quae non invisa potestas<br>
"Caesaris, aut Fortuna, potest auferre, manebunt. <br>
"Labentem patriam teneris suscepit ab annis,<br>
"Nullus adhuc titulis, nulloque insignis honore:<br>
"Nec vires habuit, nisi quas virtute paravit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>95</FONT><br>
"Quantos ille duces juvenili ardore subegit,<br>
"Cum Marii moestam lacerasset factio Romam,<br>
"Et miseram assiduis implesset caedibus urbem!<br>
"Quot tum pro patri&acirc; felicia bella peregit!<br>
"Illius auspiciis audax est Carbo peremtus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>100</FONT><br>
"Et cecidit terris Sertorius exsul Iberis. <br>
"Praeclarum Libyco (dignus tunc nomine Magni)<br>
"Duxit (adhuc Romanus eques) de rege triumphum. <br>
"Haec fecit, nondumque tuos excesserat annos. <br>
"Sed tu cur Libycis resides privatus in oris?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>105</FONT><br>
"Unius auxilium dextrae praestare valebis<br>
"H&icirc;c tantum patriae: procul hinc tu collige vires,<br>
"Et libertati ductor succurre cadenti:<br>
"Vel dignam tantis natalibus oppete mortem. "<br>
Nil contra juvenis; sed (tamquam Roma Catonis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>110</FONT><br>
Ex ore admoneat, promantve oracula vocem)<br>
Obsequitur citius dicto; et, dans carbasa ventis,<br>
Digreditur Libycis, nunquam rediturus, ab oris,<br>
Ut cadat Europ&acirc; magnus, ductorque per agros<br>
Tot ferat Hispanos Romanae vulnera gentis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>115</FONT><br>
Quot prima Emathiis victoria Caesaris arvis<br>
Proxima vel faciet Libycis. Nimis invida quamquam,<br>
Nobilis o Pompei! longae tibi fata neg&acirc;runt<br>
(Quae patri dederant) felicia tempora vitae;<br>
Morte tamen patrem aequabis, magnaque ruin&acirc;;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>120</FONT><br>
Nec fera fatalem vincet Pharsalia Mundam. <br>
Sicaniis Caesar vires jam nactus ab oris<br>
Protinus Uzzitae excelsum prope moenia montem<br>
Occupat. Huc ducunt, collatis undique signis,<br>
Rex Juba Scipiadesque suas ad proelia turmas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>125</FONT><br>
Conspectu Uzzitae bellum jam constitit omne. <br>
Scipio detrectat pugnam; nec dulcia tantis<br>
Uzzitae fato damnantur cladibus arva;<br>
Quamvis ter Caesar, certaminis acer amore,<br>
Instruit armatas acies, ter provocat hostes.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>130</FONT><br>
Sed nullam pugnae cum spem superesse videbat,<br>
Destituit rursus montem; et laeto omine Thapsi,<br>
Nocte iter emensus, fatalia venit in arva. <br>
Illic Virgilius valido castella tenebat<br>
Milite, Scipiadae fidus, causaeque senat&ucirc;s.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>135</FONT><br>
Scipiadae regisque Jubae vexilia sequuntur<br>
Ad Thapsum, quamvis cladis praesaga futurae<br>
Aethera non cessant dare signa minacia. Lumen<br>
Horridius tenebris praebebant fulgura: stellae<br>
Insolitae visae; intonuit sine nubibus a&euml;r;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>140</FONT><br>
Et fragor armorum nocturnas terruit auras;<br>
Aerat&acirc; moestus manavit casside sudor;<br>
Et dura attonitis ardebant pila maniplis. <br>
Vix poterant, infausto examine tecta, revelli<br>
Signa solo; noctu Libycorum audita leonum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>145</FONT><br>
Murmura saeva: solum Thapsi, montesque, moveri,<br>
Coeliferumque Atlanta, putant: non laeta videtur<br>
Ulla avis; infaustus bubo, nocturnaque castris<br>
Strix queritur: nec, cum Superbi mortalibus ista<br>
Prodigia ostendunt, clades vitare futuras,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>150</FONT><br>
Sed tantum trepidare, docent. Feralia Thapsi<br>
Scipiadae peritura acies jam venit in arva,<br>
Quae tot damn&acirc;ssent crudelia fata ruinis. <br>
Aequore, quo Siculis Libye disjungitur oris,<br>
Alluitur longo tractu paeninsula Thapsus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>155</FONT><br>
Qu&acirc; spectat Borean: advers&acirc; parte palude<br>
Cingitur: in medio est aditus terrestris ad urbem. <br>
Hanc isthmon, quamvis non late extenditur, altum<br>
Dividit in medio stagnum, binasque relinquit<br>
Angustas utrimque vias. Haec Caesar ad ora&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>160</FONT><br>
Exteriora isthmi pervenerat agmine laeto;<br>
Castraque munierat vallis foss&acirc;que profund&acirc;,<br>
Qu&acirc; Thapsum spectant; ne forsan terga suorum<br>
In pugn&acirc; opprimerent hostes ex urbe ruentes. <br>
Sed fauces paene angustas obsederat isthmi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>165</FONT><br>
Scipio; Caesareis adversaque castra loc&acirc;sset,<br>
Magnum opus intendens, si non cita pugna daretur,<br>
Aggeribus structis, duct&acirc;que ad litora foss&acirc;,<br>
Deceptos illis includere faucibus hostes. <br>
Sed coeptum celare suum, vel ferre paratus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>170</FONT><br>
Incursum belli, pulchro instruit ordine turmas. <br>
Romanas medio legiones ipse gubernat;<br>
Tot varias dextro gentes sua signa secutas<br>
Rex Juba ducebat cornu; laevumque tenebat<br>
In Libycis Varus, Gallis Labienus in armis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>175</FONT><br>
Teutonicisque ferox; alarum frontibus, altis<br>
Aggeribus bello similes, stabant elephantes. <br>
His juncti Gaetuli equites Numidaeque steterunt. <br>
Pone feras variae gentes levia arma gerebant;<br>
Armati jaculis Mauri: pharetrisque veneno&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>180</FONT><br>
Illita gestabant scelerati spicula Mibae. <br>
Caesaris at postquam instructam procede vidit<br>
Scipiades aciem, clara sic voce cohortes<br>
Incitat: "O Romana manus, spes sola senat&ucirc;s,<br>
"Et patriae tutela! animis si robora posset&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>185</FONT><br>
"Addere ductoris facundia, quanta diserto<br>
"Argumenta darent miserae tot vulnera Romae,<br>
"Viribus exstictae leges, venerandaque jura,<br>
"Ipsaque libertas armis oppressa nefandis!<br>
"Si patriae clades, si publica damna movere&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>190</FONT><br>
"Nil poterant mentes; cui non Pharsalia luctus<br>
"Exhibuit proprios, privataque funera? quis non<br>
"Aut fratres illic aut natos moeret ademtos?<br>
"Jam nunc ultrices spectant tot pignora dextras,<br>
"Tot cari Manes. Tanto h&icirc;c nos justius arma&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>195</FONT><br>
"Induimus, quam Thessalicis Pompeius in arvis,<br>
"Quanto Thessalicis augentur crimina campis<br>
"Caesaris. Accedent tam justae Numina causae. <br>
"Nec, quoniam Emathi&acirc; cecidit sub Caesare Roma,<br>
"Vos trans&icirc;sse Deos, Romanaque jura perosos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>200</FONT><br>
"Credite. Pompeio solitum Fortuna negavit,<br>
"Non Urbi, auxilium: toties lassata triumphis<br>
"Privati, verita est, ne, si cecidesset in arvis<br>
"Emathiis Caesar, deceptus crederet orbis<br>
"Non Romae, sed Pompeio, don&acirc;sse triumphum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>205</FONT><br>
"Privatique fuisse Deam. Non amplius Urbem<br>
"Destituet Fortuna suam; fatisve nefandi<br>
"Caesaris Ausoniae sacras succumbere leges,<br>
"Imperiumque, sinet. Non sunt haec signa Deorum<br>
"Iratorum Urbi, (si me non omina fallunt)&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>210</FONT><br>
"Ductorem vobis, Libyco pugnantibus orbe,<br>
"Quod dant Scipiadem. Felicia nominis hujus<br>
"Fat h&icirc;c, aut Afros non est memorare necesse<br>
"(Quos non ulla potest regio nescire) triumphos. <br>
"Talia fas nobis sperare est; non minor armat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>215</FONT><br>
"Nos pietas: Latii nec nominis Hannibal hostis<br>
"Caesare deterior. Patriae junx&ecirc;re salutem<br>
"Cum vestr&acirc; Superi. Manibus reddetur eisdem<br>
"Roma sibi et vobis. Virtute arcessite fatum. <br>
"Communi proprios cum libertate penates,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>220</FONT><br>
"Conjugia atque domos, istis conquirite campis. "<br>
Militis erigitur virtus: animosa cohortes<br>
Ira subit Latias, pugnaeque accendit amore. <br>
Nec minus interea vario clamore fremebat<br>
Dissona turba Jubae, et belli undique signa petebat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>225</FONT><br>
Caesar, ut optatum D&icirc;s advenisse secundis<br>
Pugnandi vidit tempus, sic voce cohortes<br>
Incitat audaces: "Dextris victricibus iste<br>
"Ultimus, en, sudor, qui tot mercede labores<br>
"Pensabit dign&acirc;, qui tot livore negatos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>230</FONT><br>
"Hactenus, et magn&acirc; meritos virtute, triumphos<br>
"Asseret. Ista dies, quascumque aut Gallia laurus,<br>
"Aut Rheni gentes, aut victa Britannis, debent<br>
"Virtuti dudum vestrae, nuperve subactae<br>
"Promittunt gentes, invitis hostibus, omnes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>235</FONT><br>
"Invito livore, dabit: longeque triumphum<br>
"Majorem de rege Jub&acirc; victoribus addet. <br>
"Nec dubitare mihi fas est; fallentia nunquam<br>
"Signa, truces oculos video, vultusque minaces. <br>
"Victores novisse suos fragmenta ruinae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>240</FONT><br>
"Emathiae discant. " Dixisset plura: repente<br>
Cum fera de dextro cecinerunt classica cornu,<br>
Prosiliuntque acres (nec eas retinere tribunus<br>
Centuriove potest) ad proelia sponte catervae. <br>
Non inhibet Caesar, sed laxat frena furori.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>245</FONT><br>
Carcere sic pronus nimium ad certamina currus<br>
Cum forte erumpit, lorisque auriga retentis<br>
Frustra inhibere studet, tandem dat victus habenas. <br>
Utraque jam tanto concurrunt agmina motu,<br>
Quanto (si longae flexum natura Maleae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>250</FONT><br>
Donaret nautis) adversis bina coirent<br>
Aequora gurgitibus. Pulsat fragor aethera; montes<br>
Undique vicini excipiunt, resonantque furentes<br>
Pugnant&ucirc;m voces. Siculas it clamor ad oras. <br>
Huncque repercutiunt Lilybe&iuml;a saxa, timentque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>255</FONT><br>
Vel sonitum belli terr&acirc; retinere quiet&acirc;. <br>
Non ita, pinifero Boreas cum Thracius Ossae<br>
Incubuit, resonant quassatae turbine silvae;<br>
Murmure nec tanto Nilus, cum de Cataractis<br>
Praecipitat duris illisas cautibus undas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>260</FONT><br>
Astra lavans, surdas habitantibus obstruit aures. <br>
Scipiadae dulcis stimulat vindicta catervas:<br>
Caesareas ingens premit indignatio turmas,<br>
Quod nova defuncto succedant proelia Magno;<br>
Inventusque alius ductor civilibus armis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>265</FONT><br>
Sanguine merguntur campi, vicinaque multo<br>
Tincta cruore palus; et quod tot vulnera rubrum<br>
Emittunt flumen, fecundam putria terrae<br>
Alligat in glebam, et steriles connectit arenas. <br>
Inter utramque aciem volitat feralis Enyo,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>270</FONT><br>
Lampada funestam quatiens. Reseraverat antrum<br>
Tartareus rector pallens; utque arma nefanda<br>
Spectarent, caperentque sui solatia fati,<br>
Invisas illuc Libyes emiserat umbras. <br>
Undique consed&ecirc;re arvis, nigr&acirc;que coron&acirc;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>275</FONT><br>
Infec&ecirc;re diem, versatilis umbra Jugurthae,<br>
Hannibalis saevi Manes, captique Syphacis:<br>
Qui nunc eversas secum Carthaginis arces<br>
Ignov&ecirc;re Deis, postquam feralia campi<br>
Proelia Thapsiaci, et Latios vid&ecirc;re furores.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>280</FONT><br>
Sed tamen Ausoniae civilia vulnera dextrae<br>
Afra luet tellus; et plus vastabitur, aetas<br>
Proxima quam reparare potest. Inarata jacebunt<br>
Arva; ruentque suis vacuatae civibus urbes. <br>
Quaeque viri colu&ecirc;re, ferae nunc rura tenebunt.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>285</FONT><br>
Qu&acirc; reges olim per gentes jura dederunt,<br>
Tigris erit, pardusque, et habebunt regna leones. <br>
Innocuus vivet serpens, et nulla, venenis<br>
Dum deerunt homines, pestis censebitur orbi. <br>
Caesareis leviter percussi pectora telis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>290</FONT><br>
In sua conversis elephantes agmina frenis<br>
Praecipites rabie currunt: tum robore densos<br>
Indomito turbant cuneos, atque agmina regis<br>
Prosternunt confusa Jubae: nil arte valebant<br>
Rectores miseri, nil vi; Fortuna regebat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>295</FONT><br>
Sola feras, contraque suos pro Caesare misit. <br>
Illi hostes, illi socii, dum nemo gubernat,<br>
Quos Fortuna facit. Vicinum elephantibus agmen,<br>
Gaetuli Numidaeque equites crudeliter illic<br>
Calcabantur humi. Vast&acirc; pars mole ferarum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>300</FONT><br>
Contrita est; fossas pars praecipitantur in altas. <br>
Tunc infelices, tutel&acirc; orbati elephant&ucirc;m,<br>
Tot Libyae populi, et gentes levia arma gerentes,<br>
Caeduntur cumulis passim, jugulisque fatigant<br>
Caesareos solis; nec stantes amplius hosti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>305</FONT><br>
Hic bellum, sed praeda, manent. Hastilibus igne<br>
Duratis quid Bamurae jam nuda juventus?<br>
Quid levibus contra Romanos comminus hostes<br>
Autololes jaculis? Nil illis ignea plantae<br>
Vis prodest, cursusque levi velocior aur&acirc;.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>310</FONT><br>
Non bene Cinyphiis hirsuit tegmina capri<br>
Pectora defendunt: vix, contra Caesaris enses,<br>
Aes ferrumque valent. Implentur sanguine fossae:<br>
Moesta madet tellus; et de tot gentibus unus<br>
Purpureus caesis infecit pascua torrens.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>315</FONT><br>
Non Juba, per mortes hominum, privataque fata,<br>
Sed gentes pariter caesas, populosque jacentes,<br>
Metitur, quantis pereunt sibi regna ruinis. <br>
Nec sua post tantam cladem munita putavit<br>
Castra satis, miseram victis praestare salutem;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>320</FONT><br>
Sed, cum Petreio fugiens, tentoria cunctis<br>
Splendida divitiis hosti permisit avaro. <br>
Quae cito Caesarei, victorum terga sequentes,<br>
Diripiunt, opibusque Jubae, tantisque potiti<br>
Bellorum exuviis, operum mercede, priusquam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>325</FONT><br>
Sanguinolenta fuit victoria plena, fruuntur. <br>
Sed non tam celeri bellum pro Caesare cursu,<br>
Qu&acirc; Latiis stabat vallatus Scipio turmis,<br>
Atque pares fuls&ecirc;re aquilae, Fortuna peregit. <br>
H&icirc;c incerta diu varii stetit alea belli;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>330</FONT><br>
H&icirc;c haesit fatum, et dubiis Victoria pennis. <br>
Inter utrumque agmen visa est volitare; repellit<br>
Viribus haec acies vires; alternaque dextras<br>
Crimina civiles foedant; dum maxima regnant<br>
H&icirc;c odia, h&icirc;c caedes; animos in proelia tamquam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>335</FONT><br>
Causa mala augeret; tantoque ardentior ira,<br>
Quo scelerata magis. Dubitant ostendere fata,<br>
Quid tandem Romae fortunave Caesaris esset. <br>
Ex acie tandem Libycae fug&ecirc;re cohortes,<br>
Quae duce sub Varo steterant; dare terga coactus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>340</FONT><br>
Dux simul; et tu, Gallorum, Labiene, tuorum<br>
Corpora caesa videns, Thapsi funesta relinquis<br>
Arva gemens; aliis demum civilibus armis,<br>
Romanisque iterum servate furoribus, arvo<br>
Pars Latiae cladis Mundano magna jacebis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>345</FONT><br>
Nec fato occumbes, (acerrime Caesaris hostis)<br>
Dum potis est certare suo cum Caesare Roma. <br>
Scipio ut adversas videt increbrescere vires,<br>
Cedentesque suas, nec jam reparabile bellum,<br>
Fluctuat ancipiti divisus pectora cur&acirc;;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>350</FONT><br>
Ingerat an medios sese moriturus in hostes,<br>
Ut, populi caput Hesperii, ductorque senat&ucirc;s,<br>
Summo in honore cadat felix, Stygiasque per undas<br>
Maxima Romani descendat nominis umbra:<br>
An speraret adhuc, atque ultra fidere fatis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>355</FONT><br>
Ausoniis, tantoque velit superesse dolori. <br>
Decepit tandem fiducia vana futuri<br>
Success&ucirc;s miserum, pulchrumque excussit amorem<br>
Mortis: ut Emathi&acirc;, caput oblatura superbo<br>
Victori, Magnum spes dira fefellerat olim.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>360</FONT><br>
Hos animo casus volventem concitus aufert<br>
Scipiadem ex acie sonipes; cum territa passim<br>
Agmina coeperunt toto discurrere campo;<br>
Cedentesque equites tutas peti&ecirc;re latebras<br>
Montibus Uzzitae; peditum pars magna petebat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>365</FONT><br>
Castra Jubae, si forte brevem praestare salutem<br>
Defessis alti poterant munimina valli. <br>
Sed, postquam se deceptos, et castra cruentis<br>
Caesareis possessa vident, tum tela cohortes<br>
Victae proiiciunt, et inermia brachia tendunt.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>370</FONT><br>
Sed nihil (o rabies civilis dira furoris!)<br>
Profuit, heu! miseris submissio: caede nefand&acirc;<br>
Sternuntur, quamvis gladios inhibere suorum <br>
Contendit Caesar frustra, et clamore furentes<br>
Increpuit magno, "Cives nunc esse memento,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>375</FONT><br>
"Non hostes, miles; partum virtute triumphum<br>
"Cur feritate nov&acirc; maculas? Haec, sanguine sero<br>
"Quam paris, invidia est plus quam victoria nobis. "<br>
Saepius haec moestus clamat; pars nullaque belli<br>
Civilis tum Caesar erat. Sed perdere cives&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>380</FONT><br>
Quae toties poterant, non jam servare valebant,<br>
Jussa ducis: jugulant miserand&acirc; caede cohortes<br>
Scipiadae, strictisque odium mucronibus explent,<br>
Invito duce, Caesarei; et qui jussa per annos<br>
Tot ducis impl&ecirc;ssent magni crudelia semper,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>385</FONT><br>
Nunc solum, cum justa dedit mandata, rebellant. <br>
Jam vero ingentem pro Caesare fata ruinam<br>
Sparsissent campis, et tecta cadavere tota<br>
Planities funesta jacet; tandemque sequendo<br>
Defessas Caesar revocans ad signa cohortes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>390</FONT><br>
Prospera divitiis regum certamina donat.
</p>
<p class=border></P>

<p>
<table border=0 cellspacing=10 cellpadding=0 align=center>
<tr>
	<td><a href="/may.html">Thomas May</A>
	<td><a href="/neo.html">Neo-Latin</A>
	<td><a href="/index.html">The Latin Library</A>
	<td><a href="/classics.html">The Classics Page</A>
</TABLE>
</p>
</BODY>
</HTML>