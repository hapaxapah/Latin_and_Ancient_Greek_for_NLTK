<html>
	<head>
		<title>
			Phaedrus III
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>PHAEDRI AVGVSTI LIBERTI FABVLARVM AESOPIARVM LIBER TERTIVS
</p>

<P class=border></P>

<P>
<B>Prologus</B>
</P>

<P>
Phaedri libellos legere si desideras,<BR>uaces oportet, Eutyche, a negotiis,<BR>ut liber animus sentiat uim carminis.<BR>"Verum" inquis "tanti non est ingenium tuum,<BR>momentum ut horae pereat officiis meis." <BR>Non ergo causa est manibus id tangi tuis,<BR>quod occupatis auribus non conuenit.<BR>Fortasse dices: "Aliquae uenient feriae,<BR>quae me soluto pectore ad studium uocent."<BR>Legesne, quaeso, potius uiles nenias,<BR>impendas curam quam rei domesticae,<BR>reddas amicis tempora, uxori uaces,<BR>animum relaxes, otium des corpori,<BR>ut adsuetam fortius praestes uicem?<BR> Mutandum tibi propositum est et uitae genus,<BR>intrare si Musarum limen cogitas.<BR>Ego, quem Pierio mater enixa est iugo,<BR>in quo Tonanti sancta Mnemosyne Ioui,<BR>fecunda nouies, artium peperit chorum,<BR> quamuis in ipsa paene natus sim schola,<BR>curamque habendi penitus corde eraserim,<BR>nec Pallade hanc inuita in uitam incubuerim,<BR>fastidiose tamen in coetum recipior.<BR>Quid credis illi accidere qui magnas opes<BR>exaggerare quaerit omni uigilia,<BR>docto labori dulce praeponens lucrum?<BR>Sed iam, "quodcumque fuerit,"  ut dixit Sinon<BR>ad regem cum Dardaniae perductus foret,<BR>librum exarabo tertium Aesopi stilo,<BR>honori et meritis dedicans illum tuis.<BR>Quem si leges, laetabor; sin autem minus,<BR>habebunt certe quo se oblectent posteri.<BR>Nunc, fabularum cur sit inuentum genus,<BR>breui docebo. Seruitus obnoxia,<BR>quia quae uolebat non audebat dicere,<BR>affectus proprios in fabellas transtulit,<BR>calumniamque fictis elusit iocis.<BR>Ego illius pro semita feci uiam,<BR>et cogitaui plura quam reliquerat,<BR>in calamitatem deligens quaedam meam.<BR>quodsi accusator alius Seiano foret,<BR>si testis alius, iudex alius denique,<BR>dignum faterer esse me tantis malis,<BR>nec his dolorem delenirem remediis.<BR>Suspicione si quis errabit sua,<BR>et, rapiens ad se quod erit commune omnium,<BR>stulte nudabit animi conscientiam,<BR>huic excusatum me uelim nihilo minus.<BR>Neque enim notare singulos mens est mihi,<BR>uerum ipsam uitam et mores hominum ostendere.<BR>rem me professum dicet fors aliquis grauem.<BR>Si Phryx Aesopus potuit, si Anacharsis Scythes<BR>aeternam famam condere ingenio suo,<BR>ego litteratae qui sum proprior Graeciae,<BR>cur somno inerti deseram patriae decus,<BR>Threissa cum gens numeret auctores deos,<BR>Linoque Apollo sit parens, Musa Orpheo,<BR>qui saxa cantu mouit et domuit feras<BR>Hebrique tenuit impetus dulci mora?<BR>Ergo hinc abesto, Liuor, ne frustra gemas,<BR>quom iam mihi sollemnis dabitur gloria.<BR>Induxi te ad legendum? Sincerum mihi<BR>candore noto reddas iudicium peto.
</P>

<P>
<B>I. Anus ad Amphoram</B>
</P>

<P>
Anus iacere uidit epotam amphoram,<BR>adhuc Falerna faece e testa nobili<BR>odorem quae iucundum late spargeret.<BR>Hunc postquam totis auida traxit naribus:<BR>"O suauis anima, quale in te dicam bonum<BR>antehac fuisse, tales cum sint reliquiae!" <BR>Hoc quo pertineat dicet qui me nouerit.
</P>

<P>
<B>II. Panthera et Pastores</B>
</P>

<P>
Solet a despectis par referri gratia.<BR>Panthera inprudens olim in foueam decidit.<BR>Videre agrestes; alii fustes congerunt,<BR>alii onerant saxis; quidam contra miseriti<BR>periturae quippe, quamuis nemo laederet,<BR>misere panem ut sustineret spiritum.<BR>Nox insecuta est; abeunt securi domum,<BR>quasi inuenturi mortuam postridie.<BR>At illa, uires ut refecit languidas,<BR>ueloci saltu fouea sese liberat<BR>et in cubile concito properat gradu.<BR>Paucis diebus interpositis prouolat,<BR>pecus trucidat, ipsos pastores necat,<BR>et cuncta uastans saeuit irato impetu.<BR>Tum sibi timentes qui ferae pepercerant<BR>damnum haut recusant, tantum pro uita rogant.<BR>At illa: "Memini quis me saxo petierit,<BR>quis panem dederit; uos timere absistite;<BR>illis reuertor hostis qui me laeserunt." 
</P>

<P>
<B>III. Aesopus et Rusticus</B>
</P>

<P>
Vsu peritus hariolo ueracior<BR>uulgo perhibetur; causa sed non dicitur,<BR>notescet quae nunc primum fabella mea.<BR>Habenti cuidam pecora perpererunt oues<BR>agnos humano capite. Monstro territus<BR>ad consulendos currit maerens hariolos.<BR>Hic pertinere ad domini respondet caput,<BR>et auertendum uictima periculum.<BR>Ille autem adfirmat coniugem esse adulteram<BR>et insitiuos significari liberos,<BR>sed expiari posse maiore hostia.<BR>Quid multa? Variis dissident sententiis,<BR>hominisque curam cura maiore adgrauant.<BR>Aesopus ibi stans, naris emunctae senex,<BR>natura numquam uerba cui potuit dare,<BR>"Si procurare uis ostentum, rustice,<BR>uxores" inquit "da tuis pastoribus." 
</P>

<P>
<B>IV. Lanius et Simius</B>
</P>

<P>
Pendere ad lanium quidam uidit simium<BR>inter relicuas merces atque opsonia;<BR>quaesiuit quidnam saperet. Tum lanius iocans<BR>"Quale" inquit "caput est, talis praestatur sapor." <BR>Ridicule magis hoc dictum quam uere aestimo;<BR>quando et formosos saepe inueni pessimos,<BR>et turpi facie multos cognoui optimos.
</P>

<P>
<B>V. Aesopus et Petulans</B>
</P>

<P>
Successus ad perniciem multos deuocat.<BR>Aesopo quidam petulans lapidem impegerat.<BR>"Tanto" inquit "melior!" Assem deinde illi dedit<BR>sic prosecutus: "Plus non habeo mehercule,<BR>sed unde accipere possis monstrabo tibi.<BR>Venit ecce diues et potens; huic similiter<BR>impinge lapidem, et dignum accipies praemium." <BR>Persuasus ille fecit quod monitus fuit,<BR>sed spes fefellit impudentem audaciam;<BR>comprensus namque poenas persoluit cruce.
</P>

<P>
<B>VI. Musca et Mula</B>
</P>

<P>
Musca in temone sedit et mulam increpans<BR>"Quam tarda es" inquit "non uis citius progredi?<BR>Vide ne dolone collum conpungam tibi." <BR>Respondit illa: "Verbis non moueor tuis;<BR>sed istum timeo sella qui prima sedens<BR>cursum flagello temperat lento meum,<BR>et ora frenis continet spumantibus.<BR>quapropter aufer friuolam insolentiam;<BR>nam et ubi tricandum et ubi sit currendum scio." <BR>Hac derideri fabula merito potest<BR>qui sine uirtute uanas exercet minas.
</P>

<P>
<B>VII. Lupus ad Canem</B>
</P>

<P>
Quam dulcis sit libertas breuiter proloquar.<BR>Cani perpasto macie confectus lupus<BR>forte occurrit; dein, salutati inuicem<BR>ut restiterunt," Vnde sic, quaeso, nites?<BR>Aut quo cibo fecisti tantum corporis?<BR>Ego, qui sum longe fortior, pereo fame." <BR>Canis simpliciter: "Eadem est condicio tibi,<BR>praestare domino si par officium potes." <BR>"Quod?" inquit ille. "Custos ut sis liminis,<BR>a furibus tuearis et noctu domum.<BR>Adfertur ultro panis; de mensa sua<BR>dat ossa dominus; frusta iactat familia,<BR>et quod fastidit quisque pulmentarium.<BR>Sic sine labore uenter impletur meus." <BR>"Ego uero sum paratus: nunc patior niues<BR>imbresque in siluis asperam uitam trahens.<BR>Quanto est facilius mihi sub tecto uiuere,<BR>et otiosum largo satiari cibo!" <BR>"Veni ergo mecum." Dum procedunt, aspicit<BR>lupus a catena collum detritum cani.<BR>"Vnde hoc, amice?" "Nil est." "Dic, sodes, tamen." <BR>"Quia uideor acer, alligant me interdiu,<BR>luce ut quiescam, et uigilem nox cum uenerit:<BR>crepusculo solutus qua uisum est uagor." <BR>"Age, abire si quo est animus, est licentia?" <BR>"Non plane est" inquit. "Fruere quae laudas, canis;<BR>regnare nolo, liber ut non sim mihi." 
</P>

<P>
<B> VIII. Soror ad Fratrem</B>
</P>

<P>
Praecepto monitus saepe te considera.<BR>Habebat quidam filiam turpissimam,<BR>idemque insignem pulchra facie filium.<BR>Hi speculum, in cathedra matris ut positum fuit,<BR>pueriliter ludentes forte inspexerunt.<BR>Hic se formosum iactat; illa irascitur<BR>nec gloriantis sustinet fratris iocos,<BR>accipiens (quid enim?) cuncta in contumeliam.<BR>Ergo ad patrem decurrit laesura inuicem,<BR>magnaque inuidia criminatur filium,<BR>uir natus quod rem feminarum tetigerit.<BR>Amplexus ille utrumque et carpens oscula<BR>dulcemque in ambos caritatem partiens,<BR>"Cotidie" inquit "speculo uos uti uolo,<BR>tu formam ne corrumpas nequitiae malis,<BR>tu faciem ut istam moribus uincas bonis." 
</P>

<P>
<B>IX. Socrates ad Amicos</B>
</P>

<P>
Vulgare amici nomen sed rara est fides.<BR>Cum paruas aedes sibi fundasset Socrates<BR>(cuius non fugio mortem si famam adsequar,<BR>et cedo inuidiae dummodo absoluar cinis),<BR>ex populo sic nescioquis, ut fieri solet:<BR>"Quaeso, tam angustam talis uir ponis domum?" <BR>"Vtinam" inquit "ueris hanc amicis impleam!" 
</P>

<P>
<B>X. Poeta de Credere et non Credere</B>
</P>

<P>
Periculosum est credere et non credere.<BR>Vtriusque exemplum breuiter adponam rei.<BR>Hippolytus obiit, quia nouercae creditum est;<BR>Cassandrae quia non creditum, ruit Ilium.<BR>Ergo exploranda est ueritas multum, prius<BR>quam stulte praua iudicet sententia.<BR>Sed, fabulosam ne uetustatem eleuem,<BR>narrabo tibi memoria quod factum est mea.<BR>Maritus quidam cum diligeret coniugem,<BR>togamque puram iam pararet filio,<BR>seductus in secretum a liberto est suo,<BR>sperante heredem suffici se proximum.<BR>qui, cum de puero multa mentitus foret<BR>et plura de flagitiis castae mulieris,<BR>adiecit, id quod sentiebat maxime<BR>doliturum amanti, uentitare adulterum<BR>stuproque turpi pollui famam domus.<BR>Incensus ille falso uxoris crimine<BR>simulauit iter ad uillam, clamque in oppido<BR>subsedit; deinde noctu subito ianuam<BR>intrauit, recta cubiculum uxoris petens,<BR>in quo dormire mater natum iusserat,<BR>aetatem adultam seruans diligentius.<BR>Dum quaerunt lumen, dum concursant familia,<BR>irae furentis impetum non sustinens<BR>ad lectum uadit, temptat in tenebris caput.<BR>Vt sentit tonsum, gladio pectus transigit,<BR>nihil respiciens dum dolorem uindicet.<BR>Lucerna adlata, simul adspexit filium<BR>sanctamque uxorem dormientem [illum prope],<BR>sopita primo quae nil somno senserat,<BR>representauit in se poenam facinoris<BR>et ferro incubuit quod credulitas strinxerat.<BR>Accusatores postularunt mulierem,<BR>Romamque pertraxerunt ad centumuiros.<BR>Maligna insontem deprimit suspicio,<BR>quod bona possideat. Stant patroni fortiter<BR>causam tuentes innocentis feminae.<BR>A diuo Augusto tum petiere iudices<BR>ut adiuuaret iuris iurandi fidem,<BR>quod ipsos error implicuisset criminis.<BR>Qui postquam tenebras dispulit calumniae<BR>certumque fontem ueritatis repperit,<BR>"Luat" inquit "poenas causa libertus mali;<BR>namque orbam nato simul et priuatam uiro<BR>miserandam potius quam damnandam existimo.<BR>Quod si delata perscrutatus crimina<BR>paterfamilias esset, si mendacium<BR>subtiliter limasset, a radicibus<BR>non euertisset scelere funesto domum."<BR>Nil spernat auris, nec tamen credat statim,<BR>quandoquidem et illi peccant quos minime putes,<BR>et qui non peccant impugnantur fraudibus.<BR>Hoc admonere simplices etiam potest,<BR>opinione alterius ne quid ponderent.<BR>Ambitio namque dissidens mortalium<BR>aut gratiae subscribit aut odio suo.<BR>Erit ille notus quem per te cognoueris.<BR>Haec exsecutus sum propterea pluribus,<BR>breuitate nimia quoniam quosdam offendimus.
</P>

<P>
<B>XI. Eunuchus ad Improbum</B>
</P>

<P>
Eunuchus litigabat cum quodam improbo,<BR>qui super obscena dicta et petulans iurgium<BR>damnum insectatus est amissi corporis.<BR>"En" ait "hoc unum est cur laborem ualidius,<BR>integritatis testes quia desunt mihi.<BR>Sed quid Fortunae, stulte, delictum arguis?<BR>Id demum est homini turpe quod meruit pati." 
</P>

<P>
<B> XII. Pullus ad Margaritam</B>
</P>

<P>
In sterculino pullus gallinacius<BR>dum quaerit escam margaritam repperit.<BR>"Iaces indigno quanta res" inquit "loco!<BR>Hoc si quis pretii cupidus uidisset tui,<BR>olim redisses ad splendorem pristinum.<BR>Ego quod te inueni, potior cui multo est cibus,<BR>nec tibi prodesse nec mihi quicquam potest." <BR>Hoc illis narro qui me non intellegunt.
</P>

<P>
<B> XIII. Apes et Fuci Vespa Iudice</B>
</P>

<P>
Apes in alta fecerant quercu fauos.<BR>Hos fuci inertes esse dicebant suos.<BR>Lis ad forum deducta est, uespa iudice;<BR>quae, genus utrumque nosset cum pulcherrime,<BR>legem duabus hanc proposuit partibus:<BR>"Non inconueniens corpus et par est color,<BR>in dubium plane res ut merito uenerit.<BR>Sed, ne religio peccet inprudens mea,<BR>aluos accipite et ceris opus infundite,<BR>ut ex sapore mellis et forma faui,<BR>de quis nunc agitur, auctor horum appareat." <BR>Fuci recusant, apibus condicio placet.<BR>Tunc illa talem rettulit sententiam:<BR>"Apertum est quis non possit et quis fecerit.<BR>Quapropter apibus fructum restituo suum." <BR>Hanc praeterissem fabulam silentio,<BR>si pactam fuci non recusassent fidem.
</P>

<P>
<B> XIV. De Lusu et Seueritate</B>
</P>

<P>
Puerorum in turba quidam ludentem Atticus<BR>Aesopum nucibus cum uidisset, restitit,<BR>et quasi delirum risit. Quod sensit simul<BR>derisor potius quam deridendus senex,<BR>arcum retensum posuit in media uia:<BR>"Heus" inquit "sapiens, expedi quid fecerim." <BR>Concurrit populus. Ille se torquet diu,<BR>nec quaestionis positae causam intellegit.<BR>Nouissime succumbit. Tum uictor sophus:<BR>"Cito rumpes arcum, semper se tensum habueris;<BR>at si laxaris, cum uoles erit utilis." <BR>Sic lusus animo debent aliquando dari,<BR>ad cogitandum melior ut redeat tibi.
</P>

<P>
<B>XV. Canis ad Agnum</B>
</P>

<P>
Inter capellas agno palanti canis<BR>"Stulte" inquit "erras; non est hic mater tua." <BR>Ouesque segregatas ostendit procul.<BR>"Non illam quaero quae cum libitum est concipit,<BR>dein portat onus ignotum certis mensibus,<BR>nouissime prolapsam effundit sarcinam;<BR>uerum illam quae me nutrit admoto ubere,<BR>fraudatque natos lacte ne desit mihi." <BR>"Tamen illa est potior quae te peperit." "Non ita.<BR>Beneficium sane magnum natali dedit,<BR>ut expectarem lanium in horas singulas! <BR>Vnde illa sciuit niger an albus nascerer?<BR>Age porro, parere si uoluisset feminam,<BR>quid profecisset cum crearer masculus?<BR>Cuius potestas nulla in gignendo fuit,<BR>cur hac sit potior quae iacentis miserita est,<BR>dulcemque sponte praestat beneuolentiam?<BR>Facit parentes bonitas, non necessitas." <BR>[His demonstrare uoluit auctor uersibus<BR>obsistere homines legibus, meritis capi.]
</P>

<P>
<B>XVI. Cicada et Noctua</B>
</P>

<P>
Humanitati qui se non accommodat<BR>plerumque poenas oppetit superbiae.<BR>Cicada acerbum noctuae conuicium<BR>faciebat, solitae uictum in tenebris quaerere<BR>cauoque ramo capere somnum interdiu.<BR>Rogata est ut taceret. Multo ualidius<BR>clamare occepit. Rursus admota prece<BR>accensa magis est. Noctua, ut uidit sibi<BR>nullum esse auxilium et uerba contemni sua,<BR>hac est adgressa garrulam fallacia:<BR>"Dormire quia me non sinunt cantus tui,<BR>sonare citharam quos putes Apollinis,<BR>potare est animus nectar, quod Pallas mihi<BR>nuper donauit; si non fastidis, ueni;<BR>una bibamus." Illa, quae arebat siti,<BR>simul gaudebat uocem laudari suam,<BR>cupide aduolauit. Noctua, obsepto cauo,<BR>trepidantem consectata est et leto dedit.<BR>Sic, uiua quod negarat, tribuit mortua.
</P>

<P>
<B>XVII. Arbores in Deorum Tutela</B>
</P>

<P>
Olim quas uellent esse in tutela sua<BR>diui legerunt arbores. Quercus Ioui,<BR>at myrtus Veneri placuit, Phoebo laurea,<BR>pinus Cybebae, populus celsa Herculi.<BR>Minerua admirans quare steriles sumerent<BR>interrogauit. Causam dixit Iuppiter:<BR>"Honorem fructu ne uideamur uendere." <BR>"At mehercules narrabit quod quis uoluerit,<BR>oliua nobis propter fructum est gratior." <BR>Tum sic deorum genitor atque hominum sator:<BR>"O nata, merito sapiens dicere omnibus.<BR>Nisi utile est quod facimus, stulta est gloria." <BR>Nihil agere quod non prosit fabella admonet.
</P>

<P>
<B>XVIII. Pauo ad Iunonem de uoce sua</B>
</P>

<P>
Pauo ad Iunonem uenit, indigne ferens<BR>cantus luscinii quod sibi non tribuerit;<BR>illum esse cunctis auribus mirabilem,<BR>se derideri simul ac uocem miserit.<BR>Tunc consolandi gratia dixit dea:<BR>"Sed forma uincis, uincis magnitudine;<BR>nitor smaragdi collo praefulget tuo,<BR>pictisque plumis gemmeam caudam explicas." <BR>"Quo mi" inquit "mutam speciem si uincor sono?" <BR>"Fatorum arbitrio partes sunt uobis datae;<BR>tibi forma, uires aquilae, luscinio melos,<BR>augurium coruo, laeua cornici omina;<BR>omnesque propriis sunt contentae dotibus.<BR>Noli adfectare quod tibi non est datum,<BR>delusa ne spes ad querelam reccidat." 
</P>

<P>
<B>XIX. Aesopus Respondet Garrulo</B>
</P>

<P>
Aesopus domino solus cum esset familia,<BR>parare cenam iussus est maturius.<BR>Ignem ergo quaerens aliquot lustrauit domus,<BR>tandemque inuenit ubi lucernam accenderet,<BR>tum circumeunti fuerat quod iter longius<BR>effecit breuius: namque recta per forum<BR>coepit redire. Et quidam e turba garrulus:<BR>"Aesope, medio sole quid tu lumine?" <BR>"Hominem" inquit "quaero." Et abiit festinans domum.<BR>Hoc si molestus ille ad animum rettulit,<BR>sensit profecto se hominem non uisum seni,<BR>intempestiue qui occupato adluserit.
</P>

<P>
<B> Epilogus</B>
</P>

<P>
Supersunt mihi quae scribam, sed parco sciens:<BR>primum, esse uidear ne tibi molestior,<BR>distringit quem multarum rerum uarietas;<BR>dein, si quis eadem forte conari uelit,<BR>habere ut possit aliquid operis residui;<BR>quamuis materiae tanta abundet copia,<BR>labori faber ut desit, non fabro labor.<BR>Breuitatis nostrae praemium ut reddas peto<BR>quod es pollicitus; exhibe uocis fidem.<BR>Nam uita morti propior est cotidie;<BR>et hoc minus redibit ad me muneris,<BR>quo plus consumet temporis dilatio.<BR>Si cito rem perages, usus fiet longior;<BR>fruar diutius si celerius coepero.<BR>Languentis aeui dum sunt aliquae reliquiae,<BR>auxilio locus est: olim senio debilem<BR>frustra adiuuare bonitas nitetur tua,<BR>cum iam desierit esse beneficio utilis,<BR>et Mors uicina flagitabit debitum.<BR>Stultum admouere tibi preces existimo,<BR>procliuis ultro cum sis misericordiae.<BR>Saepe impetrauit ueniam confessus reus:<BR>quanto innocenti iustius debet dari?<BR>Tuae sunt partes; fuerunt aliorum prius;<BR>dein simili gyro uenient aliorum uices.<BR>Decerne quod religio, quod patitur fides,<BR>ut gratuler me stare iudicio tuo.<BR>Excedit animus quem proposui terminum,<BR>sed difficulter continetur spiritus,<BR>integritatis qui sincerae conscius<BR>a noxiorum premitur insolentiis.<BR>Qui sint, requiris. Apparebunt tempore.<BR>Ego, quondam legi quam puer sententiam<BR>"Palam muttire plebeio piaculum est," <BR>dum sanitas constabit, pulchre meminero.
</P>

<div class="footer">
	<p>
		<a href="/phaedrus.html">Phaedrus</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>

</BODY>
</HTML>