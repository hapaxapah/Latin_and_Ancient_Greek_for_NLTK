<html>
	<head>
		<title>
			Perpetua et Felicitatis
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>PASSIO SANCTARUM PERPETUAE ET FELICITATIS
</p>

<p class=border></P>

<p>
<b>[1]</B> Si uetera fidei exempla et Dei gratiam testificantia et aedificationem
hominis operantia propterea in litteris sunt digesta ut lectione eorum quasi
repraesentatione rerum et Deus honoretur et homo confortetur, cur non et noua
documenta aeque utrique causae conuenientia et digerantur? <span style="font-size: 80%;">2.</SPAN> uel quia proinde
et haec<b> </B>uetera futura quandoque sunt et necessaria posteris, si in
praesenti suo tempore minori deputantur auctoritati propter praesumptam
uenerationem antiquitatis. <span style="font-size: 80%;">3.</SPAN> sed uiderint qui unam uirtutem Spiritus unius
Sancti pro aetatibus iudicent temporum, cum maiora reputanda sunt nouitiora
quaeque ut nouissimiora secundum exuperationem gratiae in ultima saeculi spatia
decretam. <span style="font-size: 80%;">4.</SPAN> <i>In nouissimis </I>enim<i> diebus, dicit dominus, effundam de
Spiritu meo super omnem carnem, et prophetabunt filii filiaeque eorum; et super
seruos et ancillas meas de meo Spiritu effundam; et iuuenes uisiones uidebunt,
et senes somnia somniabunt</I>. <span style="font-size: 80%;">5.</SPAN> itaque et nos qui sicut prophetias ita et
uisiones nouas pariter repromissas et agnoscimus et honoramus ceterasque
uirtutes Spiritus Sancti ad instrumentum Ecclesiae deputamus (cui et missus est
idem omnia donatiua administraturus in omnibus, prout unicuique distribuit
dominus) necessario et digerimus et ad gloriam Dei lectione celebramus, ut ne
qua aut inbecillitas aut desperatio fidei apud ueteres tantum aestimet gratiam
diuinitatis conuersatam, sive in martyrum siue in reuelationum dignatione, cum
semper Deus operetur quae repromisit, non credentibus in testimonium,
credentibus in beneficium. <span style="font-size: 80%;">6</SPAN>. et nos itaque <i>quod audiuimus et
contrectauimus, annuntiamus et uobis, </I>fratres et filioli, <i>uti et uos
</I>qui interfuistis rememoremini gloriae domini et qui nunc cognoscitis per
auditum <i>communionem habeatis</I> <i>cum</I> sanctis martyribus, et per illos
cum domino nostro <i>Iesu Christo </I>cui est claritas et honor in saecula
saeculorum. Amen.
</P>

<p>
<b>[2]</B> Apprehensi sunt adolescentes catechumeni, Reuocatus et Felicitas,
conserua eius, Saturninus et Secundulus. Inter hos et Vibia Perpetua, honeste
nata, liberaliter instituta, matronaliter nupta, <span style="font-size: 80%;">2.</SPAN> habens patrem et matrem et
fratres duos, alterum aeque catechumenum, et filium infantem ad ubera. <span style="font-size: 80%;">3.</SPAN> erat
autem ipsa circiter annorum uiginti duo. haec ordinem totum martyrii sui iam
hinc ipsa narrauit sicut conscriptum manu sua et suo sensu reliquit.
</P>

<p>
<b>[3]</B> Cum adhuc, inquit, cum prosecutoribus essemus et me pater uerbis
euertere cupiret et deicere pro sua affectione perseueraret: Pater, inquam,
uides uerbi gratia uas hoc iacens, urceolum siue aliud? et dixit: Video. <span style="font-size: 80%;">2.</SPAN> et
ego dixi ei: Numquid alio nomine uocari potest quam quod est? et ait: Non. sic
et ego aliud me dicere non possum nisi quod sum, Christiana. <span style="font-size: 80%;">3.</SPAN> tunc pater
motus hoc uerbo mittit se in me ut oculos mihi erueret, sed uexauit tantum et
profectus est uictus cum argumentis diaboli. <span style="font-size: 80%;">4.</SPAN> tunc paucis diebus quod
caruissem patre, domino gratias egi et refrigeraui absentia illius.<span style="font-size: 80%;">5.</SPAN> in ipso
spatio paucorum dierum baptizati sumus, et mihi Spiritus dictauit non aliud
petendum ab aqua nisi sufferentiam carnis. post paucos dies recipimur in
carcerem; et expaui, quia numquam experta eram tales tenebras. <span style="font-size: 80%;">6.</SPAN> o diem
asperum: aestus ualidus turbarum beneficio, concussurae militum. nouissime
macerabar sollicitudine infantis ibi. <span style="font-size: 80%;">7.</SPAN> tunc Tertius et Pomponius, benedicti
diaconi qui nobis ministrabant, constituerunt praemio uti paucis horis emissi
in meliorem locum carceris refrigeraremus. <span style="font-size: 80%;">8.</SPAN> tunc exeuntes de carcere uni
uersi sibi uacabant. ego infantem lactabam iam inedia defectum; sollicita pro
eo adloquebar matrem et confortabam fratrem, commendabam filium; tabescebam
ideo quod illos tabescere uideram mei beneficio. <span style="font-size: 80%;">9.</SPAN> tales sollicitudines multis
diebus passa sum; et usurpaui ut mecum infans in carcere maneret; et statim
conualui et releuata sum a labore et sollicitudine infantis, et factus est mihi
carcer subito praetorium, ut ibi mallem esse quam alicubi.</P>

<p>
<b>[4]</B>  Tunc dixit mihi frater meus: Domina soror, iam in magna dignatione es,
tanta ut postules uisionem et ostendatur tibi an passio sit an commeatus. <span style="font-size: 80%;">2.</SPAN> et
ego quae me sciebam fabulari cum Domino, cuius beneficia tanta experta eram,
fidenter repromisi ei dicens: Crastina die tibi renuntiabo. et postulaui, et
ostensum est mihi hoc. <span style="font-size: 80%;">3.</SPAN> uideo scalam aeream mirae magnitudinis pertingentem
usque ad caelum et angustam, per quam nonnisi singuli ascendere possent, et in
lateribus scalae omne genus ferramentorum infixum. erant ibi gladii, lanceae,
hami, machaerae, ueruta, ut si quis neglegenter aut non sursum adtendens
ascenderet, laniaretur et carnes eius inhaererent ferramentis. <span style="font-size: 80%;">4.</SPAN> et erat sub
ipsa scala draco cubans mirae magnitudinis, qui ascendentibus insidias
praestabat et exterrebat ne ascenderent. <span style="font-size: 80%;">5.</SPAN> ascendit autem Saturus prior, qui
postea se propter nos ultro tradiderat (quia ipse nos aedificauerat), et tunc
cum adducti sumus, praesens non fuerat. <span style="font-size: 80%;">6.</SPAN> et peruenit in caput scalae et
conuertit se et dixit mihi: Perpetua, sustineo te; sed uide ne te mordeat draco
ille. et dixi ego: Non me nocebit, in nomine Iesu Christi. <span style="font-size: 80%;">7.</SPAN> et desub ipsa
scala, quasi timens me, lente eiecit caput. et quasi primum gradum calcarem,
calcaui illi caput et ascendi. <span style="font-size: 80%;">8.</SPAN> et uidi spatium immensum horti et in medio
sedentem hominem canum in habitu pastoris, grandem, oues mulgentem. et
circumstantes candidati milia multa. <span style="font-size: 80%;">9.</SPAN> et leuauit caput et aspexit me et dixit
mihi: Bene venisti, teknon. et
clamauit me et de caseo quod mulgebat dedit mihi quasi buccellam; et ego accepi
iunctis manibus et manducaui; et uniuersi circumstantes dixerunt: Amen. <span style="font-size: 80%;">10.</SPAN> et
ad sonum uocis experrecta sum, conmanducans adhuc dulce nescio quid. et retuli
statim fratri meo; et intelleximus passionem esse futuram, et coepimus nullam
iam spem in saeculo habere.
</P>

<p>
<b>
[5]</B> Post paucos dies rumor cucurrit ut audiremur. superuenit autem et de
ciuitate pater meus, consumptus taedio, et ascendit ad me, ut me deiceret,
dicens: <span style="font-size: 80%;">2</SPAN> Miserere, filia, canis meis; miserere patri, si dignus sum a te pater
uocari; si his te manibus ad hunc florem aetatis prouexi, si te praeposui
omnibus fratribus tuis: ne me dederis in dedecus hominum. <span style="font-size: 80%;">3.</SPAN> aspice fratres
tuos, aspice matrem tuam et materteram, aspice filium tuum qui post te uiuere
non poterit. <span style="font-size: 80%;">4.</SPAN> depone animos; ne uniuersos nos extermines. nemo enim nostrum
libere loquetur, si tu aliquid fueris passa. <span style="font-size: 80%;">5.</SPAN> haec dicebat quasi pater pro
sua pietate basians mihi manus et se ad pedes meos iactans et lacrimans me iam
non filiam nominabat sed dominam. <span style="font-size: 80%;">6.</SPAN> et ego dolebam casum patris mei quod solus
de passione mea gauisurus non esset de toto genere meo. et confortaui eum
dicens: Hoc fiet in illa catasta quod Deus uoluerit. scito enim nos non in
nostra esse potestate constitutos, sed in Dei. et recessit a me contristatus.
</P>

<p>
<b>[6]</B>  Alio die cum pranderemus, subito rapti sumus ut audiremur. et peruenimus
ad forum. rumor statim per uicinas fori partes cucurrit et factus est populus
inmensus. <span style="font-size: 80%;">2.</SPAN> ascendimus in catastam. interrogati ceteri confessi sunt. uentum
est et ad me. et apparuit pater ilico cum filio meo et extraxit me de gradu
dicens: Supplica. miserere infanti. <span style="font-size: 80%;">3.</SPAN> et Hilarianus procurator, qui tunc loco
proconsulis Minuci Timiniani defuncti ius gladii acceperat, Parce, inquit,
canis patris tui, parce infantiae pueri. fac sacrum 
pro salute imperatorum. <span style="font-size: 80%;">4.</SPAN> et ego respondi: Non facio. Hilarianus: Christiana
es? inquit. et ego respondi: Christiana sum. <span style="font-size: 80%;">5.</SPAN> et cum staret pater ad me
deiciendam, iussus est ab Hilariano proiciet uirga percussus est. et doluit
mihi casus patris mei quasi ego fuissem percussa; sic dolui pro senecta eius
misera. <span style="font-size: 80%;">6.</SPAN> tunc nos uniuersos pronuntiat et damnat ad bestias; et hilares
descendimus ad carcerem. <span style="font-size: 80%;">7.</SPAN> tunc quia consueuerat a me infans mammas accipere
et mecum in carcere manere, statim mitto ad patrem Pomponium diaconum,
postulans infantem. sed pater dare noluit. <span style="font-size: 80%;">8.</SPAN> et quomodo Deus uoluit, neque
ille amplius mammas desiderauit neque mihi feruorem fecerunt ne sollicitudine
infantis et dolore mammarum macerarer.
</P>

<p>
<b>[7]</B>  Post dies paucos, dum uniuersi oramus, subito media oratione profecta
est mihi uox et nominaui Dinocraten. et obstipui quod numquam mihi in mentem
uenisset nisi tunc, et dolui commemorata casus eius. <span style="font-size: 80%;">2.</SPAN> et cognoui me statim
dignam esse et pro eo petere debere. et coepi de ipso orationem facere multum
et ingemescere ad dominum. <span style="font-size: 80%;">3.</SPAN> continuo ipsa nocte ostensum est mihi hoc. <span style="font-size: 80%;">4.</SPAN>
uideo Dinocraten exeuntem de loco tenebroso ubi et conplures erant, aestuantem
ualde et sitientem, sordido cultu et colore pallido; et uulnus in facie eius,
quod cum moreretur habuit. <span style="font-size: 80%;">5.</SPAN> hic Dinocrates fuerat frater meus carnalis,
annorum septem, qui per infirmitatem facie cancerata male obiit ita ut mors
eius odio fuerit omnibus hominibus. <span style="font-size: 80%;">6.</SPAN> pro hoc ergo orationem feceram; et inter
me et illum grande erat diastema ita ut uterque ad inuicem accedere non
possemus. <span style="font-size: 80%;">7.</SPAN> erat deinde in illo loco ubi Dinocrates erat piscina plena aqua,
altiorem marginem habens quam erat statura pueri; et extendebat se Dinocrates
quasi bibiturus. <span style="font-size: 80%;">8.</SPAN> ego dolebam quod et piscina illa aquam habebat et tamen
propter altitudinem marginis bibiturus non esset. <span style="font-size: 80%;">9.</SPAN> et experrecta sum, et
cognoui fratrem meum laborare. sed fidebam me profuturam labori eius. et orabam
pro eo omnibus diebus quousque transiuimus in carcerem castrensem. munere enim
castrensi eramus pugnaturi; natale tunc Getae Caesaris. <span style="font-size: 80%;">10.</SPAN> et feci pro illo
orationem die et nocte gemens et lacrimans ut mihi donaretur.
</P>

<p>
<b>[8]</B> Die quo in neruo mansimus, ostensum est mihi hoc. uideo locum illum quem
retro uideram et Dinocraten mundo corpore bene uestitum refrigerantem; et ubi
erat uulnus uideo cicatricem, <span style="font-size: 80%;">2</SPAN> et piscinam illam, quam retro uideram, summisso
margine usque ad umbilicum pueri; et aquam de ea trahebat sine cessatione. <span style="font-size: 80%;">3.</SPAN>
et super marginem fiala aurea plena aqua. et accessit Dinocrates et de ea
bibere coepit; quae fiala non deficiebat. <span style="font-size: 80%;">4.</SPAN> et satiatus accessit de aqua
ludere more infantium gaudens. et experrecta sum. tunc intellexi translatum eum
esse de poena.
</P>

<p>
<b>[9]</B>  Deinde post dies paucos Pudens miles optio, praepositus carceris, nos
magnificare coepit intellegens magnam uirtutem esse in nobis; qui multos ad nos
admittebat ut et nos et illi inuicem refrigeraremus. <span style="font-size: 80%;">2.</SPAN> ut autem proximauit
dies muneris, intrat ad me pater meus consumptus taedio, et coepit barbam suam
euellere et in terram mittere, et prosternere se in faciem, et inproperare
annis suis, et dicere tanta uerba quae mouerent uniuersam creaturam. <span style="font-size: 80%;">3.</SPAN> ego
dolebam pro infelici senecta eius.
</P>

<p>
<b>[10]</B> Pridie quam pugnaremus, uideo in horomate hoc: venisse Pomponium diaconum
ad ostium carceris et pulsare uehementer.<span style="font-size: 80%;">2.</SPAN> et exiui ad eum et aperui ei; qui
erat uestitus discincta candida, habens multiplices galliculas. <span style="font-size: 80%;">3.</SPAN> et dixit
mihi: Perpetua, te expectamus; ueni. et tenuit mihi manum et coepimus ire per
aspera loca et flexuosa. <span style="font-size: 80%;">4.</SPAN> uix tandem peruenimus anhelantes ad amphitheatrum
et induxit me in media arena et dixit mihi: Noli pauere. hic sum tecum et
conlaboro tecum. et abiit. <span style="font-size: 80%;">5.</SPAN> et aspicio populum ingentem adtonitum; et quia
sciebam me ad bestias damnatam esse, mirabar quod non mitterentur mihi bestiae.
<span style="font-size: 80%;">6.</SPAN> et exiuit quidam contra me Aegyptius foedus specie cum adiutoribus suis pugnaturus mecum. ueniunt et ad me adolescentes decori,
adiutores et fautores mei. <span style="font-size: 80%;">7.</SPAN> et expoliata sum et facta sum masculus; et
coeperunt me fauisores mei oleo defricare, quomodo solent in agone. et illum
contra Aegyptium uideo in afa uolutantem. <span style="font-size: 80%;">8.</SPAN> et exiuit uir quidam mirae
magnitudinis ut etiam excederet fastigium amphitheatri, discinctatus, purpuram
inter duos clauos per medium pectus habens, et galliculas multiformes ex auro
et argento factas, et ferens uirgam quasi lanista, et ramum uiridem in quo
erant mala aurea. <span style="font-size: 80%;">9.</SPAN> et petiit silentium et dixit: Hic Aegyptius, si hanc
uicerit, occidet illam gladio; haec, si hunc uicerit, accipiet ramum istum. <span style="font-size: 80%;">10.</SPAN>
et recessit. et accessimus ad inuicem et coepimus mittere pugnos. ille mihi
pedes adprehendere uolebat; ego autem illi calcibus faciem caedebam. <span style="font-size: 80%;">11.</SPAN> et
sublata sum in aere et coepi eum sic caedere quasi terram non calcans. at ubi
uidi moram fieri, iunxi manus ut digitos in digitos mitterem et apprehendi illi
caput; et cecidit in faciem et calcaui illi caput. <span style="font-size: 80%;">12.</SPAN> et coepit populus
clamare et fauisores mei psallere. et accessi ad lanistam et accepi ramum. <span style="font-size: 80%;">13.</SPAN>
et osculatus est me et dixit mihi: Filia, pax tecum. et coepi ire cum gloria ad
portam Sanauiuariam. et experrecta sum. <span style="font-size: 80%;">14.</SPAN> et intellexi me non ad bestias, sed
contra diabolum esse pugnaturam; sed sciebam mihi esse uictoriam. <span style="font-size: 80%;">15.</SPAN> hoc usque
in pridie muneris egi; ipsius autem muneris actum, si quis uoluerit, scribat.
</P>

<p>
<b>[11]</B>  Sed et Saturus benedictus hanc uisionem suam edidit, quam ipse
conscripsit. <span style="font-size: 80%;">2.</SPAN> Passi, inquit, eramus, et exiuimus de carne, et coepimus ferri
a quattuor angelis in orientem, quorum manus nos non tangebant. <span style="font-size: 80%;">3.</SPAN> ibamus autem
non supini sursum uersi, sed quasi mollem cliuum ascendentes. <span style="font-size: 80%;">4.</SPAN> et liberato
primo mundo uidimus lucem inmensam, et dixi Perpetuae (erat enim haec in latere
meo): Hoc est quod nobis Dominus promittebat: percepimus promissionem. <span style="font-size: 80%;">5.</SPAN> et
dum gestamur ab ipsis quattuor angelis, factum est nobis spatium grande, quod
tale fuit quasi uiridiarium arbores habens rosae et omne genus flores. <span style="font-size: 80%;">6.</SPAN>
altitudo arborum erat in modum cypressi, quarum folia cadebant sine cessatione.
<span style="font-size: 80%;">7.</SPAN> ibi autem in uiridiario alii quattuor angeli fuerunt clariores ceteris: qui,
ubi uiderunt nos, honorem nobis dederunt, et dixerunt ceteris angelis, Ecce
sunt, ecce sunt, cum admiratione. et expauescentes quattuor illi angeli qui
gestabant nos, deposuerunt nos. <span style="font-size: 80%;">8.</SPAN> et pedibus nostris transiuimus ad stadium
uia lata. <span style="font-size: 80%;">9.</SPAN> ibi inuenimus Iocundum et Saturninum et Artaxium, qui eadem
persecutione uiui arserunt, et Quintum, qui et ipse martyr in carcere exierat.
et quaerebamus de illis, ubi essent. <span style="font-size: 80%;">10.</SPAN> ceteri angeli dixerunt nobis: Venite
prius, introite, et salutate Dominum.
</P>

<p>
<b>[12]</B>   Et uenimus prope locum cuius loci parietes tales erant quasi de luce
aedificati; et ante ostium loci illius angeli quattuor stabant, qui introeuntes
uestierunt stolas candidas. <span style="font-size: 80%;">2.</SPAN> et introiuimus, et audiuimus uocem unitam
dicentem,<i> agios agios agios, </I>sine cessatione. <span style="font-size: 80%;">3.</SPAN> et uidimus
in eodem loco sedentem quasi hominem canum, niueos habentem capillos et uultu
iuuenili, cuius pedes non uidimus. <span style="font-size: 80%;">4.</SPAN> et in dextera et in sinistra seniores
quattuor, et post illos ceteri seniores complures stabant. <span style="font-size: 80%;">5.</SPAN> et introeuntes
cum admiratione stetimus ante thronum, et quattuor angeli subleuauerunt nos et
osculati sumus illum, et de manu suatraiecit nobis in faciem. <span style="font-size: 80%;">6.</SPAN> et ceteri
seniores dixerunt nobis: Stemus; et stetimus et pacem fecimus. et dixerunt
nobis seniorex: Ite et ludite. <span style="font-size: 80%;">7.</SPAN> et dixi Perpetuae: Habes quod uis. et dixit
mihi: Deo gratias, ut quomodo in carne hilaris fui, hilarior sim et hic modo.
</P>

<p>
<b>[13]</B>  Et exiuimus et uidimus ante fores Optatum episcopum ad dexteram et
Aspasium presbyterum doctorem ad sinistram separatos et tristes. <span style="font-size: 80%;">2.</SPAN> et miserunt
se ad pedes nobis et dixerunt: Componite inter nos, quia existis, et sic nos
reliquistis. <span style="font-size: 80%;">3.</SPAN> et diximus illis: Non tu es papa noster et tu presbyter, ut uos
ad pedes nobis mittatis? et moti sumus et complexi illos sumus. <span style="font-size: 80%;">4.</SPAN> et coepit
Perpetua graece cum illis loqui, et segregauimus eos in uiridiarium sub arbore
rosae. <span style="font-size: 80%;">5.</SPAN> et dum loquimur cum eis, dixerunt illis angeli: Sinite illos
refrigerent; et si quas habetis inter uos dissensiones, dimittite uobis
inuicem. <span style="font-size: 80%;">6.</SPAN> et conturbauerunt eos. et dixerunt Optato: Corrige plebem tuam,
quia sic ad te conueniunt quasi de circo redeuntes et de factionibus certantes.
<span style="font-size: 80%;">7.</SPAN> et sic nobis uisum est quasi uellent claudere portas. <span style="font-size: 80%;">8.</SPAN> et coepimus illic
multos fratres cognoscere sed et martyras. uniuersi odore inenarrabili alebamur
qui nos satiabat. tunc gaudens experrectus sum.
</P>

<p>
<b>[14]</B>   Hae uisiones insigniores ipsorum martyrum beatissimorum Saturi et
Perpetuae, quas ipsi conscripserunt. <span style="font-size: 80%;">2.</SPAN> Secundulum uero Deus maturiore exitu de
saeculo adhuc in carcere euocauit non sine gratia ut bestias lucraretur. <span style="font-size: 80%;">3.</SPAN>
gladium tamen etsi non anima certe caro eius agnouit.
</P>

<p>
<b>[15]</B> Circa Felicitatem uero et illi gratia domini eiusmodi contigit. <span style="font-size: 80%;">2.</SPAN> cum
octo iam mensium uentrem haberet (nam praegnans fuerat adprehensa), instante
spectaculi die in magno erat luctu ne propter uentrem differretur (quia non
licet praegnantes poenae repraesentari) et ne inter alios postea sceleratos
sanctum et innocentem sanguinem funderet. <span style="font-size: 80%;">3.</SPAN> sed et conmartyres grauiter
contristabantur ne tam bonam sociam quasi comitem solam in uia eiusdem spei
relinquerent. <span style="font-size: 80%;">4.</SPAN> coniuncto itaque unito gemitu ad Dominum orationem fuderunt
ante tertium diem muneris. <span style="font-size: 80%;">5.</SPAN> statim post orationem dolores inuaserunt. et cum
pro naturali difficultate octaui mensis in partu laborans doleret, ait illi
quidam ex ministris cataractariorum: Quae sic modo doles, quid facies obiecta
bestiis, quas contempsisti cum sacrificare noluisti? <span style="font-size: 80%;">6.</SPAN> et illa respondit: Modo
ego patior quod patior; illic autem alius erit in me qui patietur pro me, quia
et ego pro illo passura sum. <span style="font-size: 80%;">7.</SPAN> ita enixa est puellam, quam sibi quaedam soror
in filiam educauit.
</P>

<p>
<b>[16]</B> Quoniam ergo permisit et permittendo uoluit Spiritus Sanctus ordinem
ipsius muneris conscribi, etsi indigni ad supplementum tantae gloriae
describendae, tamen quasi mandatum sanctissimae Perpetuae, immo fideicommissum
eius exequimur, unum adicientes documentum de ipsius constantia et animi
sublimitate. <span style="font-size: 80%;">2.</SPAN> cum tribunus castigatius eos castigaret, quia ex admonitionibus
hominum uanissimorum uerebatur ne subtraherentur de carcere incantationibus
aliquibus magicis, in faciem ei Perpetua respondit: <span style="font-size: 80%;">3</SPAN> Quid utique non permittis
nobis refrigerare noxiis nobilissimis, Caesaris scilicet, et natali eiusdem
pugnaturis? aut non tua gloria est, si pinguiores illo producamur? <span style="font-size: 80%;">4.</SPAN> horruit
et erubuit tribunus; et ita iussit illos humanius haberi ut fratribus eius et
ceteris facultas fieret introeundi et refrigerandi cum eis, iam et ipso optione
carceris credente.
</P>

<p>
<b>[17]</B>   Pridie quoque cum illam cenam ultimam quam liberam uocant, quantum in
ipsis erat, non cenam liberam sed agapem cenarent, eadem constantia ad populum
uerba iactabant, comminantes iudicium Dei, contestantes passionis suae
felicitatem, inridentes concurrentium curiositatem, dicente Saturo: <span style="font-size: 80%;">2</SPAN> Crastinus
satis uobis non est? quid libenter uidetis quod odistis? hodie amici, cras
inimici. notate tamen uobis facies nostras diligenter, ut recognoscatis nos in
die illo. <span style="font-size: 80%;">3.</SPAN> ita omnes inde adtoniti discedebant, ex quibus multi
crediderunt.
</P>

<p>
<b>[18]</B>   Illuxit dies uictoriae illorum, et processerunt de carcere in
amphitheatrum quasi in caelum hilares, uultu decori, si forte gaudio pauentes
non timore. <span style="font-size: 80%;">2.</SPAN> sequebatur Perpetua lucido uultu et placido incessu ut matrona
Christi, ut Dei delicata, uigore oculorum deiciens omnium conspectum. <span style="font-size: 80%;">3.</SPAN> item
Felicitas, saluam se peperisse gaudens ut ad bestias pugnaret, a sanguine ad
sanguinem, ab obstetrice ad retiarium, lotura post partum baptismo secundo. <span style="font-size: 80%;">4.</SPAN>
et cum ducti essent in portam et cogerentur habitum induere, uiri quidem
sacerdotum Saturni, feminae uero sacratarum Cereri, generosa illa in finem
usque constantia repugnauit. <span style="font-size: 80%;">5.</SPAN> dicebat enim: Ideo ad hoc sponte peruenimus ne
libertas nostra obduceretur; ideo animam nostram addiximus, ne tale aliquid
faceremus; hoc uobiscum pacti sumus. <span style="font-size: 80%;">6.</SPAN> agnouit iniustitia iustitiam: concessit
tribunus. quomodo erant, simpliciter inducerentur. <span style="font-size: 80%;">7.</SPAN> Perpetua psallebat caput
iam Aegyptii calcans. Reuocatus et Saturninus et Saturus populo spectanti
comminabantur. <span style="font-size: 80%;">8.</SPAN> dehinc ut sub conspectu Hilariani peruenerunt, gestu et nutu
coeperunt Hilariano dicere: Tu nos, inquiunt, te autem Deus. <span style="font-size: 80%;">9.</SPAN> ad hoc populus
exasperatus flagellis eos uexari per ordinem uenatorum postulauit; et utique
gratulati sunt quod aliquid et de dominicis passionibus essent consecuti.
</P>

<p>
<b>[19]</B>   Sed qui dixerat: <i>Petite et accipietis, </I>petentibus dederat eum
exitum quem quis desiderauerat. <span style="font-size: 80%;">2.</SPAN> nam, si quando inter se de martyrii sui uoto
sermocinabantur, Saturninus quidem omnibus bestiis uelle se obici profitebatur,
ut scilicet gloriosiorem gestaret coronam. <span style="font-size: 80%;">3.</SPAN> itaque in commissione spectaculi
ipse et Reuocatus leopardum experti etiam super pulpitum ab urso uexati sunt.
<span style="font-size: 80%;">4.</SPAN> Saturus autem nihil magis quam ursum abominabatur; sed uno morsu leopardi
confici se iam praesumebat. <span style="font-size: 80%;">5.</SPAN> itaque cum apro subministraretur, uenator potius
qui illum apro subligauerat, subfossus ab eadem bestia post dies muneris obiit;
Saturus solummodo tractus est. <span style="font-size: 80%;">6.</SPAN> et cum ad ursurn substrictus esset in
ponte, ursus de cauea prodire noluit. itaque secundo Saturus inlaesus
reuocatur.
</P>

<p>
<b>[20]</B>  Puellis autem ferocissimam uaccam ideoque praeter consuetudinem
conparatam diabolus praeparauit, sexui earum etiam de bestia aemulatus. <span style="font-size: 80%;">2.</SPAN>
itaque dispoliatae et reticulis indutae producebantur. horruit populus alteram
respiciens puellam delicatam, alteram a partu recentem stillantibus mammis. <span style="font-size: 80%;">3.</SPAN>
ita reuocatae et discinctis indutae. prior Perpetua iactata est et concidit in
lumbos. <span style="font-size: 80%;">4.</SPAN> et ubi sedit, tunicam a latere discissam ad uelamentum femoris
reduxit pudoris potius memor quam doloris. <span style="font-size: 80%;">5.</SPAN> dehinc acu requisita et dispersos
capillos infibulauit; non enim decebat martyram sparsis capillis pati, ne in
sua gloria plangere uideretur. <span style="font-size: 80%;">6.</SPAN> ita surrexit et elisam Felicitatem cum
uidisset, accessit et manum ei tradidit et suscitauit illam. et ambae pariter
steterunt. <span style="font-size: 80%;">7.</SPAN> et populi duritia deuicta, reuocatae sunt in portam Sanauiuariam.
<span style="font-size: 80%;">8.</SPAN> illic Perpetua a quodam tunc catechumeno Rustico nomine qui ei adhaerebat,
suscepta et quasi a somno expergita (adeo in spiritu et in extasi fuerat)
circumspicere coepit et stupentibus omnibus ait: Quando, inquit, producimur ad
uaccam illam nescioquam? <span style="font-size: 80%;">9.</SPAN> et cum audisset quod iam euenerat, non prius
credidit nisi quasdam notas uexationis in corpore et habitu suo recognouisset.
<span style="font-size: 80%;">10.</SPAN> exinde accersitum fratrem suum et illum catechumenum, adlocuta est dicens:
<i>In fide state </I>et inuicem omnes diligite, et passionibus nostris ne
scandalizemini.
</P>

<p>
<b>[21]</B>   Item Saturus in alia porta Pudentem militem exhortabatur dicens: Ad
summam, inquit, certe, sicut praesumpsi et praedixi, nullam usque adhuc bestiam
sensi. et nunc de toto corde credas: ecce prodeo illo, et ab uno morsu leopardi
consummor. <span style="font-size: 80%;">2.</SPAN> et statim in fine spectaculi leopardo obiectus de uno morsu tanto
perfusus est sanguine, ut populus revertenti illi secundi baptismatis
testimonium reclamauerit: Saluum lotum! saluum lotum! <span style="font-size: 80%;">3.</SPAN> plane utique saluus
erat qui hoc modo lauerat. <span style="font-size: 80%;">4.</SPAN> tunc Pudenti militi, [inquit] Vale, inquit, et
memento fidei et mei; et haec te non conturbent, sed confirment. <span style="font-size: 80%;">5.</SPAN> simulque
ansulam de digito eius petiit, et uulneri suo mersam reddidit ei hereditatem,
pignus relinquens illi et memoriam sanguinis. <span style="font-size: 80%;">6.</SPAN> exinde iam exanimis
prosternitur cum ceteris ad iugulationem solito loco. <span style="font-size: 80%;">7.</SPAN> et cum populus illos
in medio postularet, ut gladio penetranti in eorum corpore oculos suos comites
homicidii adiungerent, ultro surrexerunt et se quo uolebat populus
transtulerunt, ante iam osculati inuicem, ut martyrium per sollemnia pacis
consummarent. <span style="font-size: 80%;">8.</SPAN> ceteri quidem inmobiles et cum silentio ferrum receperunt:
multo magis Saturus, qui et prior ascenderat, prior reddidit spiritum; nam et
Perpetuam sustinebat. <span style="font-size: 80%;">9.</SPAN> Perpetua autem, ut aliquid doloris gustaret, inter
ossa conpuncta exululauit, et errantem dexteram tirunculi gladiatoris ipsa in
iugulum suum transtulit. <span style="font-size: 80%;">10.</SPAN> fortasse tanta femina aliter non potuisset occidi,
quae ab inmundo spiritu timebatur, nisi ipsa uoluisset. </P>

<p>
<span style="font-size: 80%;">11.</SPAN> O fortissimi ac beatissimi martyres! o uere uocati et electi in gloriam
domini nostri Iesu Christi! quam qui magnificat et honorificat et adorat,
utique et haec non minora ueteribus exempla in aedificationem Ecclesiae legere
debet, ut nouae quoque uirtutes unum et eundem semper Spiritum Sanctum usque
adhuc operari testificentur, et omnipotentem Deum Patrem et Filium eius Iesum
Christum dominum nostrum, cui est claritas et inmensa potestas in saecula
saeculorum. Amen.
</p>

<p class=border></P>

<p>This text is taken from <i>The Acts of the Christian Martyrs</I>, ed. H. Musurillo. Oxford 1972. p.106-130.  Italicised words are quotations from Scripture.
</p>

<p class=border></P>

<p>
<table border=0 cellspacing=15 cellpadding=0 align=CENTER>
<tr>
	<td><a href="/christian">Christian Latin</a>
	<td><a href="/index.html">The Latin Library</a>
	<td><a href="/classics.html">The Classics Page</a>
</table>
</p>
</body>
</html>