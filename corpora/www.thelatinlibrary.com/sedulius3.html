<html>
	<head>
		<title>
			Sedulius: Carmen Paschale III
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>SEDULIUS<br>CARMEN PASCHALE<br>LIBER TERTIUS
</P>

<p class=border></P>

<p>
Primus suae Dominus thalamis dignatus adesse<br>
Virtutis documenta dedit convivaque praesens<br>
Pascere, non pasci veniens, mirabile! fusas<br>
In vinum convertit aquas: amittere gaudent<br>
Pallorem latices, mutavit laeta saporem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</SPAN><br>
Unda suum largita merum, mensasque per omnes<br>
Dulcia non nato rubuerunt pocula musto.<br>
Implecit sex ergo lacus hoc nectare Christus:<br>
Quippe ferax qui vitis erat virtute colona<br>
Omnia fructificans, cuius sub tegmine blando&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</SPAN><br>
Mitis inocciduas enutrit pampinus uvas.<br>
&nbsp;&nbsp;&nbsp;&nbsp;&nbsp;Post regulus nato quidam moriente rogabat<br>
Flebilis et supplex Dominum, quo viseret aegrum<br>
Febre laborantem puerum trepidamque vetaret<br>
Labi animam de sede sua. tunc larga potestas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</SPAN><br>
Credenti quae nulla negat nec dona retardat,<br>
Velocem comitata fidem, sermone salutem<br>
Concedens facili: vivit iam filius, inquit,<br>
Perge, tuus. quantum imperii fert iussio Christi!<br>
Non dixit 'victurus erit' sed 'iam quia vivit'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</SPAN><br>
More Dei, qui cuncta prius quam nata videndo<br>
Praeteritum cernit quidquid vult esse futurum.<br>
&nbsp;&nbsp;&nbsp;&nbsp;&nbsp;Inde salutiferis incedens gressibus urbes,<br>
Oppida, rura, casas, vicos, castella peragrans,<br>
Omnia depulsis sanabat corpora morbis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25</SPAN><br>
&nbsp;&nbsp;&nbsp;&nbsp;&nbsp;Ecce autem mediae clamans ex agmine turbae<br>
Leprosus poscebat opem variosque per artus<br>
Plus candore miser: si vis, Domine, inquit, ab istis<br>
Me maculis mundare, potes. 'volo' Christus ut inquit,<br>
Confestim redit una cutis proprioque decore&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</SPAN><br>
Laeta peregrinam mutarunt membra figuram,<br>
Inque suo magis est vix agnitus ille colore.<br>
&nbsp;&nbsp;&nbsp;&nbsp;&nbsp;Forte Petri validae torrebat lampadis aestu<br>
Febris anhela socrum, dubioque in funere pendens<br>
Saucia sub gelidis ardebat vita periclis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">35</SPAN><br>
Inmensusque calor frigus letale coquebat.<br>
At posquam fessos Domini manus adtigit artus,<br>
Igneus ardor abiit, totisque extincta medullis<br>
Fonte latentis aquae cecidit violentia flammae.<br>
&nbsp;&nbsp;&nbsp;&nbsp;&nbsp;Quin etiam rabidas nigrorum depulit iras&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">40</SPAN><br>
Spirituum, ne flatus atrox laceraret iniqua<br>
Peste homines operisque Dei vexaret honorem,<br>
Quem norat non esse Dei; passimque catervas<br>
Ut pius innumeras pulso languore saluti<br>
Reddidit et varia populos a clade levavit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">45</SPAN><br>
&nbsp;&nbsp;&nbsp;&nbsp;&nbsp;Inde marina petens arentes gressibus algas<br>
Pressit, et exiguae conscendens robora cumbae<br>
Aequoreas intravit aquas; Dominumque sequentes<br>
Discipuli placido librabant carbasa ponto.<br>
Iam procul a terris fuerat ratis actaque flabris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">50</SPAN><br>
Sulcabat medium puppis secura profundum,<br>
Cum subito fera surgit hiems pelagusque procellis<br>
Vertitur et trepidam quatiunt vada salsa carinam.<br>
Perculerat formido animos, seseque putabant<br>
Naufraga litoreis iam tendere brachia saxis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">55</SPAN><br>
Ipse autem placidum carpebat pectore somnum,<br>
Maiestate vigil, quia non dormitat in aevum,<br>
Qui regit Israhel neque prorsus dormiet umquam.<br>
Ergo ubi pulsa quies cunctis lacrimantibus una<br>
Voce simul 'miserere citus, miserere, perimus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">60</SPAN><br>
Auxilio succurre pio', nil vota moratus,<br>
Exurgens Dominus validis mitescere ventis<br>
Imperat et dicto citius tumida aequora placat.<br>
Non erat illa feri pugnax audacia ponti,<br>
In Dominum tumidas quae surgere cogeret undas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">65</SPAN><br>
Nec metuenda truces agitabant flamina vires:<br>
Sed laetum exiliens Christo mare conpulit imum<br>
Obsequio fervere fretum, rapidoque volatu<br>
Moverunt avidas ventorum gaudia pinnas.<br>
&nbsp;&nbsp;&nbsp;&nbsp;&nbsp;Interea placido transvectus marmore puppem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">70</SPAN><br>
Liquerat et medios lustrabat passibus agros,<br>
Cum procul e tumulis gemino stridore ruentes<br>
Prosiluere viri, quos non mala daemone pauco<br>
Sed legio vexabat atrox, nexuque cruento<br>
Saeva catenatis gestantes vincla lacertis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">75</SPAN><br>
Angebat quoque poena duplex. heu dura furoris<br>
Condicio! qui vim patitur magis ille ligatur.<br>
Tunc Domini praecepta tremens exire iubentis,<br>
Spiritus infelix hominem non audet adire,<br>
Effigiem reddit quam Christum cernit habere:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">80</SPAN><br>
Sed pecus, inmunda gaudens lue, semper amicum<br>
Sordibus atque olido consuetum vivere caeno<br>
Pro meritis petiere suis tristesque phalanges<br>
Porcinum tenuere gregem: niger, hispidus, horrens<br>
Talem quippe domum dignus fuit hospes habere.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">85</SPAN><br>
&nbsp;&nbsp;&nbsp;&nbsp;&nbsp;Hinc alias Dominus pelago dilatus in oras,<br>
Intravit natale solum, quo corpore nasci<br>
Se voluit patriamque sibi pater ipse dicavit.<br>
Ecce aderant vivum portantes iamque cadaver<br>
Bis bina cervice viri lectoque cubantem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">90</SPAN><br>
Vix hominem, cui vita manens sine corporis usu<br>
Mortis imago fuit, resolutaque membra iacebant<br>
Officiis deserta suis, fluxosque per artus<br>
Languida dimissis pendebant vincula nervis.<br>
Hunc ubi virtutum Dominus conspexit egentem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">95</SPAN><br>
Robore, peccatis primum mundavit ademptis,<br>
Quae generant augmenta malis miseroque iacenti:<br>
Surge, ait, et proprium scapulis adtolle grabatum,<br>
Inque tuam discede domum. nil iussa moratus,<br>
Cui fuerat concessa salus, vestigia linquens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">100</SPAN><br>
Tandem aliena suis laetatur vadere plantis<br>
Vectoremque suum grata mercede revexit.<br>
&nbsp;&nbsp;&nbsp;&nbsp;&nbsp;Principis interea synagogae filia clauso<br>
Functa die superas moriens amiserat auras.<br>
At genitor, cui finis edax spem prolis adultae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">105</SPAN><br>
Sustulerat, sanctos Domini lacrimansque gemensque<br>
Conruit ante pedes, vix verba precantia fari<br>
Singultu quatiente valens, 'miserere parentis<br>
Orbati, miserere senis, modo filia' dicens<br>
'Unica virgineis nec adhuc matura sub annis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">110</SPAN><br>
Occidit et misero patris mihi nomen ademit.<br>
Adfer opem lapsamque animam per membra refunde,<br>
Qui totum praestare potes.' haec inquit: et auctor<br>
Lucis ad extinctae pergebat funera gressum<br>
Vix populo stipante movens, permixtaque turbis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">115</SPAN><br>
Ibat inundantem mulier perpessa cruorem,<br>
Quae magnas tenuarat opes, ut sanior esset,<br>
Exhaustaque domu nec proficiente medella<br>
Perdiderat proprium pariter cum sanguine censum.<br>
Ast ubi credentis iam sano in pectore coepit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">120</SPAN><br>
Dives adesse fides, mediis inmersa catervis<br>
Nititur aversi vel filum tangere Christi.<br>
Posteriusque latens subitam furata salutem<br>
Extrema de veste rapit siccisque fluentis<br>
Damnavit patulas audax fiducia venas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">125</SPAN><br>
Senserat ista Deus, cuius de fonte cucurrit<br>
Quod virtus secreta dedit, furtumque fidele<br>
Laudat et egregiae tribuit sua vota rapinae.<br>
&nbsp;&nbsp;&nbsp;&nbsp;&nbsp;Ventum erat ad maesti lugentia culmina tecti<br>
Deflentemque domum, moriens ubi virgo iacebat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">130</SPAN><br>
Extremum sortita diem, trepidusque tumultus<br>
Omnia lamentis ululans implebat amaris,<br>
Funereosque modos cantu lacrimante gemebant<br>
Tibicines, plangorque frequens confuderat aedes.<br>
Ponite sollicita conceptos mente dolores,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">135</SPAN><br>
Hic sopor est, Salvator ait, nec funus adesse<br>
Credite, nec somno positam lugete puellam.<br>
Dixerat et gelida constrictum morte cadaver<br>
Spiritus igne fovet, verboque inmobile corpus<br>
Suscitat atque semel genitam bis vivere praestat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">140</SPAN><br>
Obstipuere animis, inopinaque vota parentes<br>
Aspiciunt versisque modis per gaudia plangunt.<br>
&nbsp;&nbsp;&nbsp;&nbsp;&nbsp;Inde pedem referens duo conspicit ecce sequentes<br>
Caecatos clamare viros: fili inclite David,<br>
Decute nocturnas extinctis vultibus umbras&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">145</SPAN><br>
Et clarum largire diem. quam credere tutum,<br>
Quam sanum est cognosse Deum! iam corde videbant<br>
Qui lucis sensere viam; tunc caeca precantum<br>
Lumina defuso ceu torpens ignis olivo<br>
Sub Domini micuere manu, tactuque sereno&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">150</SPAN><br>
Instaurata suis radiarunt ora lucernis.<br>
&nbsp;&nbsp;&nbsp;&nbsp;&nbsp;His ita dimissis alius producitur aeger,<br>
Multiplici languore miser, qui voce relictus,<br>
Auditu vacuus, solo per inania membra<br>
Daemone plenus erat. hunc protinus ordine sacro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">155</SPAN><br>
Curavit versis Deus in contraria causis,<br>
Daemonio vacuans, auditu et voce reformans.<br>
&nbsp;&nbsp;&nbsp;&nbsp;&nbsp;Nec minus interea proprios iubet omnia posse<br>
Discipulos totisque simul virtutibus implens:<br>
Ite, ait, et tristes morborum excludite pestes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">160</SPAN><br>
Sed domus Israhel (quia necdum nomine gentes<br>
Auxerat hoc omnes), caelorum dicite regnum,<br>
Daemoniis auferte locum, depellite lepram<br>
Functaque subductae revocate cadavera vitae:<br>
Sumpsistis gratis, cunctis inpendite gratis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">165</SPAN><br>
Ac velut hoc dicens: ego vobis quippe ministris<br>
Servandos conmitto greges, ego denique pastor<br>
Sum bonus et proprios ad victum largior agros:<br>
Nemo meis ovibus quae sunt mea pascua vendat.<br>
Haec in apostolicas ideo prius edidit aures&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">170</SPAN><br>
Omnipotens, ut ab his iam sese auctore magistris<br>
In reliquum doctrina fluens decurreret aevum:<br>
Qualiter ex uno paradisi fonte leguntur<br>
Quatuor ingentes procedere cursibus amnes,<br>
Ex quibus in totum sparguntur flumina mundum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">175</SPAN><br>
&lt;Quisquis enim deitatis opus, quod non habet ex se<br>
Sed Domino tradente gerit, sub nomine puro<br>
Suscipiet, puro dispenset munere, possit<br>
Ut dispensator non ut mercator haberi<br>
Davidisque modis vitam cantare futuram:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">180</SPAN><br>
Intrabo in Domini requiem, quia nescio mercem.&gt;<br>
&nbsp;&nbsp;&nbsp;&nbsp;&nbsp;Exin conspicuam synagogae ingressus in aulam,<br>
Aspicit invalidum, dimenso corpore mancum,<br>
Seminecem membris, non totum vivere, cuius<br>
Arida torpentem damnarat dextera partem;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">185</SPAN><br>
Imperioque medens gelidam recalescere palmam<br>
Praecepit et reduci divino more saluti,<br>
Sicut semper agit, nil tollit et omnia reddit.<br>
&nbsp;&nbsp;&nbsp;&nbsp;&nbsp;En iterum veteres instaurans lubricus artes<br>
Ille chelydrus adest, nigri qui felle veneni&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">190</SPAN><br>
Lividus humano gaudet pinguescere tabo,<br>
Quodque per alternos totiens disperserat aegros<br>
Viros in unius progressus viscera fudit:<br>
Cui vocem lumenque tulit, triplicique furore<br>
Saucia membra tenens mutum quatiebat et orbum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">195</SPAN><br>
Tunc Dominus mundi, lux nostra et sermo parentis,<br>
Sordibus exclusis oculos atque ora novavit:<br>
Verbaque per verbum, per lumen lumina surgunt.<br>
&nbsp;&nbsp;&nbsp;&nbsp;&nbsp;Venerat et mulier morbo contracta vetusto<br>
Non senio, tremebunda, gemens, incurva, caducis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">200</SPAN><br>
Vultibus et solam dispectans cernua terram.<br>
Quae Domino miserante iuges post octo decemque<br>
Membra levat messes, caelumque ac sidera tandem<br>
Cernit et ardentem solis reminiscitur orbem,<br>
Totum erecta videns: quia quos malus opprimit hostis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">205</SPAN><br>
Ima petunt, quos Christus alit sine labe resurgunt.<br>
&nbsp;&nbsp;&nbsp;&nbsp;&nbsp;Cumque dehinc populum sese in deserta secutum<br>
Ut typicus Moyses verusque propheta videret<br>
Antiquam sentire famem, maioribus actis<br>
Antiquam monstravit opem. tunc alite multa&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">210</SPAN><br>
Carnis opima dedit, geminis modo piscibus auxit;<br>
Sufficiens tunc manna pluit, modo panibus amplum<br>
Quinque dedit victum per milia quinque virorum.<br>
Cetera turba latet, numero nec clauditur ullo<br>
Maxima parvorum legio vel maxima matrum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">215</SPAN><br>
Quodque magis stupeas, cophinos ablata replerunt<br>
Fragmina bis senos, populisque vorantibus aucta<br>
Quae redit a cunctis non est data copia mensis.<br>
&nbsp;&nbsp;&nbsp;&nbsp;&nbsp;Iamque senescentem calidi sub caerula ponti<br>
Oceano rapiente diem, cum pallor adesset&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">220</SPAN><br>
Noctis et astriferas induceret hesperus umbras,<br>
Discipuli solo terris residente magistro<br>
Undosum petiere salum, fluctuque tumenti<br>
Torva laborantem iactabant aequora puppem;<br>
Adversus nam flatus erat. tunc noctis opacae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">225</SPAN><br>
Tempore calcatas Dominus superambulat undas<br>
Et vasti premit arva freti, glaucisque fluentis<br>
Circumfusa sacras lambebant marmora plantas.<br>
Miratur stupefacta cohors sub calle pedestri<br>
Navigeras patuisse vias: at Petrus amicam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">230</SPAN><br>
Doctus habere fidem Christumque agnoscere semper<br>
In medias discendit aquas, quem dextra levavit<br>
Labentem Domini, nil tanto in gurgite passum:<br>
Cui portus fuit ille manus, pelagique viator<br>
Libera per vitreos movit vestigia campos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">235</SPAN><br>
&nbsp;&nbsp;&nbsp;&nbsp;&nbsp;Genesar inde soli Domino veniente coloni<br>
Infirmos traxere suos, ut fimbria saltim<br>
Vix adtacta Dei morbis mederetur acerbis:<br>
Et quotquot tetigere iugem sensere salutem.<br>
Quam pretiosa fuit quae numquam vendita vestis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">240</SPAN><br>
Ipsa omnes modici redimebat munere fili!<br>
&nbsp;&nbsp;&nbsp;&nbsp;&nbsp;Hinc Tyrias partes Sidoniaque arva petentem<br>
Anxia pro natae vitio, quam spiritus atris<br>
Vexabat stimulis, mulier Chananaea rogabat,<br>
Se canibus confessa parem, qui more sagaci&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">245</SPAN><br>
Semper odoratae recubant ad limina mensae,<br>
Adsueti refluas dominorum lambere micas.<br>
Vox humilis, sed celsa fides, quae sospite nata<br>
De cane fecit ovem gentisque in sentibus ortam<br>
Conpulit Hebraei de gramine vescier agri.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">250</SPAN><br>
&nbsp;&nbsp;&nbsp;&nbsp;&nbsp;Alta dehinc subiens montis iuga plebe sequente<br>
Milia caecorum, claudorum milia passim<br>
Leprososque simul populos surdasque catervas<br>
Invalidasque manus et quidquid debile vulgi<br>
Venerat, in priscum conponit motibus usum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">255</SPAN><br>
Et revocata suis adtempterat organa nervis.<br>
&nbsp;&nbsp;&nbsp;&nbsp;&nbsp;Dumque medens aegrum refovet virtute tumultum,<br>
Tertia lux aderat, sterilique in cespite nullum<br>
Contigerat plebs tanta cibum, nimiosque labores<br>
Nutribat geminanda fames si saucia callem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">260</SPAN><br>
Turba per ingentem dapibus ieiuna rediret.<br>
Qua flexus pietate Deus, qui semper egentum<br>
Panis adest victumque locis sine frugibus infert,<br>
Pisciculis paucis et septem panibus agmen<br>
Pavit inorme virum, praeterque infirma secundi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">265</SPAN><br>
Sexus et aetatis saturavit quattuor illic<br>
Milia vescentum. plus ut mireris, et auctas<br>
Disce fuisse dapes, epulas nutrivit edendo<br>
Vulgus, et adtritae creverunt morsibus escae.<br>
Reliquiasque suas, sportarum culmina septem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">270</SPAN><br>
Expavit fugitiva fames, ubi fragmine sumpto<br>
Vidit abundantem modico de semine messem.<br>
&nbsp;&nbsp;&nbsp;&nbsp;&nbsp;Nec tamen humano quamvis in corpore Christum,<br>
Matris ab occasu mortalia membra gerentem,<br>
Clam fuit esse Deum, quia non absconditur umquam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">275</SPAN><br>
Urbs in monte sedens, modio nec subditur ardens<br>
Lychnus, anhelantem sed spargens altius ignem<br>
Cunctis lumen agit: radians nam testibus amplo<br>
Discipulis fulgore tribus velut igneus ardor<br>
Solis, in aetheriam versus splendore figuram,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">280</SPAN><br>
Vicerat ore diem, vestemque tuentibus ipsam<br>
Candida forma nivis Domini de tegmine fulsit.<br>
O meritum sublime trium, quibus illa videre<br>
Contigit in mundo quae non sunt credita mundo!<br>
Quid quod et Heliam et clarum videre Moysen?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">285</SPAN><br>
Ignotos oculis viderunt lumine cordis,<br>
Ut maior sit nostra fides: hunc esse per orbem<br>
Principium ac finem, hunc [alpha] viderier, hunc [omega].<br>
Quem medium tales circumfulsere prophetae,<br>
Alter adhuc vivens, alter stans limite vitae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">290</SPAN><br>
Sidereoque sono 'meus est hic Filius' aiens<br>
Ostendit verbo genitum vox patria Christum.<br>
&nbsp;&nbsp;&nbsp;&nbsp;&nbsp;Posquam corporeos virtus regressa per artus<br>
Texit adoratam carnis velamine formam,<br>
Seque palam Dominus populis dedit: ecce repente&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">295</SPAN><br>
Vir humilis maesto deiectus lumina vultu<br>
Procedit supplexque manus et brachia tendit<br>
Inploratque gemens: unus mihi filius, unus<br>
Est, Domine; horrenda lacerat quem spiritus ira<br>
Nec linquit, nisi mergat aquis aut ignibus atris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">300</SPAN><br>
Opprimat, atque animam dubia sub morte fatigat.<br>
Hunc, precor, expulso miseratus utrumque furore<br>
Redde mihi vel redde sibi, ne caeca potestas<br>
Expellat trepidam subtracto lumine vitam.<br>
Dixerat et genua amplectens genibusque volutans&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">305</SPAN><br>
Haerebat; Dominusque pio iam pectore votis<br>
Adnuerat. tunc praedo furens ac noxius hostis,<br>
Cui possessa diu est alieni fabrica iuris,<br>
Pervasa migrare domo conpulsus, in iram<br>
Tollitur accensam correptaque carpere membra&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">310</SPAN><br>
Nititur et frustra Domino prohibente laborans<br>
Fugit in obscuras puero vivente tenebras.<br>
&nbsp;&nbsp;&nbsp;&nbsp;&nbsp;Rex etiam solus regum et Dominus dominantum<br>
Non dedignatus Petro piscante tributum<br>
Solvere Caesareum, medii de gurgite ponti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">315</SPAN><br>
Hamum ferre iubet gerolum didragmatis aurei.<br>
Incola mox pelagi pendentia fila momordit,<br>
Iussa tributa ferens, graviorque onerante metallo<br>
Vilis honor piscis pretio maiore pependit.<br>
&nbsp;&nbsp;&nbsp;&nbsp;&nbsp;Discipulisque suis se percontantibus, aulae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">320</SPAN><br>
Caelestis regni quis possit maior haberi:<br>
Ut Deus et doctor mirabilis: omnibus, inquit,<br>
Celsior est humilis cunctisque potentior ibit<br>
Qui cunctis subiectus erit seseque minorem<br>
Dimissa cervice feret, velut iste videtur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">325</SPAN><br>
Parvulus (et monstrat puerum consistere parvum);<br>
Scilicet ingenium teneri sectemur ut aevi<br>
Non annis, sed mente iubet, quia mollior aetas<br>
Nil pompae mundalis amat, non ambit honorem,<br>
Nec resupina tumet: sic purae semita vitae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">330</SPAN><br>
Quantum prona solo, tantum fit proxima caelo.<br>
Mens etenim vergens altum petit altaque vergit,<br>
Inferiorque gradus quo vult discendere surgit.<br>
Ecce humilem Dominus de stercore tollit egentem<br>
Et facit egregios inter residere tyrannos:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">355</SPAN><br>
At contra tumidum pugnaci mente rebellem<br>
Praecipitem caelo sub tartara iussit abire.<br>
Parva loquor si facta Dei per singula curram<br>
Et speciale bonum, cum sit generale revolvam.
</p>

<p class=border></P>

<p>
<table border=0 cellspacing=15 cellpadding=0 align=Center>
<tr>
	<td><a href="christian.html">Christian Latin</A>
	<td><a href="index.html">The Latin Library</A>
	<td><a href="classics.html">The Classics Page</A>
</TABLE>
</p>
</BODY></HTML>