<html>
	<head>
		<title>
			Theodulus
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>THEODULI ECLOCA<br>
<span style="font-size: 80%;">(c. 5th century A.D.)</SPAN>
</p>

<p class=border></P>

<p>
&#198;thiopum terras iam fervida torruit &aelig;stas,<br>
In Cancro solis dum volvitur aureus axis,<br>
Compuleratque suas tili&aelig; sub am&oelig;na capellas<br>
Natus ab Athenis pastor cognomine Pseustis,<br>
Pellis panther&aelig; corpus cui texit utrimque<br>
Discolor et rigidas perflavit fistula buccas<br>
Emittens sonitum per mille foramina vocum.<br>
Ad fontem iuxta pascebat oves Alithia,<br>
Virgo decora nimis David de semine regis,<br>
Cuius habens citharam fluvii percussit ad undam.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>10</FONT><br>
Substiterat fluvius tanta dulcedine captus<br>
Auscultando quasi modulantis carmina plectri<br>
Ipseque balantum grex obliviscitur esum.<br>
Non tulerat Pseustis, sed motus felle doloris<br>
Litoris alterius proclamat ab aggere tutus:<br>
&#171;Cur, Alithia, canis rebus stultissima mutis?<br>
Si iuvat, ut vincas, mecum certare potestas:<br>
Fistula nostra tuum cedet, si vincis, in usum;<br>
Victa dabis citharam; legem c&oelig;amus in &aelig;quam&#187;.<br>
Illa refert: &#171;Nec dicta movent nec pr&aelig;mia mulcent&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>20</FONT><br>
Me tua nunc adeo, quia vulnere mordeor uno:<br>
Quo res cumque cadit, testis nisi sedulus assit,<br>
Si victus fueris, non me vicisse fateris.<br>
Sed quia mutari nescit sententia c&oelig;pti,<br>
En adaquare gregem, simul et relevare calorem<br>
Nostra venit Fronesis: sedeat pro iudice nobis&#187;.<br>
Pseustis ad h&aelig;c: &#171;Video quod eam sors obtulit ultro.<br>
Huc ades, o Fronesi! nam sufficit hora diei,<br>
Ut tua iam nostro postponas seria ludo&#187;.<br>
Tunc mater Fronesis: &#171;Adaquato me grege quamvis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>30</FONT><br>
Accelerare domum iussisset uterque parentum<br>
Nec dubitem p&oelig;nas, si quicquam tardo, paratas,<br>
L&aelig;ta feram talis pr&aelig;sumens gaudia litis.<br>
Perge prior, Pseusti, quia masculus; illa sequaci<br>
&Aelig;quabit studio. Sit tetras in ordine vestro.<br>
Pitagor&aelig; numerus. Sol augeat, obsecro, tempus.&#187;
</p>

<p>
PSEUSTIS
</p>

<p>
Primus Cret&aelig;is venit Saturnus ab oris<br>
Aurea per cunctas disponens s&aelig;cula terras;<br>
Nullus ei genitor nec quisquam tempore maior;<br>
Ipso gaudet avo superum generosa propago.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>40</FONT>
</p>

<p>
ALITHIA
</p>

<p>
Incola primus homo fuit in viridi paradiso.<br>
Coniuge vipereum donec suadente venenum<br>
Hausit eo cunctis miscendo pocula mortis:<br>
Sentit adhuc proles, quod commisere parentes.
</p>

<p>
PSEUSTIS
</p>

<p>
Splendorem tanti non passus Iuppiter auri<br>
Expulit illatis patrem crudeliter armis:<br>
Decolor argento mundi successit imago<br>
Et iam primatum dedit illi curia divum.
</p>

<p>
ALITHIA
</p>

<p>
Exulat eiectus de sede pia protoplastus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>50</FONT><br>
Ac cinis in cinerem natur&aelig; mutat honorem.<br>
Ne tamen &aelig;terni temeremur stipite pomi,<br>
Flammeus ante fores vetat ensis adire volentes.
</p>

<p>
PSEUSTIS
</p>

<p>
Egregio Cecropi debetur causa litandi:<br>
Ille bovis primo rimatur viscera ferro.<br>
Sacra Iovi statuit, qu&aelig; posteritas celebravit;<br>
Condidit Athenas; adiuvit nomine Pallas.
</p>

<p>
ALITHIA
</p>

<p>
Immolat ante Deum Cain de semine frugum;<br>
Frater Abel iustus dedit acceptabile munus<br>
Sponte ferens agnum - talis decet hostia Christum -;<br>
Ense cadit fratris; loquitur post funera mortis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>60</FONT>
</p>

<p>
PSEUSTIS
</p>

<p>
Licaon Arcas c&aelig;lestes provocat iras,<br>
Quando suas &aelig;des invasit Iuppiter hospes,<br>
Fallere temptando numen Iovis; exuit ergo<br>
Corpus et os homlnis; s&aelig;vit lupus asper in arvis.
</p>

<p>
ALITHIA
</p>

<p>
Enoc, iustiti&aelig; polluto cultor in orbe,<br>
Raptus de terra nulli comparuit ultra,<br>
Iudicis adventum fidens athleta secundum;<br>
Leviathan contra socio pr&aelig;cedet Helia.
</p>

<p>
PSEUSTIS
</p>

<p>
Venit ab Oceano submergens cuncta vorago,<br>
Tellus cessit aqu&aelig;, periit quod vixerat omne;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>70</FONT><br>
Deucalion homines, pr&aelig;ter quem nemo superstes,<br>
Cum Pirra iactis renovavit coniuge saxis. 
</p>

<p>
ALITHIA
</p>

<p>
Ultio digna Dei fontes disrupit abissi<br>
Octavum N&oelig; servans in partibtis arc&aelig;;<br>
Amodo ne talem patiantur s&aelig;cula cladem,<br>
Visibus humanis per nubila panditur Iris.
</p>

<p>
PSEUSTIS
</p>

<p>
Id&aelig;os lepores puer exagitat Ganimedes,<br>
Quem Iovis arreptum devexit in &aelig;thera sursum<br>
Armiger; ablato divum concesserat ordo<br>
Nomen pincern&aelig;, quod possedit prius Hebe.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>80</FONT>
</p>

<p>
ALITHIA
</p>

<p>
Corvum perfidi&aelig; dampnant animalia qu&aelig;que,<br>
Nuntius inclusis quia noluit esse salutis;<br>
Ore columba suo ramum viridantibus intro<br>
Detulerat foliis, superest Armenia testis.
</p>

<p>
PSEUSTIS
</p>

<p>
Surrexere viri terra genitrice creati,<br>
Pellere c&aelig;licolas fuit omnibus una voluntas;<br>
Mons cumulat montem, sed totum Iuppiter hostem<br>
Fulmine deiectum Vulcani trusit in antrum.
</p>

<p>
ALITHIA
</p>

<p>
Posteritas Ad&aelig; summa Babilonis in arce<br>
Turrim construxit, qu&aelig; c&aelig;lum tangere possit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>90</FONT><br>
Excitat ira Deum: confusio fit labiorum,<br>
Disperguntur ibi, nomen non excidit urbi. 
</p>

<p>
PSEUSTIS
</p>

<p>
Fulmina Ciclopes Iovis imperio fabricantes<br>
P&aelig;one percusso morti decrevit Apollo;<br>
Mox deitate sua superum spoliatus in ira<br>
Admeti curam pecoris suscepit agendam. 
</p>

<p>
ALITHIA
</p>

<p>
Limite iussus Abram patrio discedere Sarram<br>
Assumpsit sine spe sobolis sibi concipiend&aelig;;<br>
Tandem confectis &aelig;tate creatur herilis<br>
Filius et lactat, sua quam natura gravabat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>100</FONT>
</p>

<p>
PSEUSTIS
</p>

<p>
D&aelig;dalus aptatis liquidum secat &aelig;ra pennis;<br>
Filius insequitur, fragilis sed cera liquatur<br>
Et cadit in pelagus, gemuit sub pondere fluctus.<br>
Ille sui compos brumales attigit Arctos. 
</p>

<p>
ALITHIA
</p>

<p>
Heredis forma non est motus patriarcha,<br>
Quin mactaret eum, nisi vox emissa deorsum<br>
Parcere iussisset; rapitur, qui cornibus h&aelig;ret<br>
In dumis, aries; sequitur patrem sua proles.
</p>

<p>
PSEUSTIS
</p>

<p>
Phillis amore gravi Demofontis capta superbi<br>
Mutat flebiliter rigidum pro corpore suber;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>110</FONT><br>
Ille reversus eo truncum rigat ore supino,<br>
Occurrit foliis, ceu senserit oscula, Phillis. 
</p>

<p>
ALITHIA
</p>

<p>
In cinerem Sodomas solvens divina potestas<br>
Ob pactum patrui, Loth parcere cogitat uni;<br>
Servat eum Segor, sed perfida vertitur uxor<br>
In salis effigem, lambunt animalia cautem.
</p>

<p>
PSEUSTIS
</p>

<p>
Argolicas contra bellans acies Citharea<br>
Titid&aelig; manibus grave pertulerat dea vulnus;<br>
Deplorant socii commissa ducis furiosi,<br>
Nam facti volucres acuunt pro dentibus ungues.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>120</FONT>
</p>

<p>
ALITHIA
</p>

<p>
Congressus Domino Iacob luctamine longo<br>
Nervos amisit femoris, dum cedere nescit;<br>
Quam plagam veluti gemat evenisse parenti,<br>
Non comedit nervum successio tota nepotum.
</p>

<p>
PSEUSTIS
</p>

<p>
Ipolitus s&aelig;va perit accusante noverca<br>
Discerptus bigis focas agitantibus undis.<br>
Dampna pudiciti&aelig; non pertulit ira Dian&aelig;:<br>
Ipolitum revocat; modo nomine Virbius extat.
</p>

<p>
ALITHIA
</p>

<p>
Venditus in servum Ioseph livore suorum<br>
Ardentits domin&aelig; dum spernit vota minasque,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>130</FONT><br>
Addictus vinclis discussit somnia regis<br>
Et subduntur ei totius regna Canopi.
</p>

<p>
PSEUSTIS
</p>

<p>
Gr&aelig;corum primus vestigat grammata Cadmus<br>
Postquam sevit humi dentes septemplicls ydri;<br>
Quos necdum fato mersit fortuna sinistro:<br>
Ne patiatur idem, se sibilat esse draconem.
</p>

<p>
ALITHIA
</p>

<p>
Raptus aquis Moyses magicas everterat artes,<br>
Omnis eum regio timuit circumflua Nilo;<br>
Eduxit cives, submersit fluctibus hostes,<br>
Memphios exitium testatur adhuc mare rubrum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>140</FONT>
</p>

<p>
PSEUSTIS
</p>

<p>
Summa Iovis calidas Lurop&aelig; forma medullas<br>
Movit et in taurum deitatis vertit amictum:<br>
Virgine stuprata non passus Agenoris arma<br>
Nomen donat ei, quod habet pars tertia mundi.
</p>

<p>
ALITHIA
</p>

<p>
Insignem vitulum conflaverat ignis et aurum<br>
Ex Aaron digitis; insanit turba rebellis:<br>
Stirps Levi postquam Domini compescuit iram,<br>
pontificalis ei datur infula iure perhenni.
</p>

<p>
PSEUSTIS
</p>

<p>
Uxoris stimulos luis, Aimphiar&aelig; sacerdos,<br>
Pectore flagrantis dum splendet baca monilis:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>150</FONT><br>
Haurit te subitus specus ex Acheronte profundo;<br>
Mactat eam tenebris orbat&aelig; dextera prolis.
</p>

<p>
ALITHIA
</p>

<p>
Fata Chor&aelig; miseri parere monent meliori:<br>
Accipit infernus, quem devorat arida te]lus;<br>
Sed Deus occulte Moysen sepeliverat ipse<br>
Nec cuiquam hominum dedit indagare sepulchrum.
</p>

<p>
PSEUSTIS
</p>

<p>
Ventilat &oelig;stro decoratam cornibus Io<br>
Iuno ferox et ei tutelam deputat Argi:<br>
Mugit pro verbis horrentibus obsita s&aelig;tis,<br>
Donec in effigiem rediit mutata priorem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>160</FONT>
</p>

<p>
ALITHIA
</p>

<p>
Offensus Balaam calcaribus urget asellam;<br>
Angelus occurrit, pecudem qui stare c&oelig;git.<br>
Res horrenda nimis! Laxatur vox animalis,<br>
Qu&aelig; consuevit homo producere verba, loquendo.
</p>

<p>
PSEUSTIS
</p>

<p>
Sufficeret thalamis ut Iuppiter Amphitrionis,<br>
Noctis opem placid&aelig; geminavit candida Ph&oelig;be;<br>
Protinus Alcmena licet indignante noverca<br>
Editus Alcides immissos strangulat angues.
</p>

<p>
ALITHIA
</p>

<p>
Victrici populo ne quondam vivida bello<br>
Deficeret virtus Gabaon ad pr&oelig;lia, Ph&oelig;bus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>170</FONT><br>
Imperio Iosu&aelig; stabat defixus in arce:<br>
Qu&aelig; sanct&aelig; fidei sint pr&aelig;mia, discite cuncti.
</p>

<p>
PSEUSTIS
</p>

<p>
Alcid&aelig; vigilem spoliavit clava draconem;<br>
Gerionis pompam rapit et consumpserat ydram;<br>
Cacus cessit ei, succumbit ianitor Orci:<br>
Incendit demum p&aelig;lex Deianira superbum.
</p>

<p>
ALITHIA
</p>

<p>
Samson exuviis indutus niembra leonis<br>
Sternit mille viros, devastat vulpibus agros,<br>
Urbis claustra tulit, nervorum vincula rupit:<br>
Fraude sua tandem pr&aelig;cidit Dalida crinem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>180</FONT>
</p>

<p>
PSEUSTIS
</p>

<p>
Nomina mille deum vatem defendite vestrum,<br>
Qui colitis Ditem, qui stelliferam regionem,<br>
Qui partes mundi, qui stagna sonantis abissi:<br>
Nomina mille deum vatem defendite vestrum.
</p>

<p>
ALITHIA
</p>

<p>
Par idemque Deus, maiestas, gloria, virtus,<br>
Quod fuit, est et erit, te collaudat, tibi servit,<br>
Cui tres person&aelig;, tria nomina; tu sine fine,<br>
Tu sine principio nos vincere falsa iubeto.
</p>

<p>
PSEUSTIS
</p>

<p>
Certavere sequi demissis frondibus orni<br>
Orphea per silvas modulantem carminis odas;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>190</FONT><br>
Euridicen motis, qui regna tenent Acherontis,<br>
Condicione gravi iussit Proserpina reddi.
</p>

<p>
ALITHIA
</p>

<p>
Ne regis corpus vexaret pr&aelig;do malignus,<br>
Cordarum musa puer adiuvit citharista;<br>
Cuius erat studium pelles tondere bidentum,<br>
Temporis articulo successit dextera sceptro.
</p>

<p>
PSEUSTIS
</p>

<p>
Herbarum succos tractans Cillenius heros<br>
Exortes lucis virga revocavit ab umbris,<br>
Arte potens tali, credas ut cuncta fateri,<br>
Quod natum Mai&aelig; lactavit mamma noverc&aelig;.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>200</FONT>
</p>

<p>
ALITHIA
</p>

<p>
Omnipotens Idid&aelig; poscenti dona Sophi&aelig;<br>
Annuit in tantum, natur&aelig; vincat ut usum<br>
Pr&aelig;ditus ingenio decoravit m&oelig;nia tempio:<br>
Confertum gazis evertit amor muliebris.
</p>

<p>
PSEUSTIS
</p>

<p>
Gnosia cum raros quateret Dodona racemos,<br>
Mater larga Ceres miserata fame pereuntes<br>
Triptolemum mundo misit serpente ministro,<br>
Qui primum terr&aelig; spem demonstravit arist&aelig;.
</p>

<p>
ALITHIA
</p>

<p>
Nubes &aelig;thereas precibus constrinxit Helias,<br>
Gramina nulla super madidus stillaret ut imber;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>210</FONT><br>
Pulsus humo patria bibit a torrente propheta;<br>
Suffecit pastus, quem detulit assecla corvus.
</p>

<p>
PSEUSTIS
</p>

<p>
Gorgonis effigie mortalis vertitur ide,<br>
Nam qui viderunt, lapides quasi diriguerunt.<br>
Bellerofon monstro cum Palladis arte perempto<br>
Comit equi pennas et se dimittit in auras.
</p>

<p>
ALITHIA
</p>

<p>
Effugium terr&aelig; Iezabel obstruxit Heli&aelig;,<br>
Cum distractus equis apparuit igneus axis;<br>
Flammea, qu&aelig; venit, vatem quadriga levavit,<br>
Spiritus heredi geminatur amore magistri.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>220</FONT>
</p>

<p>
PSEUSTIS
</p>

<p>
Tithonum thalamis dignans Aurora superbis<br>
Augendo vitam mutavit in usque cicadam;<br>
Extinctum Troi&aelig; sepelivit Mennona long&aelig;,<br>
Annua cuius aves venerantur festa frequentes.
</p>

<p>
ALITHIA
</p>

<p>
Addictus morti faciem rigat imbre salubri<br>
Rex Ezechias et fati distulit horas;<br>
Ne dubitaret item se promeruisse salutem,<br>
Lora sui cursus retro sol flexit anhelus.
</p>

<p>
PSEUSTIS
</p>

<p>
Excedit laudes hominum, qui primus agones<br>
Instituit fieri sub vertice montis Olimpi:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>230</FONT><br>
Ardua victrices obnubit laurea crines,<br>
Ducit pompa domum, sequitur confusio victum.
</p>

<p>
ALITHIA
</p>

<p>
Casum Iosi&aelig; deflebant oppida lud&aelig;:<br>
Magedo campos fons detestatur et arbos;<br>
M&aelig;rent morte sua leges et nobile Pascha,<br>
Omnis adhuc &aelig;tas, sed pr&aelig;cipue Ieremias.
</p>

<p>
PSEUSTIS
</p>

<p>
Dum tonitrus simulat Salmon et fulmina quassat<br>
Lampade terrifica percurrens Elidis arva,<br>
In medio pontis non passus Iuppiter hostis<br>
Comparis arma sui deiecerat igne minaci.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>240</FONT>
</p>

<p>
ALITHIA
</p>

<p>
Inscius esse Deum nisi se rex Assiriorum<br>
Rores et pluvias septem toleravit aristas,<br>
Bestia factus homo: cunctis suadetur in illo,<br>
Discant natur&aelig; contenti viribus esse.
</p>

<p>
PSEUSTIS
</p>

<p>
Quadrupedes Ph&oelig;bi qu&aelig; cogit causa morari?<br>
Experientur item Ph&aelig;tontis s&aelig;cula cladem.<br>
Quid, vesper, cessas? Saturarunt prata capellas,<br>
Ruminat omne pecus, nescit procedere Ph&oelig;bus.
</p>

<p>
ALITHIA
</p>

<p>
Visibus humanis famulantur lumina solis<br>
Fixa tenore suo, quem prima creavit origo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>250</FONT><br>
Cur noctem revocas? Quid vis? Me fallere temptas;<br>
Quod te destituunt vires, suspiria produnt.
</p>

<p>
PSEUSTIS
</p>

<p>
Pignoris egregii speciem metuens violari<br>
Acrisius seris obstruxit limina turris:<br>
Et iam tecta super pluviam stillavit adulter<br>
Virginis in gremium: Dan&aelig;m corruperat aurum.
</p>

<p>
ALITHIA
</p>

<p>
In caveam missum non attigit ira leonum,<br>
Quamvis passa famem, tutante Deo Danielem,<br>
Signatis foribus cui prandia detulit intus<br>
Abacuc uno transvectus regna capillo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>260</FONT>
</p>

<p>
PSEUSTIS
</p>

<p>
Thura cremate focis, si quos servare velitis<br>
Fetus incolumes: iubet hoc Latonia proles.<br>
Ex humero Trivi&aelig; dependent spicula mille<br>
Cum totidem nervis, Niob&aelig; vindicta loquacis.
</p>

<p>
ALITHIA
</p>

<p>
Presbiteris flammas nec longi temporis &aelig;tas<br>
Nec tanti sexus potuit restringere virtus;<br>
Sed districta licet mortis sibi fata videret,<br>
Quam natura dedit legem, Susanna subegit.
</p>

<p>
PSEUSTIS
</p>

<p>
Mens robusta viri levitate cadit muliebri: <br>
Ypomanes tractant, gustu sua membra cruentant.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>270</FONT><br>
Femina quid possit, Terei domus aspera novit,<br>
Scit Medea suis infesta clade peremptis.
</p>

<p>
ALITHIA
</p>

<p>
&Aelig;ra ne fedent, isth&aelig;c convicia, cessent.<br>
Femineas vires expavit dux Olofernes<br>
Insignis vidu&aelig; vesano captus amore:<br>
Deflent Assiri, quod crediderit mulieri.
</p>

<p>
PSEUSTIS
</p>

<p>
Ardet Scilla thoros - torquebat viscera Minos -,<br>
Purpureo veterem spoliavit crine parentem:<br>
Sed contempta viro plumas capit incita rostro, <br>
Vexat ubique pater, curvis sonat unguibus &aelig;r.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>280</FONT>
</p>

<p>
ALITHIA
</p>

<p>
Coniugis offensum tumido sermone tirannum<br>
Persidis et Medi&aelig; species commovit Ediss&aelig;:<br>
In solio Vasti meruit captiva locari<br>
Civibus intentam removens a principe plagam.
</p>

<p>
PSEUSTIS
</p>

<p>
Prata virent, silv&aelig; frondent, nunc omnia rident:<br>
Huc Elicon Musas, huc, Protheu, mitte Nap&aelig;as;<br>
Assint pr&aelig;cipue, si curant florida Tempe.<br>
Quos in distichii serie complecteris, Enni.
</p>

<p>
ALITHIA
</p>

<p>
Erroris causas finxit timor atque voluptas:<br>
Singula si baratro sunt, numina singula c&aelig;lo,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>290</FONT><br>
Si sua mundus babet, si pontus, quid modo restet<br>
Ni, quot membra tenes, tot confiteare penates?
</p>

<p>
PSEUSTIS
</p>

<p>
Sponte sua tauri cupiunt ad tecta reverti:<br>
Vesper oves cithiso, capras depellit ab ulmo;<br>
Ni matura redis, lupus insidiabitur agnis.<br>
Cede, dies, c&aelig;lo, quia nescit cedere virgo.
</p>

<p>
ALITHIA
</p>

<p>
Si vos terret, oves, lupus ad caulas redeuntes,<br>
Cornibus elatis illum, mea cura, petatis,<br>
Quem sine fraude pius paschalis vicerat Agnus. <br>
Fige, dies, cursum, ne perdat virgo triumphum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>300</FONT>
</p>

<p>
PSEUSTIS
</p>

<p>
Triste mari vectis Helen&aelig; respectus in astris,<br>
Frugibus &aelig;rugo, serpentum sibilus agro;<br>
Hortos talpa fodit, digitos urtica perurit:<br>
Omnia quis divum voluit confligere tantum?
</p>

<p>
ALITHIA
</p>

<p>
Dulce viro mulier, pratis arentibus imber,<br>
Mandragor&aelig; sterili, fons agricol&aelig; sitienti:<br>
Pr&aelig;cellit cunctis, anim&aelig; velamina carnis<br>
Lxuerint postquam, placari Iudicis iram.
</p>

<p>
PSEUSTIS
</p>

<p>
Qu&aelig;nam c&aelig;licolas avertit dira voluptas?<br>
Zodiaci numquid loca maximus ordo reliquit?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>310</FONT><br>
Aut stertunt omnes aut tractant pocula Lethes.<br>
Cede, dies, c&aelig;lo, quia nescit cedere virgo.
</p>

<p>
ALITHIA
</p>

<p>
Obtutu vigili curat fastigia c&oelig;li,<br>
Quicquid nutrit humus, quicquid producit abissus,<br>
Nec somnum novit qui Verbo cuncta creavit.<br>
Fige dies, cursum, ne perdat virgo triumphum.
</p>

<p>
PSEUSTIS
</p>

<p>
Dic mihi: dum tristes adiit Proserpina sedes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>320</FONT><br>
Lege data matri, si vellet nata reverti.<br>
Gustum perfidi&aelig; quis primum prodidit ore?<br>
Dic et Troianum lauderis scire secretum.
</p>

<p>
ALITHIA
</p>

<p>
Cum pelagus mundo subsidat, mundus Olimpo,<br>
In medio semper consistat pendulus &aelig;r,<br>
Dic: ubi terra levem c&aelig;li supereminet axem?<br>
Et te posse Dei tetragrammaton annuo fari.
</p>

<p>
PSEUSTIS
</p>

<p>
Ista suis hodie si prevalet artibus in me,<br>
Dum cessit Mopso, Calcantis more dolebo,<br>
Fraude puellari sed non patiar superari:<br>
Millesies repetam, nisi subtrahat Hesperus horam.
</p>

<p>
ALITHIA
</p>

<p>
Nunc utinam Tales, falsorum fictor, adesses!<br>
Quatuor imprimis evangelic&aelig; rationis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>330</FONT><br>
Nitar codicibus, nostrum de virgine corpus<br>
Ut Deus accepit, nec me labor iste gravabit.
</p>

<p>
PSEUSTIS
</p>

<p>
Egregiam sobolem cui per Stilbontis amorem<br>
Vi superum magna sociasti -teste Capella-,<br>
Obsecro te, Fronesi, iubeas reticere sorori:<br>
Quo tendit, cedo nec me cessisse negabo.
</p>

<p>
FRONESIS
</p>

<p>
Mortales cuncti quod contendunt adipisci<br>
Nec, si perficiant, vit&aelig; discrimina curant,<br>
Ex insperato dominus tibi contulit ultro:<br>
Ut cessare velis devictus supplicat hostis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>340</FONT><br>
Treicius vates commovit pectine Manes,<br>
Te moveant lacrim&aelig;; iam tollit cornua Ph&oelig;be;<br>
Sol petit Oceanum. frigus succedit opacum:<br>
Desine quod restat, ne desperatio l&aelig;dat.
</p>

<p>
<i>Tunc Alithia Deo reddens pia carmina plectro<br>
Hoste suo victo c&oelig;pit modulare benigno:<br>
Alme Deus, triplex, ast omnipotens, pie, simplex,<br>
Qui c&aelig;lum, terras, mare, tartara rite gubernas<br>
Quique regis cuncta propria virtute sub una,<br>
Erige subiectos cunctos tibi, sterne superbos:</I>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>350</FONT><br>
<i>Cui sit laus semper, virtus, pax, gloria perpes,<br>
Quem decet &aelig;ternum regnum sine fine per &aelig;vum.</I>
</p>

<p class=border></P>

<p>
<table border=0 cellspacing=15 cellpadding=0 align=Center>
<tr>
	<td><a href="medieval.html">Medieval Latin</A>
	<td><a href="index.html">The Latin Library</A>
	<td><a href="classics.html">The Classics Page</A>
</TABLE>
</p>
</BODY>
</HTML>