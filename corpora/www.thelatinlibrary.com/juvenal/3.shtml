<!DOCTYPE HTML PUBLIC "-//W3C//DTD HTML 4.01//EN" "http://www.w3.org/TR/html4/strict.dtd">
<html>
	<head>
		<title>
			Juvenal III
		</title>

		<meta http-equiv="Content-Type" content="text/html; charset=utf-8">
		
		<link rel="shortcut icon" href="http://www.thelatinlibrary.com/icon.ico">
		
		<link rel="StyleSheet" href="http://www.thelatinlibrary.com/latinlibrary.css">
		<link rel="StyleSheet" href="http://www.thelatinlibrary.com/latinlibrary_print.css" media="print">
	</head>
	
<body>

<div class="page_wrapper">

<h1>D. IVNI IVVENALIS SATVRA III</h1>

<p class="poem">
Quamvis digressu veteris confusus amici<br>
laudo tamen, vacuis quod sedem figere Cumis<br>
destinet atque unum civem donare Sibyllae.<br>
ianua Baiarum est et gratum litus amoeni<br>
secessus. ego vel Prochytam praepono Suburae;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</font><br>
nam quid tam miserum, tam solum vidimus, ut non<br>
deterius credas horrere incendia, lapsus<br>
tectorum adsiduos ac mille pericula saevae<br>
urbis et Augusto recitantes mense poetas?<br>
&nbsp;&nbsp;&nbsp;&nbsp;&nbsp;Sed dum tota domus raeda componitur una,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>10</font><br>
substitit ad veteres arcus madidamque Capenam.<br>
hic, ubi nocturnae Numa constituebat amicae<br>
(nunc sacri fontis nemus et delubra locantur<br>
Iudaeis, quorum cophinus fenumque supellex;<br>
omnis enim populo mercedem pendere iussa est&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>15</font><br>
arbor et eiectis mendicat silva Camenis),<br>
in vallem Egeriae descendimus et speluncas<br>
dissimiles veris. quanto praesentius esset<br>
numen aquis, viridi si margine cluderet undas<br>
herba nec ingenuum violarent marmora tofum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>20</font><br>
&nbsp;&nbsp;&nbsp;&nbsp;&nbsp;Hic tunc Umbricius 'quando artibus' inquit 'honestis<br>
nullus in urbe locus, nulla emolumenta laborum,<br>
res hodie minor est here quam fuit atque eadem cras<br>
deteret exiguis aliquid, proponimus illuc<br>
ire, fatigatas ubi Daedalus exuit alas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>25</font><br>
dum nova canities, dum prima et recta senectus,<br>
dum superest Lachesi quod torqueat et pedibus me<br>
porto meis nullo dextram subeunte bacillo.<br>
cedamus patria. vivant Artorius istic<br>
et Catulus, maneant qui nigrum in candida vertunt,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>30</font><br>
quis facile est aedem conducere, flumina, portus,<br>
siccandam eluviem, portandum ad busta cadaver,<br>
et praebere caput domina venale sub hasta.<br>
quondam hi cornicines et municipalis harenae<br>
perpetui comites notaeque per oppida buccae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>35</font><br>
munera nunc edunt et, verso pollice vulgus<br>
cum iubet, occidunt populariter; inde reversi<br>
conducunt foricas, et cur non omnia? cum sint<br>
quales ex humili magna ad fastigia rerum<br>
extollit quotiens voluit Fortuna iocari.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>40</font><br>
&nbsp;&nbsp;&nbsp;&nbsp;&nbsp;Quid Romae faciam? mentiri nescio; librum,<br>
si malus est, nequeo laudare et poscere; motus<br>
astrorum ignoro; funus promittere patris<br>
nec volo nec possum; ranarum viscera numquam<br>
inspexi; ferre ad nuptam quae mittit adulter,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>45</font><br>
quae mandat, norunt alii; me nemo ministro<br>
fur erit, atque ideo nulli comes exeo tamquam<br>
mancus et extinctae corpus non utile dextrae.<br>
quis nunc diligitur nisi conscius et cui fervens<br>
aestuat occultis animus semperque tacendis?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>50</font><br>
nil tibi se debere putat, nil conferet umquam,<br>
participem qui te secreti fecit honesti.<br>
carus erit Verri qui Verrem tempore quo vult<br>
accusare potest. tanti tibi non sit opaci<br>
omnis harena Tagi quodque in mare volvitur aurum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>55</font><br>
ut somno careas ponendaque praemia sumas<br>
tristis et a magno semper timearis amico.<br>
&nbsp;&nbsp;&nbsp;&nbsp;&nbsp;Quae nunc divitibus gens acceptissima nostris<br>
et quos praecipue fugiam, properabo fateri,<br>
nec pudor obstabit. non possum ferre, Quirites,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>60</font><br>
Graecam urbem. quamvis quota portio faecis Achaei?<br>
iam pridem Syrus in Tiberim defluxit Orontes<br>
et linguam et mores et cum tibicine chordas<br>
obliquas nec non gentilia tympana secum<br>
vexit et ad circum iussas prostare puellas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>65</font><br>
ite, quibus grata est picta lupa barbara mitra.<br>
rusticus ille tuus sumit trechedipna, Quirine,<br>
et ceromatico fert niceteria collo.<br>
hic alta Sicyone, ast hic Amydone relicta,<br>
hic Andro, ille Samo, hic Trallibus aut Alabandis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>70</font><br>
Esquilias dictumque petunt a vimine collem,<br>
viscera magnarum domuum dominique futuri.<br>
ingenium velox, audacia perdita, sermo<br>
promptus et Isaeo torrentior: ede quid illum<br>
esse putes. quemvis hominem secum attulit ad nos:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>75</font><br>
grammaticus, rhetor, geometres, pictor, aliptes,<br>
augur, schoenobates, medicus, magus, omnia novit<br>
Graeculus esuriens: in caelum iusseris ibit.<br>
in summa non Maurus erat neque Sarmata nec Thrax<br>
qui sumpsit pinnas, mediis sed natus Athenis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>80</font><br>
horum ego non fugiam conchylia? me prior ille<br>
signabit fultusque toro meliore recumbet,<br>
advectus Romam quo pruna et cottana vento?<br>
usque adeo nihil est quod nostra infantia caelum<br>
hausit Aventini baca nutrita Sabina?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>85</font><br>
&nbsp;&nbsp;&nbsp;&nbsp;&nbsp;Quid quod adulandi gens prudentissima laudat<br>
sermonem indocti, faciem deformis amici,<br>
et longum invalidi collum cervicibus aequat<br>
Herculis Antaeum procul a tellure tenentis,<br>
miratur vocem angustam, qua deterius nec&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>90</font><br>
ille sonat quo mordetur gallina marito?<br>
haec eadem licet et nobis laudare, sed illis<br>
creditur. an melior cum Thaida sustinet aut cum<br>
uxorem comoedus agit vel Dorida nullo<br>
cultam palliolo? mulier nempe ipsa videtur,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>95</font><br>
non persona, loqui: vacua et plana omnia dicas<br>
infra ventriculum et tenui distantia rima.<br>
nec tamen Antiochus nec erit mirabilis illic<br>
aut Stratocles aut cum molli Demetrius Haemo:<br>
natio comoeda est. rides, maiore cachinno&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>100</font><br>
concutitur; flet, si lacrimas conspexit amici,<br>
nec dolet; igniculum brumae si tempore poscas,<br>
accipit endromidem; si dixeris "aestuo," sudat.<br>
non sumus ergo pares: melior, qui semper et omni<br>
nocte dieque potest aliena sumere vultum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>105</font><br>
a facie, iactare manus laudare paratus,<br>
si bene ructavit, si rectum minxit amicus,<br>
si trulla inverso crepitum dedit aurea fundo.<br>
&nbsp;&nbsp;&nbsp;&nbsp;&nbsp;Praeterea sanctum nihil +aut+ ab inguine tutum,<br>
non matrona laris, non filia virgo, nec ipse&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>110</font><br>
sponsus levis adhuc, non filius ante pudicus.<br>
horum si nihil est, aviam resupinat amici.<br>
[scire volunt secreta domus atque inde timeri.]<br>
et quoniam coepit Graecorum mentio, transi<br>
gymnasia atque audi facinus maioris abollae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>115</font><br>
Stoicus occidit Baream delator amicum<br>
discipulumque senex ripa nutritus in illa<br>
ad quam Gorgonei delapsa est pinna caballi.<br>
non est Romano cuiquam locus hic, ubi regnat<br>
Protogenes aliquis vel Diphilus aut Hermarchus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>120</font><br>
qui gentis vitio numquam partitur amicum,<br>
solus habet. nam cum facilem stillavit in aurem<br>
exiguum de naturae patriaeque veneno,<br>
limine summoveor, perierunt tempora longi<br>
servitii; nusquam minor est iactura clientis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>125</font><br>
&nbsp;&nbsp;&nbsp;&nbsp;&nbsp;Quod porro officium, ne nobis blandiar, aut quod<br>
pauperis hic meritum, si curet nocte togatus<br>
currere, cum praetor lictorem inpellat et ire<br>
praecipitem iubeat dudum vigilantibus orbis,<br>
ne prior Albinam et Modiam collega salutet?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>130</font><br>
divitis hic servo cludit latus ingenuorum<br>
filius; alter enim quantum in legione tribuni<br>
accipiunt donat Calvinae vel Catienae,<br>
ut semel aut iterum super illam palpitet; at tu,<br>
cum tibi vestiti facies scorti placet, haeres&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>135</font><br>
et dubitas alta Chionen deducere sella.<br>
da testem Romae tam sanctum quam fuit hospes<br>
numinis Idaei, procedat vel Numa vel qui<br>
servavit trepidam flagranti ex aede Minervam:<br>
protinus ad censum, de moribus ultima fiet&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>140</font><br>
quaestio. "quot pascit servos? quot possidet agri<br>
iugera? quam multa magnaque paropside cenat?"<br>
quantum quisque sua nummorum servat in arca,<br>
tantum habet et fidei. iures licet et Samothracum<br>
et nostrorum aras, contemnere fulmina pauper&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>145</font><br>
creditur atque deos dis ignoscentibus ipsis.<br>
&nbsp;&nbsp;&nbsp;&nbsp;&nbsp;Quid quod materiam praebet causasque iocorum<br>
omnibus hic idem, si foeda et scissa lacerna,<br>
si toga sordidula est et rupta calceus alter<br>
pelle patet, vel si consuto volnere crassum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>150</font><br>
atque recens linum ostendit non una cicatrix?<br>
nil habet infelix paupertas durius in se<br>
quam quod ridiculos homines facit. "exeat" inquit,<br>
"si pudor est, et de pulvino surgat equestri,<br>
cuius res legi non sufficit, et sedeant hic&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>155</font><br>
lenonum pueri quocumque ex fornice nati,<br>
hic plaudat nitidus praeconis filius inter<br>
pinnirapi cultos iuvenes iuvenesque lanistae."<br>
sic libitum vano, qui nos distinxit, Othoni.<br>
quis gener hic placuit censu minor atque puellae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>160</font><br>
sarcinulis inpar? quis pauper scribitur heres?<br>
quando in consilio est aedilibus? agmine facto<br>
debuerant olim tenues migrasse Quirites.<br>
&nbsp;&nbsp;&nbsp;&nbsp;&nbsp;Haut facile emergunt quorum virtutibus obstat<br>
res angusta domi, sed Romae durior illis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>165</font><br>
conatus: magno hospitium miserabile, magno<br>
servorum ventres, et frugi cenula magno.<br>
fictilibus cenare pudet, quod turpe negabis<br>
translatus subito ad Marsos mensamque Sabellam<br>
contentusque illic Veneto duroque cucullo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>170</font><br>
&nbsp;&nbsp;&nbsp;&nbsp;&nbsp;Pars magna Italiae est, si verum admittimus, in qua<br>
nemo togam sumit nisi mortuus. ipsa dierum<br>
festorum herboso colitur si quando theatro<br>
maiestas tandemque redit ad pulpita notum<br>
exodium, cum personae pallentis hiatum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>175</font><br>
in gremio matris formidat rusticus infans,<br>
aequales habitus illic similesque videbis<br>
orchestram et populum; clari velamen honoris<br>
sufficiunt tunicae summis aedilibus albae.<br>
hic ultra vires habitus nitor, hic aliquid plus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>180</font><br>
quam satis est interdum aliena sumitur arca.<br>
commune id vitium est: hic vivimus ambitiosa<br>
paupertate omnes. quid te moror? omnia Romae<br>
cum pretio. quid das, ut Cossum aliquando salutes,<br>
ut te respiciat clauso Veiento labello?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>185</font><br>
ille metit barbam, crinem hic deponit amati;<br>
plena domus libis venalibus: accipe et istud<br>
fermentum tibi habe. praestare tributa clientes<br>
cogimur et cultis augere peculia servis.<br>
&nbsp;&nbsp;&nbsp;&nbsp;&nbsp;Quis timet aut timuit gelida Praeneste ruinam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>190</font><br>
aut positis nemorosa inter iuga Volsiniis aut<br>
simplicibus Gabiis aut proni Tiburis arce?<br>
nos urbem colimus tenui tibicine fultam<br>
magna parte sui; nam sic labentibus obstat<br>
vilicus et, veteris rimae cum texit hiatum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>195</font><br>
securos pendente iubet dormire ruina.<br>
vivendum est illic, ubi nulla incendia, nulli<br>
nocte metus. iam poscit aquam, iam frivola transfert<br>
Ucalegon, tabulata tibi iam tertia fumant:<br>
tu nescis; nam si gradibus trepidatur ab imis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>200</font><br>
ultimus ardebit quem tegula sola tuetur<br>
a pluvia, molles ubi reddunt ova columbae.<br>
lectus erat Cordo Procula minor, urceoli sex<br>
ornamentum abaci, nec non et parvulus infra<br>
cantharus et recubans sub eodem marmore Chiron,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>205</font><br>
iamque vetus Graecos servabat cista libellos<br>
et divina opici rodebant carmina mures.<br>
nil habuit Cordus, quis enim negat? et tamen illud<br>
perdidit infelix totum nihil. ultimus autem<br>
aerumnae cumulus, quod nudum et frusta rogantem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>210</font><br>
nemo cibo, nemo hospitio tectoque iuvabit.<br>
&nbsp;&nbsp;&nbsp;&nbsp;&nbsp;Si magna Asturici cecidit domus, horrida mater,<br>
pullati proceres, differt vadimonia praetor.<br>
tum gemimus casus urbis, tunc odimus ignem.<br>
ardet adhuc, et iam accurrit qui marmora donet,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>215</font><br>
conferat inpensas; hic nuda et candida signa,<br>
hic aliquid praeclarum Euphranoris et Polycliti,<br>
haec Asianorum vetera ornamenta deorum,<br>
hic libros dabit et forulos mediamque Minervam,<br>
hic modium argenti. meliora ac plura reponit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>220</font><br>
Persicus orborum lautissimus et merito iam<br>
suspectus tamquam ipse suas incenderit aedes.<br>
&nbsp;&nbsp;&nbsp;&nbsp;&nbsp;Si potes avelli circensibus, optima Sorae<br>
aut Fabrateriae domus aut Frusinone paratur<br>
quanti nunc tenebras unum conducis in annum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>225</font><br>
hortulus hic puteusque brevis nec reste movendus<br>
in tenuis plantas facili diffunditur haustu.<br>
vive bidentis amans et culti vilicus horti<br>
unde epulum possis centum dare Pythagoreis.<br>
est aliquid, quocumque loco, quocumque recessu,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>230</font><br>
unius sese dominum fecisse lacertae.<br>
&nbsp;&nbsp;&nbsp;&nbsp;&nbsp;Plurimus hic aeger moritur vigilando (sed ipsum<br>
languorem peperit cibus inperfectus et haerens<br>
ardenti stomacho); nam quae meritoria somnum<br>
admittunt? magnis opibus dormitur in urbe.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>235</font><br>
inde caput morbi. raedarum transitus arto<br>
vicorum in flexu et stantis convicia mandrae<br>
eripient somnum Druso vitulisque marinis.<br>
si vocat officium, turba cedente vehetur<br>
dives et ingenti curret super ora Liburna&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>240</font><br>
atque obiter leget aut scribet vel dormiet intus;<br>
namque facit somnum clausa lectica fenestra.<br>
ante tamen veniet: nobis properantibus obstat<br>
unda prior, magno populus premit agmine lumbos<br>
qui sequitur; ferit hic cubito, ferit assere duro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>245</font><br>
alter, at hic tignum capiti incutit, ille metretam.<br>
pinguia crura luto, planta mox undique magna<br>
calcor, et in digito clavus mihi militis haeret.<br>
&nbsp;&nbsp;&nbsp;&nbsp;&nbsp;Nonne vides quanto celebretur sportula fumo?<br>
centum convivae, sequitur sua quemque culina.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>250</font><br>
Corbulo vix ferret tot vasa ingentia, tot res<br>
inpositas capiti, quas recto vertice portat<br>
servulus infelix et cursu ventilat ignem.<br>
scinduntur tunicae sartae modo, longa coruscat<br>
serraco veniente abies, atque altera pinum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>255</font><br>
plaustra vehunt; nutant alte populoque minantur.<br>
nam si procubuit qui saxa Ligustica portat<br>
axis et eversum fudit super agmina montem,<br>
quid superest de corporibus? quis membra, quis ossa<br>
invenit? obtritum volgi perit omne cadaver&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>260</font><br>
more animae. domus interea secura patellas<br>
iam lavat et bucca foculum excitat et sonat unctis<br>
striglibus et pleno componit lintea guto.<br>
haec inter pueros varie properantur, at ille<br>
iam sedet in ripa taetrumque novicius horret&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>265</font><br>
porthmea nec sperat caenosi gurgitis alnum<br>
infelix nec habet quem porrigat ore trientem.<br>
&nbsp;&nbsp;&nbsp;&nbsp;&nbsp;Respice nunc alia ac diversa pericula noctis:<br>
quod spatium tectis sublimibus unde cerebrum<br>
testa ferit, quotiens rimosa et curta fenestris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>270</font><br>
vasa cadant, quanto percussum pondere signent<br>
et laedant silicem. possis ignavus haberi<br>
et subiti casus inprovidus, ad cenam si<br>
intestatus eas: adeo tot fata, quot illa<br>
nocte patent vigiles te praetereunte fenestrae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>275</font><br>
ergo optes votumque feras miserabile tecum,<br>
ut sint contentae patulas defundere pelves.<br>
&nbsp;&nbsp;&nbsp;&nbsp;&nbsp;Ebrius ac petulans, qui nullum forte cecidit,<br>
dat poenas, noctem patitur lugentis amicum<br>
Pelidae, cubat in faciem, mox deinde supinus:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>280</font><br>
[ergo non aliter poterit dormire; quibusdam]<br>
somnum rixa facit. sed quamvis inprobus annis<br>
atque mero fervens cavet hunc quem coccina laena<br>
vitari iubet et comitum longissimus ordo,<br>
multum praeterea flammarum et aenea lampas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>285</font><br>
me, quem luna solet deducere vel breve lumen<br>
candelae, cuius dispenso et tempero filum,<br>
contemnit. miserae cognosce prohoemia rixae,<br>
si rixa est, ubi tu pulsas, ego vapulo tantum.<br>
stat contra starique iubet. parere necesse est;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>290</font><br>
nam quid agas, cum te furiosus cogat et idem<br>
fortior? "unde venis" exclamat, "cuius aceto,<br>
cuius conche tumes? quis tecum sectile porrum<br>
sutor et elixi verecis labra comedit?<br>
nil mihi respondes? aut dic aut accipe calcem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>295</font><br>
ede ubi consistas: in qua te quaero proseucha?"<br>
dicere si temptes aliquid tacitusve recedas,<br>
tantumdem est: feriunt pariter, vadimonia deinde<br>
irati faciunt. libertas pauperis haec est:<br>
pulsatus rogat et pugnis concisus adorat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>300</font><br>
ut liceat paucis cum dentibus inde reverti.<br>
&nbsp;&nbsp;&nbsp;&nbsp;&nbsp;Nec tamen haec tantum metuas; nam qui spoliet te<br>
non derit clausis domibus postquam omnis ubique<br>
fixa catenatae siluit compago tabernae.<br>
interdum et ferro subitus grassator agit rem:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>305</font><br>
armato quotiens tutae custode tenentur<br>
et Pomptina palus et Gallinaria pinus,<br>
sic inde huc omnes tamquam ad vivaria currunt.<br>
qua fornace graves, qua non incude catenae?<br>
maximus in vinclis ferri modus, ut timeas ne&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>310</font><br>
vomer deficiat, ne marra et sarcula desint.<br>
felices proavorum atavos, felicia dicas<br>
saecula quae quondam sub regibus atque tribunis<br>
viderunt uno contentam carcere Romam.<br>
&nbsp;&nbsp;&nbsp;&nbsp;&nbsp;His alias poteram et pluris subnectere causas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>315</font><br>
sed iumenta vocant et sol inclinat. eundum est;<br>
nam mihi commota iamdudum mulio virga<br>
adnuit. ergo vale nostri memor, et quotiens te<br>
Roma tuo refici properantem reddet Aquino,<br>
me quoque ad Helvinam Cererem vestramque Dianam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>320</font><br>
converte a Cumis. saturarum ego, ni pudet illas,<br>
auditor gelidos veniam caligatus in agros.'
</p>
<div class="footer">
	<p>
		<a href="/juvenal.html">Juvenal</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</body>
</html>
