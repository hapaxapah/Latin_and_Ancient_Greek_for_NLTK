<!DOCTYPE HTML PUBLIC "-//W3C//DTD HTML 4.01//EN" "http://www.w3.org/TR/html4/strict.dtd">
<html>
	<head>
		<title>
			Juvenal IV
		</title>

		<meta http-equiv="Content-Type" content="text/html; charset=utf-8">
		
		<link rel="shortcut icon" href="http://www.thelatinlibrary.com/icon.ico">
		
		<link rel="StyleSheet" href="http://www.thelatinlibrary.com/latinlibrary.css">
		<link rel="StyleSheet" href="http://www.thelatinlibrary.com/latinlibrary_print.css" media="print">
	</head>
	
<body>

<div class="page_wrapper">

<h1>D. IVNI IVVENALIS SATVRA IV</h1>

<p class="poem">
Ecce iterum Crispinus, et est mihi saepe uocandus<BR>
ad partes, monstrum nulla uirtute redemptum <BR>
a uitiis, aegrae solaque libidine fortes <BR>
deliciae, uiduas tantum aspernatus adulter. <BR>
quid refert igitur, quantis iumenta fatiget&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR>
porticibus, quanta nemorum uectetur in umbra, <BR>
iugera quot uicina foro, quas emerit aedes <BR>
[nemo malus felix, minime corruptor et idem] <BR>
incestus, cum quo nuper uittata iacebat <BR>
sanguine adhuc uiuo terram subitura sacerdos?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>
sed nunc de factis leuioribus. et tamen alter <BR>
si fecisset idem caderet sub iudice morum; <BR>
nam, quod turpe bonis Titio Seiioque, decebat <BR>
Crispinum. quid agas, cum dira et foedior omni <BR>
crimine persona est? mullum sex milibus emit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR>
aequantem sane paribus sestertia libris, <BR>
ut perhibent qui de magnis maiora locuntur. <BR>
consilium laudo artificis, si munere tanto <BR>
praecipuam in tabulis ceram senis abstulit orbi; <BR>
est ratio ulterior, magnae si misit amicae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT><BR>
quae uehitur cluso latis specularibus antro. <BR>
nil tale expectes: emit sibi. multa uidemus <BR>
quae miser et frugi non fecit Apicius. hoc tu <BR>
succinctus patria quondam, Crispine, papyro? <BR>
hoc pretio squamae? potuit fortasse minoris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>25</FONT><BR>
piscator quam piscis emi; prouincia tanti <BR>
uendit agros, sed maiores Apulia uendit. <BR>
qualis tunc epulas ipsum gluttisse putamus <BR>
induperatorem, cum tot sestertia, partem <BR>
exiguam et modicae sumptam de margine cenae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>30</FONT><BR>
purpureus magni ructarit scurra Palati, <BR>
iam princeps equitum, magna qui uoce solebat <BR>
uendere municipes fracta de merce siluros? <BR>
incipe, Calliope. licet et considere: non est <BR>
cantandum, res uera agitur. narrate, puellae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>35</FONT><BR>
Pierides, prosit mihi uos dixisse puellas. <BR>
&nbsp;&nbsp;&nbsp;&nbsp;&nbsp;cum iam semianimum laceraret Flauius orbem <BR>
ultimus et caluo seruiret Roma Neroni, <BR>
incidit Hadriaci spatium admirabile rhombi <BR>
ante domum Veneris, quam Dorica sustinet Ancon,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>40</FONT><BR>
impleuitque sinus; neque enim minor haeserat illis <BR>
quos operit glacies Maeotica ruptaque tandem <BR>
solibus effundit torrentis ad ostia Ponti <BR>
desidia tardos et longo frigore pingues. <BR>
destinat hoc monstrum cumbae linique magister&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>45</FONT><BR>
pontifici summo. quis enim proponere talem <BR>
aut emere auderet, cum plena et litora multo <BR>
delatore forent? dispersi protinus algae <BR>
inquisitores agerent cum remige nudo, <BR>
non dubitaturi fugitiuum dicere piscem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>50</FONT><BR>
depastumque diu uiuaria Caesaris, inde <BR>
elapsum ueterem ad dominum debere reuerti. <BR>
si quid Palfurio, si credimus Armillato, <BR>
quidquid conspicuum pulchrumque est aequore toto <BR>
res fisci est, ubicumque natat. donabitur ergo,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>55</FONT><BR>
ne pereat. iam letifero cedente pruinis <BR>
autumno, iam quartanam sperantibus aegris, <BR>
stridebat deformis hiems praedamque recentem <BR>
seruabat; tamen hic properat, uelut urgueat auster. <BR>
utque lacus suberant, ubi quamquam diruta seruat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>60</FONT><BR>
ignem Troianum et Vestam colit Alba minorem, <BR>
obstitit intranti miratrix turba parumper. <BR>
ut cessit, facili patuerunt cardine ualuae; <BR>
exclusi spectant admissa obsonia patres. <BR>
itur ad Atriden. tum Picens 'accipe' dixit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>65</FONT><BR>
'priuatis maiora focis. genialis agatur <BR>
iste dies. propera stomachum laxare sagina <BR>
et tua seruatum consume in saecula rhombum. <BR>
ipse capi uoluit.' quid apertius? et tamen illi <BR>
surgebant cristae. nihil est quod credere de se &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>70</FONT><BR>
non possit cum laudatur dis aequa potestas. <BR>
sed derat pisci patinae mensura. uocantur <BR>
ergo in consilium proceres, quos oderat ille, <BR>
in quorum facie miserae magnaeque sedebat <BR>
pallor amicitiae. primus clamante Liburno&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>75</FONT><BR>
'currite, iam sedit' rapta properabat abolla <BR>
Pegasus, attonitae positus modo uilicus urbi. <BR>
anne aliud tum praefecti? quorum optimus atque <BR>
interpres legum sanctissimus omnia, quamquam <BR>
temporibus diris, tractanda putabat inermi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>80</FONT><BR>
iustitia. uenit et Crispi iucunda senectus, <BR>
cuius erant mores qualis facundia, mite <BR>
ingenium. maria ac terras populosque regenti <BR>
quis comes utilior, si clade et peste sub illa <BR>
saeuitiam damnare et honestum adferre liceret&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>85</FONT><BR>
consilium? sed quid uiolentius aure tyranni, <BR>
cum quo de pluuiis aut aestibus aut nimboso <BR>
uere locuturi fatum pendebat amici? <BR>
ille igitur numquam derexit bracchia contra <BR>
torrentem, nec ciuis erat qui libera posset&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>90</FONT><BR>
uerba animi proferre et uitam inpendere uero. <BR>
sic multas hiemes atque octogensima uidit <BR>
solstitia, his armis illa quoque tutus in aula. <BR>
proximus eiusdem properabat Acilius aeui <BR>
cum iuuene indigno quem mors tam saeua maneret&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>95</FONT><BR>
et domini gladiis tam festinata; sed olim <BR>
prodigio par est in nobilitate senectus, <BR>
unde fit ut malim fraterculus esse gigantis. <BR>
profuit ergo nihil misero quod comminus ursos <BR>
figebat Numidas Albana nudus harena&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>100</FONT><BR>
uenator. quis enim iam non intellegat artes <BR>
patricias? quis priscum illud miratur acumen, <BR>
Brute, tuum? facile est barbato inponere regi. <BR>
nec melior uultu quamuis ignobilis ibat <BR>
Rubrius, offensae ueteris reus atque tacendae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>105</FONT><BR>
et tamen inprobior saturam scribente cinaedo. <BR>
Montani quoque uenter adest abdomine tardus, <BR>
et matutino sudans Crispinus amomo <BR>
quantum uix redolent duo funera, saeuior illo <BR>
Pompeius tenui iugulos aperire susurro,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>110</FONT><BR>
et qui uulturibus seruabat uiscera Dacis <BR>
Fuscus marmorea meditatus proelia uilla, <BR>
et cum mortifero prudens Veiiento Catullo, <BR>
qui numquam uisae flagrabat amore puellae, <BR>
grande et conspicuum nostro quoque tempore monstrum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>115</FONT><BR>
caecus adulator dirusque ~a ponte~ satelles, <BR>
dignus Aricinos qui mendicaret ad axes <BR>
blandaque deuexae iactaret basia raedae. <BR>
nemo magis rhombum stupuit; nam plurima dixit <BR>
in laeuum conuersus, at illi dextra iacebat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>120</FONT><BR>
belua. sic pugnas Cilicis laudabat et ictus <BR>
et pegma et pueros inde ad uelaria raptos. <BR>
non cedit Veiiento, sed ut fanaticus oestro <BR>
percussus, Bellona, tuo diuinat et 'ingens <BR>
omen habes' inquit 'magni clarique triumphi.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>125</FONT><BR>
regem aliquem capies, aut de temone Britanno <BR>
excidet Aruiragus. peregrina est belua: cernis <BR>
erectas in terga sudes?' hoc defuit unum <BR>
Fabricio, patriam ut rhombi memoraret et annos. <BR>
'quidnam igitur censes? conciditur?' 'absit ab illo &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>130</FONT><BR>
dedecus hoc' Montanus ait, 'testa alta paretur <BR>
quae tenui muro spatiosum colligat orbem. <BR>
debetur magnus patinae subitusque Prometheus. <BR>
argillam atque rotam citius properate, sed ex hoc <BR>
tempore iam, Caesar, figuli tua castra sequantur.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>135</FONT><BR>
uicit digna uiro sententia. nouerat ille <BR>
luxuriam inperii ueterem noctesque Neronis <BR>
iam medias aliamque famem, cum pulmo Falerno <BR>
arderet. nulli maior fuit usus edendi <BR>
tempestate mea: Circeis nata forent an&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>140</FONT><BR>
Lucrinum ad saxum Rutupinoue edita fundo <BR>
ostrea callebat primo deprendere morsu, <BR>
et semel aspecti litus dicebat echini. <BR>
surgitur et misso proceres exire iubentur <BR>
consilio, quos Albanam dux magnus in arcem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>145</FONT><BR>
traxerat attonitos et festinare coactos, <BR>
tamquam de Chattis aliquid toruisque Sygambris <BR>
dicturus, tamquam ex diuersis partibus orbis <BR>
anxia praecipiti uenisset epistula pinna. <BR>
atque utinam his potius nugis tota illa dedisset&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>150</FONT><BR>
tempora saeuitiae, claras quibus abstulit urbi <BR>
inlustresque animas inpune et uindice nullo. <BR>
sed periit postquam cerdonibus esse timendus <BR>
coeperat: hoc nocuit Lamiarum caede madenti.
</P>
<div class="footer">
	<p>
		<a href="/juvenal.html">Juvenal</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</body>
</html>