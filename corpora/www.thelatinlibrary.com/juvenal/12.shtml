<!DOCTYPE HTML PUBLIC "-//W3C//DTD HTML 4.01//EN" "http://www.w3.org/TR/html4/strict.dtd">
<html>
	<head>
		<title>
			Juvenal XII
		</title>

		<meta http-equiv="Content-Type" content="text/html; charset=utf-8">
		
		<link rel="shortcut icon" href="http://www.thelatinlibrary.com/icon.ico">
		
		<link rel="StyleSheet" href="http://www.thelatinlibrary.com/latinlibrary.css">
		<link rel="StyleSheet" href="http://www.thelatinlibrary.com/latinlibrary_print.css" media="print">
	</head>
	
<body>

<div class="page_wrapper">

<h1>D. IVNI IVVENALIS SATVRA XII</h1>

<p class="poem">
Natali, Coruine, die mihi dulcior haec lux,<BR> 
qua festus promissa deis animalia caespes<BR> 
expectat. niueam reginae ducimus agnam,<BR> 
par uellus dabitur pugnanti Gorgone Maura;<BR> 
sed procul extensum petulans quatit hostia funem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR> 
Tarpeio seruata Ioui frontemque coruscat,<BR> 
quippe ferox uitulus templis maturus et arae<BR> 
spargendusque mero, quem iam pudet ubera matris<BR> 
ducere, qui uexat nascenti robora cornu.<BR> 
si res ampla domi similisque adfectibus esset,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR> 
pinguior Hispulla traheretur taurus et ipsa<BR> 
mole piger, nec finitima nutritus in herba,<BR> 
laeta sed ostendens Clitumni pascua sanguis<BR> 
et grandi ceruix iret ferienda ministro<BR> 
ob reditum trepidantis adhuc horrendaque passi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR> 
nuper et incolumem sese mirantis amici.<BR> 
nam praeter pelagi casus et fulminis ictus<BR> 
euasit. densae caelum abscondere tenebrae<BR> 
nube una subitusque antemnas inpulit ignis,<BR> 
cum se quisque illo percussum crederet et mox&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT><BR> 
attonitus nullum conferri posse putaret<BR> 
naufragium uelis ardentibus. omnia fiunt<BR> 
talia, tam grauiter, si quando poetica surgit<BR> 
tempestas. genus ecce aliud discriminis audi<BR> 
et miserere iterum, quamquam sint cetera sortis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>25</FONT><BR> 
eiusdem pars dira quidem sed cognita multis<BR> 
et quam uotiua testantur fana tabella<BR> 
plurima: pictores quis nescit ab Iside pasci?<BR> 
accidit et nostro similis fortuna Catullo.<BR> 
cum plenus fluctu medius foret alueus et iam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>30</FONT><BR> 
alternum puppis latus euertentibus undis<BR> 
arboris incertae, nullam prudentia cani<BR> 
rectoris cum ferret opem, decidere iactu<BR> 
coepit cum uentis, imitatus castora, qui se<BR> 
eunuchum ipse facit cupiens euadere damno&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>35</FONT><BR> 
testiculi: adeo medicatum intellegit inguen.<BR> 
'fundite quae mea sunt' dicebat 'cuncta' Catullus<BR> 
praecipitare uolens etiam pulcherrima, uestem<BR> 
purpuream teneris quoque Maecenatibus aptam,<BR> 
atque alias quarum generosi graminis ipsum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>40</FONT><BR> 
infecit natura pecus, sed et egregius fons<BR> 
uiribus occultis et Baeticus adiuuat aer.<BR> 
ille nec argentum dubitabat mittere, lances<BR> 
Parthenio factas, urnae cratera capacem<BR> 
et dignum sitiente Pholo uel coniuge Fusci;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>45</FONT><BR> 
adde et bascaudas et mille escaria, multum<BR> 
caelati, biberat quo callidus emptor Olynthi.<BR> 
sed quis nunc alius, qua mundi parte quis audet<BR> 
argento praeferre caput rebusque salutem?<BR> 
[non propter uitam faciunt patrimonia quidam,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>50</FONT><BR> 
sed uitio caeci propter patrimonia uiuunt.]<BR> 
iactatur rerum utilium pars maxima, sed nec<BR> 
damna leuant. tunc aduersis urguentibus illuc<BR> 
reccidit ut malum ferro summitteret, ac se<BR> 
explicat angustum: discriminis ultima, quando&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>55</FONT><BR> 
praesidia adferimus nauem factura minorem.<BR> 
i nunc et uentis animam committe dolato<BR> 
confisus ligno, digitis a morte remotus<BR> 
quattuor aut septem, si sit latissima, taedae;<BR> 
mox cum reticulis et pane et uentre lagonae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>60</FONT><BR> 
accipe sumendas in tempestate secures.<BR> 
sed postquam iacuit planum mare, tempora postquam<BR> 
prospera uectoris fatumque ualentius euro<BR> 
et pelago, postquam Parcae meliora benigna<BR> 
pensa manu ducunt hilares et staminis albi &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>65</FONT><BR> 
lanificae, modica nec multum fortior aura<BR> 
uentus adest, inopi miserabilis arte cucurrit<BR> 
uestibus extentis et, quod superauerat unum,<BR> 
uelo prora suo. iam deficientibus austris<BR> 
spes uitae cum sole redit. tum gratus Iulo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>70</FONT><BR> 
atque nouercali sedes praelata Lauino<BR> 
conspicitur sublimis apex, cui candida nomen<BR> 
scrofa dedit, laetis Phrygibus mirabile sumen<BR> 
et numquam uisis triginta clara mamillis.<BR> 
tandem intrat positas inclusa per aequora moles&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>75</FONT><BR> 
Tyrrhenamque pharon porrectaque bracchia rursum<BR> 
quae pelago occurrunt medio longeque relincunt<BR> 
Italiam; non sic igitur mirabere portus<BR> 
quos natura dedit. sed trunca puppe magister<BR> 
interiora petit Baianae peruia cumbae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>80</FONT><BR> 
tuti stagna sinus, gaudent ubi uertice raso<BR> 
garrula securi narrare pericula nautae.<BR> 
&nbsp;&nbsp;&nbsp;&nbsp;&nbsp;ite igitur, pueri, linguis animisque fauentes<BR> 
sertaque delubris et farra inponite cultris<BR> 
ac mollis ornate focos glebamque uirentem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>85</FONT><BR> 
iam sequar et sacro, quod praestat, rite peracto<BR> 
inde domum repetam, graciles ubi parua coronas<BR> 
accipiunt fragili simulacra nitentia cera.<BR> 
hic nostrum placabo Iouem Laribusque paternis<BR> 
tura dabo atque omnis uiolae iactabo colores.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>90</FONT><BR> 
cuncta nitent, longos erexit ianua ramos<BR> 
et matutinis operatur festa lucernis.<BR> 
neu suspecta tibi sint haec, Coruine, Catullus,<BR> 
pro cuius reditu tot pono altaria, paruos<BR> 
tres habet heredes. libet expectare quis aegram&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>95</FONT><BR> 
et claudentem oculos gallinam inpendat amico<BR> 
tam sterili; uerum haec nimia est inpensa, coturnix<BR> 
nulla umquam pro patre cadet. sentire calorem<BR> 
si coepit locuples Gallitta et Pacius orbi,<BR> 
legitime fixis uestitur tota libellis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>100</FONT><BR> 
porticus, existunt qui promittant hecatomben,<BR> 
quatenus hic non sunt nec uenales elephanti,<BR> 
nec Latio aut usquam sub nostro sidere talis<BR> 
belua concipitur, sed furua gente petita<BR> 
arboribus Rutulis et Turni pascitur agro,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>105</FONT><BR> 
Caesaris armentum nulli seruire paratum<BR> 
priuato, siquidem Tyrio parere solebant<BR> 
Hannibali et nostris ducibus regique Molosso<BR> 
horum maiores ac dorso ferre cohortis,<BR> 
partem aliquam belli, et euntem in proelia turrem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>110</FONT><BR> 
nulla igitur mora per Nouium, mora nulla per Histrum<BR> 
Pacuuium, quin illud ebur ducatur ad aras<BR> 
et cadat ante Lares Gallittae uictima sola<BR> 
tantis digna deis et captatoribus horum.<BR> 
alter enim, si concedas, mactare uouebit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>115</FONT><BR> 
de grege seruorum magna et pulcherrima quaeque<BR> 
corpora, uel pueris et frontibus ancillarum<BR> 
inponet uittas et, si qua est nubilis illi<BR> 
Iphigenia domi, dabit hanc altaribus, etsi<BR> 
non sperat tragicae furtiua piacula ceruae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>120</FONT><BR> 
laudo meum ciuem, nec comparo testamento<BR> 
mille rates; nam si Libitinam euaserit aeger,<BR> 
delebit tabulas inclusus carcere nassae<BR> 
post meritum sane mirandum atque omnia soli<BR> 
forsan Pacuuio breuiter dabit, ille superbus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>125</FONT><BR> 
incedet uictis riualibus. ergo uides quam<BR> 
grande operae pretium faciat iugulata Mycenis.<BR> 
uiuat Pacuuius quaeso uel Nestora totum,<BR> 
possideat quantum rapuit Nero, montibus aurum<BR> 
exaequet, nec amet quemquam nec ametur ab ullo.
</P>
<div class="footer">
	<p>
		<a href="/juvenal.html">Juvenal</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</body>
</html>