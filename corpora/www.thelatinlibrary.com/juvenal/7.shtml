<!DOCTYPE HTML PUBLIC "-//W3C//DTD HTML 4.01//EN" "http://www.w3.org/TR/html4/strict.dtd">
<html>
	<head>
		<title>
			Juvenal VII
		</title>

		<meta http-equiv="Content-Type" content="text/html; charset=utf-8">
		
		<link rel="shortcut icon" href="http://www.thelatinlibrary.com/icon.ico">
		
		<link rel="StyleSheet" href="http://www.thelatinlibrary.com/latinlibrary.css">
		<link rel="StyleSheet" href="http://www.thelatinlibrary.com/latinlibrary_print.css" media="print">
	</head>
	
<body>

<div class="page_wrapper">

<h1>D. IVNI IVVENALIS SATVRA VII</h1>

<p class="poem">
Et spes et ratio studiorum in Caesare tantum;<BR>
solus enim tristes hac tempestate Camenas<BR>
respexit, cum iam celebres notique poetae<BR>
balneolum Gabiis, Romae conducere furnos <BR>
temptarent, nec foedum alii nec turpe putarent&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR>
praecones fieri, cum desertis Aganippes<BR>
uallibus esuriens migraret in atria Clio.<BR>
nam si Pieria quadrans tibi nullus in umbra<BR>
ostendatur, ames nomen uictumque Machaerae<BR>
et uendas potius commissa quod auctio uendit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>
stantibus, oenophorum, tripedes, armaria, cistas,<BR>
Alcithoen Pacci, Thebas et Terea Fausti.<BR>
hoc satius quam si dicas sub iudice 'uidi'<BR>
quod non uidisti; faciant equites Asiani,<BR>
[quamquam et Cappadoces faciant equitesque Bithyni]&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR>
altera quos nudo traducit gallica talo.<BR>
nemo tamen studiis indignum ferre laborem<BR>
cogetur posthac, nectit quicumque canoris<BR>
eloquium uocale modis laurumque momordit.<BR>
hoc agite, o iuuenes. circumspicit et stimulat uos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT><BR>
materiamque sibi ducis indulgentia quaerit.<BR>
si qua aliunde putas rerum expectanda tuarum<BR>
praesidia atque ideo croceae membrana tabellae<BR>
impletur, lignorum aliquid posce ocius et quae<BR>
componis dona Veneris, Telesine, marito,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>25</FONT><BR>
aut clude et positos tinea pertunde libellos.<BR>
frange miser calamum uigilataque proelia dele,<BR>
qui facis in parua sublimia carmina cella,<BR>
ut dignus uenias hederis et imagine macra.<BR>
spes nulla ulterior; didicit iam diues auarus &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>30</FONT><BR>
tantum admirari, tantum laudare disertos,<BR>
ut pueri Iunonis auem. sed defluit aetas<BR>
et pelagi patiens et cassidis atque ligonis.<BR>
taedia tunc subeunt animos, tunc seque suamque<BR>
Terpsichoren odit facunda et nuda senectus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>35</FONT><BR>
&nbsp;&nbsp;&nbsp;&nbsp;&nbsp;accipe nunc artes. ne quid tibi conferat iste,<BR>
quem colis et Musarum et Apollinis aede relicta,<BR>
ipse facit uersus atque uni cedit Homero<BR>
propter mille annos, et si dulcedine famae<BR>
succensus recites, maculosas commodat aedes.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>40</FONT><BR>
haec longe ferrata domus seruire iubetur<BR>
in qua sollicitas imitatur ianua portas.<BR>
scit dare libertos extrema in parte sedentis<BR>
ordinis et magnas comitum disponere uoces;<BR>
nemo dabit regum quanti subsellia constant&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>45</FONT><BR>
et quae conducto pendent anabathra tigillo<BR>
quaeque reportandis posita est orchestra cathedris.<BR>
nos tamen hoc agimus tenuique in puluere sulcos<BR>
ducimus et litus sterili uersamus aratro.<BR>
nam si discedas, laqueo tenet ambitiosi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>50</FONT><BR>
[consuetudo mali, tenet insanabile multos]<BR>
scribendi cacoethes et aegro in corde senescit.<BR>
 sed uatem egregium, cui non sit publica uena,<BR>
qui nihil eitum soleat deducere, nec qui<BR>
communi feriat carmen triuiale moneta,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>55</FONT><BR>
hunc, qualem nequeo monstrare et sentio tantum,<BR>
anxietate carens animus facit, omnis acerbi <BR>
inpatiens, cupidus siluarum aptusque bibendis<BR>
fontibus Aonidum. neque enim cantare sub antro<BR>
Pierio thyrsumque potest contingere maesta&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>60</FONT><BR>
paupertas atque aeris inops, quo nocte dieque<BR>
corpus eget: satur est cum dicit Horatius 'euhoe.'<BR>
quis locus ingenio, nisi cum se carmine solo<BR>
uexant et dominis Cirrhae Nysaeque feruntur<BR>
pectora uestra duas non admittentia curas?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>65</FONT><BR>
magnae mentis opus nec de lodice paranda<BR>
attonitae currus et equos faciesque deorum<BR>
aspicere et qualis Rutulum confundat Erinys.<BR>
nam si Vergilio puer et tolerabile desset<BR>
hospitium, caderent omnes a crinibus hydri,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>70</FONT><BR>
surda nihil gemeret graue bucina. poscimus ut sit<BR>
non minor antiquo Rubrenus Lappa coturno,<BR>
cuius et alueolos et laenam pignerat Atreus?<BR>
non habet infelix Numitor quod mittat amico,<BR>
Quintillae quod donet habet, nec defuit illi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>75</FONT><BR>
unde emeret multa pascendum carne leonem<BR>
iam domitum; constat leuiori belua sumptu<BR>
nimirum et capiunt plus intestina poetae.<BR>
contentus fama iaceat Lucanus in hortis<BR>
marmoreis, at Serrano tenuique Saleiio&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>80</FONT><BR>
gloria quantalibet quid erit, si gloria tantum est?<BR>
curritur ad uocem iucundam et carmen amicae<BR>
Thebaidos, laetam cum fecit Statius urbem<BR>
promisitque diem: tanta dulcedine captos<BR>
adficit ille animos tantaque libidine uolgi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>85</FONT><BR>
auditur. sed cum fregit subsellia uersu <BR>
esurit, intactam Paridi nisi uendit Agauen.<BR>
ille et militiae multis largitus honorem<BR>
semenstri uatum digitos circumligat auro.<BR>
quod non dant proceres, dabit histrio. tu Camerinos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>90</FONT><BR>
et Baream, tu nobilium magna atria curas?<BR>
praefectos Pelopea facit, Philomela tribunos.<BR>
haut tamen inuideas uati quem pulpita pascunt.<BR>
quis tibi Maecenas, quis nunc erit aut Proculeius<BR>
aut Fabius, quis Cotta iterum, quis Lentulus alter?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>95</FONT><BR>
tum par ingenio pretium, tunc utile multis<BR>
pallere et uinum toto nescire Decembri.<BR>
&nbsp;&nbsp;&nbsp;&nbsp;&nbsp;uester porro labor fecundior, historiarum<BR>
scriptores? perit hic plus temporis atque olei plus.<BR>
nullo quippe modo millensima pagina surgit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>100</FONT><BR>
omnibus et crescit multa damnosa papyro;<BR>
sic ingens rerum numerus iubet atque operum lex.<BR>
quae tamen inde seges? terrae quis fructus apertae?<BR>
quis dabit historico quantum daret acta legenti?<BR>
&nbsp;&nbsp;&nbsp;&nbsp;&nbsp;'sed genus ignauum, quod lecto gaudet et umbra.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>105</FONT><BR>
dic igitur quid causidicis ciuilia praestent<BR>
officia et magno comites in fasce libelli.<BR>
 ipsi magna sonant, sed tum cum creditor audit<BR>
praecipue, uel si tetigit latus acrior illo<BR>
qui uenit ad dubium grandi cum codice nomen.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>110</FONT><BR>
tunc inmensa caui spirant mendacia folles<BR>
conspuiturque sinus; ueram deprendere messem <BR>
si libet, hinc centum patrimonia causidicorum,<BR>
parte alia solum russati pone Lacertae.<BR>
consedere duces, surgis tu pallidus Aiax&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>115</FONT><BR>
dicturus dubia pro libertate bubulco<BR>
iudice. rumpe miser tensum iecur, ut tibi lasso<BR>
figantur uirides, scalarum gloria, palmae.<BR>
quod uocis pretium? siccus petasunculus et uas<BR>
pelamydum aut ueteres, Maurorum epimenia, bulbi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>120</FONT><BR>
aut uinum Tiberi deuectum, quinque lagonae.<BR>
si quater egisti, si contigit aureus unus,<BR>
inde cadunt partes ex foedere pragmaticorum.<BR>
'Aemilio dabitur quantum licet, et melius nos<BR>
egimus.' huius enim stat currus aeneus, alti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>125</FONT><BR>
quadriiuges in uestibulis, atque ipse feroci<BR>
bellatore sedens curuatum hastile minatur<BR>
eminus et statua meditatur proelia lusca.<BR>
sic Pedo conturbat, Matho deficit, exitus hic est<BR>
Tongilii, magno cum rhinocerote lauari&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>130</FONT><BR>
qui solet et uexat lutulenta balnea turba<BR>
perque forum iuuenes longo premit assere Maedos<BR>
empturus pueros, argentum, murrina, uillas;<BR>
spondet enim Tyrio stlattaria purpura filo.<BR>
[et tamen est illis hoc utile. purpura uendit]&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>135</FONT><BR>
causidicum uendunt amethystina; conuenit illi<BR>
et strepitu et facie maioris uiuere census,<BR>
sed finem inpensae non seruat prodiga Roma. <BR>
fidimus eloquio? Ciceroni nemo ducentos<BR>
nunc dederit nummos, nisi fulserit anulus ingens.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>140</FONT><BR>
respicit haec primum qui litigat, an tibi serui<BR>
octo, decem comites, an post te sella, togati<BR>
ante pedes. ideo conducta Paulus agebat<BR>
sardonyche, atque ideo pluris quam Gallus agebat,<BR>
quam Basilus. rara in tenui facundia panno.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>145</FONT><BR>
quando licet Basilo flentem producere matrem?<BR>
quis bene dicentem Basilum ferat? accipiat te<BR>
Gallia uel potius nutricula causidicorum<BR>
Africa, si placuit mercedem ponere linguae.<BR>
&nbsp;&nbsp;&nbsp;&nbsp;&nbsp;declamare doces? o ferrea pectora Vetti,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>150</FONT><BR>
cum perimit saeuos classis numerosa tyrannos.<BR>
nam quaecumque sedens modo legerat, haec eadem stans<BR>
perferet atque eadem cantabit uersibus isdem.<BR>
occidit miseros crambe repetita magistros.<BR>
quis color et quod sit causae genus atque ubi summa&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>155</FONT><BR>
quaestio, quae ueniant diuersa parte sagittae,<BR>
nosse uolunt omnes, mercedem soluere nemo.<BR>
'mercedem appellas? quid enim scio?' 'culpa docentis<BR>
scilicet arguitur, quod laeuae parte mamillae<BR>
nil salit Arcadico iuueni, cuius mihi sexta&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>160</FONT><BR>
quaque die miserum dirus caput Hannibal inplet, <BR>
quidquid id est de quo deliberat, an petat urbem<BR>
 a Cannis, an post nimbos et fulmina cautus<BR>
circumagat madidas a tempestate cohortes.<BR>
quantum uis stipulare et protinus accipe: quid do&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>165</FONT><BR>
ut totiens illum pater audiat?' haec alii sex<BR>
uel plures uno conclamant ore sophistae<BR>
et ueras agitant lites raptore relicto;<BR>
fusa uenena silent, malus ingratusque maritus<BR>
et quae iam ueteres sanant mortaria caecos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>170</FONT><BR>
ergo sibi dabit ipse rudem, si nostra mouebunt<BR>
consilia, et uitae diuersum iter ingredietur<BR>
ad pugnam qui rhetorica descendit ab umbra,<BR>
summula ne pereat qua uilis tessera uenit<BR>
frumenti; quippe haec merces lautissima. tempta&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>175</FONT><BR>
Chrysogonus quanti doceat uel Pollio quanti<BR>
lautorum pueros, artem scindes Theodori.<BR>
balnea sescentis et pluris porticus in qua<BR>
gestetur dominus quotiens pluit. anne serenum<BR>
expectet spargatque luto iumenta recenti?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>180</FONT><BR>
hic potius, namque hic mundae nitet ungula mulae.<BR>
parte alia longis Numidarum fulta columnis<BR>
surgat et algentem rapiat cenatio solem.<BR>
quanticumque domus, ueniet qui fercula docte<BR>
conponit, ueniet qui pulmentaria condit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>185</FONT><BR>
hos inter sumptus sestertia Quintiliano,<BR>
ut multum, duo sufficient: res nulla minoris<BR>
constabit patri quam filius. 'unde igitur tot<BR>
Quintilianus habet saltus?' exempla nouorum <BR>
fatorum transi. felix et pulcher et acer,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>190</FONT><BR>
felix et sapiens et nobilis et generosus<BR>
adpositam nigrae lunam subtexit alutae,<BR>
felix orator quoque maximus et iaculator<BR>
et, si perfrixit, cantat bene. distat enim quae<BR>
sidera te excipiant modo primos incipientem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>195</FONT><BR>
edere uagitus et adhuc a matre rubentem.<BR>
si Fortuna uolet, fies de rhetore consul;<BR>
si uolet haec eadem, fiet de consule rhetor.<BR>
Ventidius quid enim? quid Tullius? anne aliud quam<BR>
sidus et occulti miranda potentia fati?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>200</FONT><BR>
seruis regna dabunt, captiuis fata triumphum.<BR>
felix ille tamen coruo quoque rarior albo.<BR>
paenituit multos uanae sterilisque cathedrae,<BR>
sicut Tharsimachi probat exitus atque Secundi<BR>
Carrinatis; et hunc inopem uidistis, Athenae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>205</FONT><BR>
nil praeter gelidas ausae conferre cicutas.<BR>
di maiorum umbris tenuem et sine pondere terram<BR>
spirantisque crocos et in urna perpetuum uer,<BR>
qui praeceptorem sancti uoluere parentis<BR>
esse loco. metuens uirgae iam grandis Achilles&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>210</FONT><BR>
cantabat patriis in montibus et cui non tunc<BR>
eliceret risum citharoedi cauda magistri;<BR>
sed Rufum atque alios caedit sua quemque iuuentus,<BR>
Rufum, quem totiens Ciceronem Allobroga dixit.<BR>
&nbsp;&nbsp;&nbsp;&nbsp;&nbsp;quis gremio Celadi doctique Palaemonis adfert&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>215</FONT><BR>
quantum grammaticus meruit labor? et tamen ex hoc,<BR>
quodcumque est (minus est autem quam rhetoris aera), <BR>
discipuli custos praemordet acoenonoetus<BR>
et qui dispensat frangit sibi. cede, Palaemon,<BR>
et patere inde aliquid decrescere, non aliter quam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>220</FONT><BR>
institor hibernae tegetis niueique cadurci,<BR>
dummodo non pereat mediae quod noctis ab hora<BR>
sedisti, qua nemo faber, qua nemo sederet<BR>
qui docet obliquo lanam deducere ferro,<BR>
dummodo non pereat totidem olfecisse lucernas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>225</FONT><BR>
quot stabant pueri, cum totus decolor esset<BR>
Flaccus et haereret nigro fuligo Maroni.<BR>
rara tamen merces quae cognitione tribuni<BR>
non egeat. sed uos saeuas inponite leges,<BR>
ut praeceptori uerborum regula constet,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>230</FONT><BR>
ut legat historias, auctores nouerit omnes<BR>
tamquam ungues digitosque suos, ut forte rogatus,<BR>
dum petit aut thermas aut Phoebi balnea, dicat<BR>
nutricem Anchisae, nomen patriamque nouercae<BR>
Anchemoli, dicat quot Acestes uixerit annis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>235</FONT><BR>
quot Siculi Phrygibus uini donauerit urnas.<BR>
exigite ut mores teneros ceu pollice ducat,<BR>
ut si quis cera uoltum facit; exigite ut sit<BR>
et pater ipsius coetus, ne turpia ludant,<BR>
ne faciant uicibus. non est leue tot puerorum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>240</FONT><BR>
obseruare manus oculosque in fine trementis.<BR>
'haec' inquit 'cura; sed cum se uerterit annus,<BR>
accipe, uictori populus quod postulat, aurum.'
</P>
<div class="footer">
	<p>
		<a href="/juvenal.html">Juvenal</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</body>
</html>