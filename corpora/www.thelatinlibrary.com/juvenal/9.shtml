<!DOCTYPE HTML PUBLIC "-//W3C//DTD HTML 4.01//EN" "http://www.w3.org/TR/html4/strict.dtd">
<html>
	<head>
		<title>
			Juvenal IX
		</title>

		<meta http-equiv="Content-Type" content="text/html; charset=utf-8">
		
		<link rel="shortcut icon" href="http://www.thelatinlibrary.com/icon.ico">
		
		<link rel="StyleSheet" href="http://www.thelatinlibrary.com/latinlibrary.css">
		<link rel="StyleSheet" href="http://www.thelatinlibrary.com/latinlibrary_print.css" media="print">
	</head>
	
<body>

<div class="page_wrapper">

<h1>D. IVNI IVVENALIS SATVRA IX</h1>

<p class="poem">
Scire uelim quare totiens mihi, Naeuole, tristis<BR>
occurras fronte obducta ceu Marsya uictus.<BR> 
quid tibi cum uultu, qualem deprensus habebat<BR> 
Rauola dum Rhodopes uda terit inguina barba?<BR> 
[nos colaphum incutimus lambenti crustula seruo.]&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR> 
non erit hac facie miserabilior Crepereius<BR> 
Pollio, qui triplicem usuram praestare paratus<BR> 
circumit et fatuos non inuenit. unde repente<BR> 
tot rugae? certe modico contentus agebas<BR> 
uernam equitem, conuiua ioco mordente facetus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR> 
et salibus uehemens intra pomeria natis.<BR> 
omnia nunc contra, uultus grauis, horrida siccae<BR> 
silua comae, nullus tota nitor in cute, qualem<BR> 
Bruttia praestabat calidi tibi fascia uisci,<BR> 
sed fruticante pilo neglecta et squalida crura.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR> 
quid macies aegri ueteris, quem tempore longo<BR> 
torret quarta dies olimque domestica febris?<BR> 
deprendas animi tormenta latentis in aegro<BR> 
corpore, deprendas et gaudia; sumit utrumque<BR> 
inde habitum facies. igitur flexisse uideris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT><BR> 
propositum et uitae contrarius ire priori.<BR> 
nuper enim, ut repeto, fanum Isidis et Ganymedem<BR> 
Pacis et aduectae secreta Palatia matris<BR> 
et Cererem (nam quo non prostat femina templo?)<BR> 
notior Aufidio moechus celebrare solebas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>25</FONT><BR> 
quodque taces, ipsos etiam inclinare maritos.<BR> 
&nbsp;&nbsp;&nbsp;&nbsp;&nbsp;'utile et hoc multis uitae genus, at mihi nullum<BR> 
inde operae pretium. pingues aliquando lacernas,<BR> 
munimenta togae, duri crassique coloris<BR> 
et male percussas textoris pectine Galli&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>30</FONT><BR> 
accipimus, tenue argentum uenaeque secundae.<BR> 
fata regunt homines, fatum est et partibus illis<BR> 
quas sinus abscondit. nam si tibi sidera cessant,<BR> 
nil faciet longi mensura incognita nerui,<BR> 
quamuis te nudum spumanti Virro labello&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>35</FONT><BR> 
uiderit et blandae adsidue densaeque tabellae<BR> 
sollicitent, <I>autos gar ephelketai andra kinaidos.</I><BR> 
quod tamen ulterius monstrum quam mollis auarus?<BR> 
"haec tribui, deinde illa dedi, mox plura tulisti."<BR> 
computat et ceuet. ponatur calculus, adsint&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>40</FONT><BR> 
cum tabula pueri; numera sestertia quinque<BR> 
omnibus in rebus, numerentur deinde labores.<BR> 
an facile et pronum est agere intra uiscera penem<BR> 
legitimum atque illic hesternae occurrere cenae?<BR> 
seruus erit minus ille miser qui foderit agrum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>45</FONT><BR> 
quam dominum. sed tu sane tenerum et puerum te<BR> 
et pulchrum et dignum cyatho caeloque putabas.<BR> 
uos humili adseculae, uos indulgebitis umquam<BR> 
cultori, iam nec morbo donare parati?<BR> 
en cui tu uiridem umbellam, cui sucina mittas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>50</FONT><BR> 
grandia, natalis quotiens redit aut madidum uer<BR> 
incipit et strata positus longaque cathedra<BR> 
munera femineis tractat secreta kalendis.<BR> 
dic, passer, cui tot montis, tot praedia seruas<BR> 
Apula, tot miluos intra tua pascua lassas?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>55</FONT><BR> 
te Trifolinus ager fecundis uitibus implet<BR> 
suspectumque iugum Cumis et Gaurus inanis&#151;<BR> 
nam quis plura linit uicturo dolia musto?&#151;<BR> 
quantum erat exhausti lumbos donare clientis<BR> 
iugeribus paucis! meliusne hic rusticus infans&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>60</FONT><BR> 
cum matre et casulis et conlusore catello<BR> 
cymbala pulsantis legatum fiet amici?<BR> 
"improbus es cum poscis" ait. sed pensio clamat<BR> 
"posce," sed appellat puer unicus ut Polyphemi<BR> 
lata acies per quam sollers euasit Vlixes.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>65</FONT><BR> 
alter emendus erit, namque hic non sufficit, ambo<BR> 
pascendi. quid agam bruma spirante? quid, oro,<BR> 
quid dicam scapulis puerorum aquilone Decembri<BR> 
et pedibus? "durate atque expectate cicadas"?<BR> 
uerum, ut dissimules, ut mittas cetera, quanto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>70</FONT><BR> 
metiris pretio quod, ni tibi deditus essem<BR> 
deuotusque cliens, uxor tua uirgo maneret?<BR> 
scis certe quibus ista modis, quam saepe rogaris<BR> 
et quae pollicitus. fugientem saepe puellam<BR> 
amplexu rapui; tabulas quoque ruperat et iam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>75</FONT><BR> 
signabat; tota uix hoc ego nocte redemi<BR> 
te plorante foris. testis mihi lectulus et tu,<BR> 
ad quem peruenit lecti sonus et dominae uox.<BR> 
instabile ac dirimi coeptum et iam paene solutum<BR> 
coniugium in multis domibus seruauit adulter.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>80</FONT><BR> 
quo te circumagas? quae prima aut ultima ponas?<BR> 
nullum ergo meritum est, ingrate ac perfide, nullum<BR> 
quod tibi filiolus uel filia nascitur ex me?<BR> 
tollis enim et libris actorum spargere gaudes<BR> 
argumenta uiri. foribus suspende coronas:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>85</FONT><BR> 
iam pater es, dedimus quod famae opponere possis.<BR> 
iura parentis habes, propter me scriberis heres,<BR> 
legatum omne capis nec non et dulce caducum.<BR> 
commoda praeterea iungentur multa caducis,<BR> 
si numerum, si tres impleuero.' iusta doloris,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>90</FONT><BR> 
Naeuole, causa tui; contra tamen ille quid adfert?<BR> 
&nbsp;&nbsp;&nbsp;&nbsp;&nbsp;'neglegit atque alium bipedem sibi quaerit asellum.<BR> 
haec soli commissa tibi celare memento<BR> 
et tacitus nostras intra te fige querellas;<BR> 
nam res mortifera est inimicus pumice leuis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>95</FONT><BR> 
qui modo secretum commiserat, ardet et odit,<BR> 
tamquam prodiderim quidquid scio. sumere ferrum,<BR> 
fuste aperire caput, candelam adponere ualuis<BR> 
non dubitat. nec contemnas aut despicias quod<BR> 
his opibus numquam cara est annona ueneni.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>100</FONT><BR> 
ergo occulta teges ut curia Martis Athenis.'<BR> 
&nbsp;&nbsp;&nbsp;&nbsp;&nbsp;o Corydon, Corydon, secretum diuitis ullum<BR> 
esse putas? serui ut taceant, iumenta loquentur<BR> 
et canis et postes et marmora. claude fenestras,<BR> 
uela tegant rimas, iunge ostia, tollite lumen,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>105</FONT><BR> 
e medio fac eant omnes, prope nemo recumbat;<BR> 
quod tamen ad cantum galli facit ille secundi<BR> 
proximus ante diem caupo sciet, audiet et quae<BR> 
finxerunt pariter libarius, archimagiri,<BR> 
carptores. quod enim dubitant componere crimen&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>110</FONT><BR> 
in dominos, quotiens rumoribus ulciscuntur<BR> 
baltea? nec derit qui te per compita quaerat<BR> 
nolentem et miseram uinosus inebriet aurem.<BR> 
illos ergo roges quidquid paulo ante petebas<BR> 
a nobis, taceant illi. sed prodere malunt&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>115</FONT><BR> 
arcanum quam subrepti potare Falerni<BR> 
pro populo faciens quantum Saufeia bibebat.<BR> 
uiuendum recte, cum propter plurima, ~tunc est~<BR> 
idcirco ut possis linguam contemnere serui.<BR> 
[praecipue causis, ut linguas mancipiorum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>120</FONT><BR> 
contemnas; nam lingua mali pars pessima serui.<BR> 
deterior tamen hic qui liber non erit illis<BR> 
quorum animas et farre suo custodit et aere.]<BR> 
&nbsp;&nbsp;&nbsp;&nbsp;&nbsp;'utile consilium modo, sed commune, dedisti.<BR> 
nunc mihi quid suades post damnum temporis et spes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>125</FONT><BR> 
deceptas? festinat enim decurrere uelox<BR> 
flosculus angustae miseraeque breuissima uitae<BR> 
portio; dum bibimus, dum serta, unguenta, puellas<BR> 
poscimus, obrepit non intellecta senectus.'<BR> 
&nbsp;&nbsp;&nbsp;&nbsp;&nbsp;ne trepida, numquam pathicus tibi derit amicus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>130</FONT><BR> 
stantibus et saluis his collibus; undique ad illos<BR> 
conuenient et carpentis et nauibus omnes<BR> 
qui digito scalpunt uno caput. altera maior<BR> 
spes superest, tu tantum erucis inprime dentem.<BR> 
[gratus eris, tu tantum erucis inprime dentem.]&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>134a</FONT><BR> 
&nbsp;&nbsp;&nbsp;&nbsp;&nbsp;'haec exempla para felicibus; at mea Clotho<BR> 
et Lachesis gaudent, si pascitur inguine uenter.<BR> 
o parui nostrique Lares, quos ture minuto<BR> 
aut farre et tenui soleo exorare corona,<BR> 
quando ego figam aliquid quo sit mihi tuta senectus<BR> 
a tegete et baculo? uiginti milia fenus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>140</FONT><BR> 
pigneribus positis, argenti uascula puri,<BR> 
sed quae Fabricius censor notet, et duo fortes<BR> 
de grege Moesorum, qui me ceruice locata<BR> 
securum iubeant clamoso insistere circo;<BR> 
sit mihi praeterea curuus caelator, et alter&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>145</FONT><BR> 
qui multas facies pingit cito; sufficiunt haec.<BR> 
quando ego pauper ero? uotum miserabile, nec spes<BR> 
his saltem; nam cum pro me Fortuna uocatur,<BR> 
adfixit ceras illa de naue petitas<BR> 
quae Siculos cantus effugit remige surdo.'
</P>
<div class="footer">
	<p>
		<a href="/juvenal.html">Juvenal</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</body>
</html>