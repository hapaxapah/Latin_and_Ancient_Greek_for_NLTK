<!DOCTYPE HTML PUBLIC "-//W3C//DTD HTML 4.01//EN" "http://www.w3.org/TR/html4/strict.dtd">
<html>
	<head>
		<title>
			Juvenal XIII
		</title>

		<meta http-equiv="Content-Type" content="text/html; charset=utf-8">
		
		<link rel="shortcut icon" href="http://www.thelatinlibrary.com/icon.ico">
		
		<link rel="StyleSheet" href="http://www.thelatinlibrary.com/latinlibrary.css">
		<link rel="StyleSheet" href="http://www.thelatinlibrary.com/latinlibrary_print.css" media="print">
	</head>
	
<body>

<div class="page_wrapper">

<h1>D. IVNI IVVENALIS SATVRA XIII</h1>

<p class="poem">
Exemplo quodcumque malo committitur, ipsi<BR> 
 displicet auctori. prima est haec ultio, quod se<BR> 
iudice nemo nocens absoluitur, improba quamuis<BR> 
gratia fallaci praetoris uicerit urna.<BR> 
quid sentire putas homines, Caluine, recenti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR> 
de scelere et fidei uiolatae crimine? sed nec<BR> 
tam tenuis census tibi contigit, ut mediocris<BR> 
iacturae te mergat onus, nec rara uidemus<BR> 
quae pateris: casus multis hic cognitus ac iam<BR> 
tritus et e medio fortunae ductus aceruo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR> 
ponamus nimios gemitus. flagrantior aequo<BR> 
non debet dolor esse uiri nec uolnere maior.<BR> 
tu quamuis leuium minimam exiguamque malorum<BR> 
particulam uix ferre potes spumantibus ardens<BR> 
uisceribus, sacrum tibi quod non reddat amicus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR> 
depositum? stupet haec qui iam post terga reliquit<BR> 
sexaginta annos Fonteio consule natus?<BR> 
an nihil in melius tot rerum proficis usu?<BR> 
magna quidem, sacris quae dat praecepta libellis,<BR> 
uictrix fortunae sapientia, ducimus autem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT><BR> 
hos quoque felices, qui ferre incommoda uitae<BR> 
nec iactare iugum uita didicere magistra.<BR> 
quae tam festa dies, ut cesset prodere furem,<BR> 
perfidiam, fraudes atque omni ex crimine lucrum<BR> 
quaesitum et partos gladio uel pyxide nummos?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>25</FONT><BR> 
rari quippe boni, numera, uix sunt totidem quot<BR> 
Thebarum portae uel diuitis ostia Nili.<BR> 
nona aetas agitur peioraque saecula ferri<BR> 
temporibus, quorum sceleri non inuenit ipsa<BR> 
nomen et a nullo posuit natura metallo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>30</FONT><BR> 
nos hominum diuomque fidem clamore ciemus<BR> 
quanto Faesidium laudat uocalis agentem<BR> 
sportula? dic, senior bulla dignissime, nescis<BR> 
quas habeat ueneres aliena pecunia? nescis<BR> 
quem tua simplicitas risum uulgo moueat, cum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>35</FONT><BR> 
exigis a quoquam ne peieret et putet ullis<BR> 
esse aliquod numen templis araeque rubenti?<BR> 
quondam hoc indigenae uiuebant more, priusquam<BR> 
sumeret agrestem posito diademate falcem<BR> 
Saturnus fugiens, tunc cum uirguncula Iuno&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>40</FONT><BR> 
et priuatus adhuc Idaeis Iuppiter antris;<BR> 
nulla super nubes conuiuia caelicolarum<BR> 
nec puer Iliacus formonsa nec Herculis uxor<BR> 
ad cyathos et iam siccato nectare tergens<BR> 
bracchia Volcanus Liparaea nigra taberna;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>45</FONT><BR> 
prandebat sibi quisque deus nec turba deorum<BR> 
talis ut est hodie, contentaque sidera paucis<BR> 
numinibus miserum urguebant Atlanta minori<BR> 
pondere; nondum imi sortitus triste profundi<BR> 
imperium Sicula toruos cum coniuge Pluton,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>50</FONT><BR> 
nec rota nec Furiae nec saxum aut uolturis atri<BR> 
poena, sed infernis hilares sine regibus umbrae.<BR> 
inprobitas illo fuit admirabilis aeuo,<BR> 
credebant quo grande nefas et morte piandum<BR> 
si iuuenis uetulo non adsurrexerat et si&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>55</FONT><BR> 
barbato cuicumque puer, licet ipse uideret<BR> 
plura domi fraga et maiores glandis aceruos;<BR> 
tam uenerabile erat praecedere quattuor annis<BR> 
primaque par adeo sacrae lanugo senectae.<BR> 
nunc si depositum non infitietur amicus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>60</FONT><BR> 
si reddat ueterem cum tota aerugine follem,<BR> 
prodigiosa fides et Tuscis digna libellis<BR> 
quaeque coronata lustrari debeat agna.<BR> 
egregium sanctumque uirum si cerno, bimembri<BR> 
hoc monstrum puero et miranti sub aratro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>65</FONT><BR> 
piscibus inuentis et fetae comparo mulae,<BR> 
sollicitus, tamquam lapides effuderit imber<BR> 
examenque apium longa consederit uua<BR> 
culmine delubri, tamquam in mare fluxerit amnis<BR> 
gurgitibus miris et lactis uertice torrens.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>70</FONT><BR> 
&nbsp;&nbsp;&nbsp;&nbsp;&nbsp;intercepta decem quereris sestertia fraude<BR> 
sacrilega. quid si bis centum perdidit alter<BR> 
hoc arcana modo, maiorem tertius illa<BR> 
summam, quam patulae uix ceperat angulus arcae?<BR> 
tam facile et pronum est superos contemnere testes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>75</FONT><BR> 
si mortalis idem nemo sciat. aspice quanta<BR> 
uoce neget, quae sit ficti constantia uoltus.<BR> 
per Solis radios Tarpeiaque fulmina iurat<BR> 
et Martis frameam et Cirrhaei spicula uatis,<BR> 
per calamos uenatricis pharetramque puellae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>80</FONT><BR> 
perque tuum, pater Aegaei Neptune, tridentem,<BR> 
addit et Herculeos arcus hastamque Mineruae,<BR> 
quidquid habent telorum armamentaria caeli.<BR> 
si uero et pater est, 'comedam' inquit 'flebile nati<BR> 
sinciput elixi Pharioque madentis aceto.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>85</FONT><BR> 
&nbsp;&nbsp;&nbsp;&nbsp;&nbsp;sunt in fortunae qui casibus omnia ponant<BR> 
et nullo credant mundum rectore moueri<BR> 
natura uoluente uices et lucis et anni,<BR> 
atque ideo intrepidi quaecumque altaria tangunt.<BR> 
[est alius metuens ne crimen poena sequatur.]&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>90</FONT><BR> 
hic putat esse deos et peierat, atque ita secum:<BR> 
'decernat quodcumque uolet de corpore nostro<BR> 
Isis et irato feriat mea lumina sistro,<BR> 
dummodo uel caecus teneam quos abnego nummos.<BR> 
et pthisis et uomicae putres et dimidium crus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>95</FONT><BR> 
sunt tanti. pauper locupletem optare podagram<BR> 
nec dubitet Ladas, si non eget Anticyra nec<BR> 
Archigene; quid enim uelocis gloria plantae<BR> 
praestat et esuriens Pisaeae ramus oliuae?<BR> 
ut sit magna, tamen certe lenta ira deorum est;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>100</FONT><BR> 
si curant igitur cunctos punire nocentes,<BR> 
quando ad me uenient? sed et exorabile numen<BR> 
fortasse experiar; solet his ignoscere. multi<BR> 
committunt eadem diuerso crimina fato:<BR> 
ille crucem sceleris pretium tulit, hic diadema.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>105</FONT><BR> 
sic animum dirae trepidum formidine culpae<BR> 
confirmat, tunc te sacra ad delubra uocantem<BR> 
praecedit, trahere immo ultro ac uexare paratus.<BR> 
nam cum magna malae superest audacia causae,<BR> 
creditur a multis fiducia. mimum agit ille,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>110</FONT><BR> 
urbani qualem fugitiuus scurra Catulli:<BR> 
tu miser exclamas, ut Stentora uincere possis,<BR> 
uel potius quantum Gradiuus Homericus, 'audis,<BR> 
Iuppiter, haec nec labra moues, cum mittere uocem<BR> 
debueris uel marmoreus uel aeneus? aut cur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>115</FONT><BR> 
in carbone tuo charta pia tura soluta<BR> 
ponimus et sectum uituli iecur albaque porci<BR> 
omenta? ut uideo, nullum discrimen habendum est<BR> 
effigies inter uestras statuamque Vagelli.'<BR> 
&nbsp;&nbsp;&nbsp;&nbsp;&nbsp;accipe quae contra ualeat solacia ferre&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>120</FONT><BR> 
et qui nec Cynicos nec Stoica dogmata legit<BR> 
a Cynicis tunica distantia, non Epicurum<BR> 
suspicit exigui laetum plantaribus horti.<BR> 
curentur dubii medicis maioribus aegri:<BR> 
tu uenam uel discipulo committe Philippi.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>125</FONT><BR> 
si nullum in terris tam detestabile factum<BR> 
ostendis, taceo, nec pugnis caedere pectus<BR> 
te ueto nec plana faciem contundere palma,<BR> 
quandoquidem accepto claudenda est ianua damno,<BR> 
et maiore domus gemitu, maiore tumultu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>130</FONT><BR> 
planguntur nummi quam funera; nemo dolorem<BR> 
fingit in hoc casu, uestem diducere summam<BR> 
contentus, uexare oculos umore coacto:<BR> 
ploratur lacrimis amissa pecunia ueris.<BR> 
sed si cuncta uides simili fora plena querella,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>135</FONT><BR> 
si deciens lectis diuersa parte tabellis<BR> 
uana superuacui dicunt chirographa ligni,<BR> 
arguit ipsorum quos littera gemmaque princeps<BR> 
sardonychum, loculis quae custoditur eburnis,<BR> 
ten, o delicias, extra communia censes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>140</FONT><BR> 
ponendum, quia tu gallinae filius albae,<BR> 
nos uiles pulli nati infelicibus ouis?<BR> 
rem pateris modicam et mediocri bile ferendam,<BR> 
si flectas oculos maiora ad crimina. confer<BR> 
conductum latronem, incendia sulpure coepta&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>145</FONT><BR> 
atque dolo, primos cum ianua colligit ignes;<BR> 
confer et hos, ueteris qui tollunt grandia templi<BR> 
pocula adorandae robiginis et populorum<BR> 
dona uel antiquo positas a rege coronas;<BR> 
haec ibi si non sunt, minor exstat sacrilegus qui&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>150</FONT><BR> 
radat inaurati femur Herculis et faciem ipsam<BR> 
Neptuni, qui bratteolam de Castore ducat;<BR> 
[an dubitet solitus totum conflare Tonantem?]<BR> 
confer et artifices mercatoremque ueneni<BR> 
et deducendum corio bouis in mare, cum quo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>155</FONT><BR> 
clauditur aduersis innoxia simia fatis.<BR> 
haec quota pars scelerum, quae custos Gallicus urbis<BR> 
usque a lucifero donec lux occidat audit?<BR> 
humani generis mores tibi nosse uolenti<BR> 
sufficit una domus; paucos consume dies et&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>160</FONT><BR> 
dicere te miserum, postquam illinc ueneris, aude.<BR> 
quis tumidum guttur miratur in Alpibus aut quis<BR> 
in Meroe crasso maiorem infante mamillam?<BR> 
caerula quis stupuit Germani lumina, flauam<BR> 
caesariem et madido torquentem cornua cirro?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>165</FONT><BR> 
[nempe quod haec illis natura est omnibus una.]<BR> 
ad subitas Thracum uolucres nubemque sonoram<BR> 
Pygmaeus paruis currit bellator in armis,<BR> 
mox inpar hosti raptusque per aera curuis<BR> 
unguibus a saeua fertur grue. si uideas hoc&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>170</FONT><BR> 
gentibus in nostris, risu quatiare; sed illic,<BR> 
quamquam eadem adsidue spectentur proelia, ridet<BR> 
nemo, ubi tota cohors pede non est altior uno.<BR> 
&nbsp;&nbsp;&nbsp;&nbsp;&nbsp;'nullane peiuri capitis fraudisque nefandae<BR> 
poena erit?' abreptum crede hunc grauiore catena&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>175</FONT><BR> 
protinus et nostro (quid plus uelit ira?) necari<BR> 
arbitrio: manet illa tamen iactura nec umquam<BR> 
depositum tibi sospes erit, sed corpore trunco<BR> 
inuidiosa dabit minimus solacia sanguis.<BR> 
'at uindicta bonum uita iucundius ipsa.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>180</FONT><BR> 
nempe hoc indocti, quorum praecordia nullis<BR> 
interdum aut leuibus uideas flagrantia causis.<BR> 
[quantulacumque adeo est occasio sufficit irae.]<BR> 
Chrysippus non dicet idem nec mite Thaletis<BR> 
ingenium dulcique senex uicinus Hymetto,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>185</FONT><BR> 
qui partem acceptae saeua inter uincla cicutae<BR> 
accusatori nollet dare. [plurima felix<BR> 
paulatim uitia atque errores exuit, omnes<BR> 
prima docens rectum, sapientia.] quippe minuti<BR> 
semper et infirmi est animi exiguique uoluptas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>190</FONT><BR> 
ultio. continuo sic collige, quod uindicta<BR> 
nemo magis gaudet quam femina. cur tamen hos tu<BR> 
euasisse putes, quos diri conscia facti<BR> 
mens habet attonitos et surdo uerbere caedit<BR> 
occultum quatiente animo tortore flagellum?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>195</FONT><BR> 
poena autem uehemens ac multo saeuior illis<BR> 
quas et Caedicius grauis inuenit et Rhadamanthus,<BR> 
nocte dieque suum gestare in pectore testem.<BR> 
Spartano cuidam respondit Pythia uates<BR> 
haut inpunitum quondam fore quod dubitaret&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>200</FONT><BR> 
depositum retinere et fraudem iure tueri<BR> 
iurando. quaerebat enim quae numinis esset<BR> 
mens et an hoc illi facinus suaderet Apollo.<BR> 
reddidit ergo metu, non moribus, et tamen omnem<BR> 
uocem adyti dignam templo ueramque probauit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>205</FONT><BR> 
extinctus tota pariter cum prole domoque<BR> 
et quamuis longa deductis gente propinquis.<BR> 
has patitur poenas peccandi sola uoluntas.<BR> 
nam scelus intra se tacitum qui cogitat ullum<BR> 
facti crimen habet. cedo si conata peregit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>210</FONT><BR> 
perpetua anxietas nec mensae tempore cessat<BR> 
faucibus ut morbo siccis interque molares<BR> 
difficili crescente cibo, sed uina misellus<BR> 
expuit, Albani ueteris pretiosa senectus<BR> 
displicet; ostendas melius, densissima ruga&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>215</FONT><BR> 
cogitur in frontem uelut acri ducta Falerno.<BR> 
nocte breuem si forte indulsit cura soporem<BR> 
et toto uersata toro iam membra quiescunt,<BR> 
continuo templum et uiolati numinis aras<BR> 
et, quod praecipuis mentem sudoribus urguet,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>220</FONT><BR> 
te uidet in somnis; tua sacra et maior imago<BR> 
humana turbat pauidum cogitque fateri.<BR> 
hi sunt qui trepidant et ad omnia fulgura pallent,<BR> 
cum tonat, exanimes primo quoque murmure caeli,<BR> 
non quasi fortuitus nec uentorum rabie sed&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>225</FONT><BR> 
iratus cadat in terras et iudicet ignis.<BR> 
illa nihil nocuit, cura grauiore timetur<BR> 
proxima tempestas uelut hoc dilata sereno.<BR> 
praeterea lateris uigili cum febre dolorem<BR> 
si coepere pati, missum ad sua corpora morbum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>230</FONT><BR> 
infesto credunt a numine; saxa deorum<BR> 
haec et tela putant. pecudem spondere sacello<BR> 
balantem et Laribus cristam promittere galli<BR> 
non audent; quid enim sperare nocentibus aegris<BR> 
concessum? uel quae non dignior hostia uita?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>235</FONT><BR> 
[mobilis et uaria est ferme natura malorum.]<BR> 
cum scelus admittunt, superest constantia; quod fas<BR> 
atque nefas tandem incipiunt sentire peractis<BR> 
criminibus. tamen ad mores natura recurrit<BR> 
damnatos fixa et mutari nescia. nam quis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>240</FONT><BR> 
peccandi finem posuit sibi? quando recepit<BR> 
eiectum semel attrita de fronte ruborem?<BR> 
quisnam hominum est quem tu contentum uideris uno<BR> 
flagitio? dabit in laqueum uestigia noster<BR> 
perfidus et nigri patietur carceris uncum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>245</FONT><BR> 
aut maris Aegaei rupem scopulosque frequentes<BR> 
exulibus magnis. poena gaudebis amara<BR> 
nominis inuisi tandemque fatebere laetus<BR> 
nec surdum nec Teresian quemquam esse deorum.
</P>
<div class="footer">
	<p>
		<a href="/juvenal.html">Juvenal</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</body>
</html>