<!DOCTYPE HTML PUBLIC "-//W3C//DTD HTML 4.01//EN" "http://www.w3.org/TR/html4/strict.dtd">
<html>
	<head>
		<title>
			Juvenal XV
		</title>

		<meta http-equiv="Content-Type" content="text/html; charset=utf-8">
		
		<link rel="shortcut icon" href="http://www.thelatinlibrary.com/icon.ico">
		
		<link rel="StyleSheet" href="http://www.thelatinlibrary.com/latinlibrary.css">
		<link rel="StyleSheet" href="http://www.thelatinlibrary.com/latinlibrary_print.css" media="print">
	</head>
	
<body>

<div class="page_wrapper">

<h1>D. IVNI IVVENALIS SATVRA XV</h1>

<p class="poem">
Quis nescit, Volusi Bithynice, qualia demens<BR>
Aegyptos portenta colat? crocodilon adorat<BR>
pars haec, illa pauet saturam serpentibus ibin.<BR>
effigies sacri nitet aurea cercopitheci,<BR>
dimidio magicae resonant ubi Memnone chordae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR>
atque uetus Thebe centum iacet obruta portis.<BR>
illic aeluros, hic piscem fluminis, illic<BR>
oppida tota canem uenerantur, nemo Dianam.<BR>
porrum et caepe nefas uiolare et frangere morsu<BR>
(o sanctas gentes, quibus haec nascuntur in hortis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>
numina!), lanatis animalibus abstinet omnis<BR>
mensa, nefas illic fetum iugulare capellae:<BR>
carnibus humanis uesci licet. attonito cum<BR>
tale super cenam facinus narraret Vlixes<BR>
Alcinoo, bilem aut risum fortasse quibusdam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR>
mouerat ut mendax aretalogus. 'in mare nemo<BR>
hunc abicit saeua dignum ueraque Charybdi,<BR>
fingentem inmanis Laestrygonas et Cyclopas?<BR>
nam citius Scyllam uel concurrentia saxa<BR>
Cyaneis plenos et tempestatibus utres&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT><BR>
crediderim aut tenui percussum uerbere Circes<BR>
et cum remigibus grunnisse Elpenora porcis.<BR>
tam uacui capitis populum Phaeaca putauit?'<BR>
sic aliquis merito nondum ebrius et minimum qui<BR>
de Corcyraea temetum duxerat urna;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>25</FONT><BR>
solus enim haec Ithacus nullo sub teste canebat.<BR>
nos miranda quidem sed nuper consule Iunco<BR>
gesta super calidae referemus moenia Copti,<BR>
nos uolgi scelus et cunctis grauiora coturnis;<BR>
nam scelus, a Pyrrha quamquam omnia syrmata uoluas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>30</FONT><BR>
nullus apud tragicos populus facit. accipe nostro<BR>
dira quod exemplum feritas produxerit aeuo. <BR>
&nbsp;&nbsp;&nbsp;&nbsp;&nbsp;inter finitimos uetus atque antiqua simultas,<BR>
inmortale odium et numquam sanabile uulnus,<BR>
ardet adhuc Ombos et Tentura. summus utrimque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>35</FONT><BR>
inde furor uolgo, quod numina uicinorum<BR>
odit uterque locus, cum solos credat habendos<BR>
esse deos quos ipse colit. sed tempore festo<BR>
alterius populi rapienda occasio cunctis<BR>
uisa inimicorum primoribus ac ducibus, ne&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>40</FONT><BR>
laetum hilaremque diem, ne magnae gaudia cenae<BR>
sentirent positis ad templa et compita mensis<BR>
peruigilique toro, quem nocte ac luce iacentem<BR>
septimus interdum sol inuenit. horrida sane<BR>
Aegyptos, sed luxuria, quantum ipse notaui,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>45</FONT><BR>
barbara famoso non cedit turba Canopo.<BR>
adde quod et facilis uictoria de madidis et<BR>
blaesis atque mero titubantibus. inde uirorum<BR>
saltatus nigro tibicine, qualiacumque<BR>
unguenta et flores multaeque in fronte coronae:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>50</FONT><BR>
hinc ieiunum odium. sed iurgia prima sonare<BR>
incipiunt; animis ardentibus haec tuba rixae.<BR>
dein clamore pari concurritur, et uice teli<BR>
saeuit nuda manus. paucae sine uolnere malae,<BR>
uix cuiquam aut nulli toto certamine nasus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>55</FONT><BR>
integer. aspiceres iam cuncta per agmina uoltus<BR>
dimidios, alias facies et hiantia ruptis<BR>
ossa genis, plenos oculorum sanguine pugnos.<BR>
ludere se credunt ipsi tamen et puerilis<BR>
exercere acies quod nulla cadauera calcent.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>60</FONT><BR>
et sane quo tot rixantis milia turbae,<BR>
si uiuunt omnes? ergo acrior impetus et iam<BR>
saxa inclinatis per humum quaesita lacertis<BR>
incipiunt torquere, domestica seditioni<BR>
tela, nec hunc lapidem, qualis et Turnus et Aiax,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>65</FONT><BR>
uel quo Tydides percussit pondere coxam<BR>
Aeneae, sed quem ualeant emittere dextrae<BR>
illis dissimiles et nostro tempore natae.<BR>
nam genus hoc uiuo iam decrescebat Homero,<BR>
terra malos homines nunc educat atque pusillos;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>70</FONT><BR>
ergo deus, quicumque aspexit, ridet et odit.<BR>
a deuerticulo repetatur fabula. postquam<BR>
subsidiis aucti, pars altera promere ferrum<BR>
audet et infestis pugnam instaurare sagittis.<BR>
terga fugae celeri praestant instantibus Ombis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>75</FONT><BR>
qui uicina colunt umbrosae Tentura palmae.<BR>
labitur hic quidam nimia formidine cursum<BR>
praecipitans capiturque. ast illum in plurima sectum<BR>
frusta et particulas, ut multis mortuus unus<BR>
sufficeret, totum corrosis ossibus edit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>80</FONT><BR>
uictrix turba, nec ardenti decoxit aeno<BR>
aut ueribus, longum usque adeo tardumque putauit<BR>
expectare focos, contenta cadauere crudo.<BR>
hic gaudere libet quod non uiolauerit ignem,<BR>
quem summa caeli raptum de parte Prometheus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>85</FONT><BR>
donauit terris; elemento gratulor, et te<BR>
exultare reor. sed qui mordere cadauer<BR>
sustinuit nil umquam hac carne libentius edit;<BR>
nam scelere in tanto ne quaeras et dubites an<BR>
prima uoluptatem gula senserit, ultimus ante&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>90</FONT><BR>
qui stetit, absumpto iam toto corpore ductis<BR>
per terram digitis aliquid de sanguine gustat.<BR>
Vascones, ut fama est, alimentis talibus usi<BR>
produxere animas, sed res diuersa, sed illic<BR>
fortunae inuidia est bellorumque ultima, casus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>95</FONT><BR>
extremi, longae dira obsidionis egestas.<BR>
[huius enim, quod nunc agitur, miserabile debet<BR>
exemplum esse tibi, sicut modo dicta mihi gens.]<BR>
post omnis herbas, post cuncta animalia, quidquid<BR>
cogebat uacui uentris furor, hostibus ipsis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>100</FONT><BR>
pallorem ac maciem et tenuis miserantibus artus,<BR>
membra aliena fame lacerabant, esse parati<BR>
et sua. quisnam hominum ueniam dare quisue deorum<BR>
uentribus abnueret dira atque inmania passis<BR>
et quibus illorum poterant ignoscere manes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>105</FONT><BR>
quorum corporibus uescebantur? melius nos<BR>
Zenonis praecepta monent, [nec enim omnia quidam<BR>
pro uita facienda putant] sed Cantaber unde<BR>
Stoicus, antiqui praesertim aetate Metelli?<BR>
nunc totus Graias nostrasque habet orbis Athenas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>110</FONT><BR>
Gallia causidicos docuit facunda Britannos,<BR>
de conducendo loquitur iam rhetore Thyle.<BR>
nobilis ille tamen populus, quem diximus, et par<BR>
uirtute atque fide sed maior clade Zacynthos<BR>
tale quid excusat: Maeotide saeuior ara&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>115</FONT><BR>
Aegyptos. quippe illa nefandi Taurica sacri<BR>
inuentrix homines, ut iam quae carmina tradunt<BR>
digna fide credas, tantum immolat; ulterius nil<BR>
aut grauius cultro timet hostia. quis modo casus<BR>
inpulit hos? quae tanta fames infestaque uallo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>120</FONT><BR>
arma coegerunt tam detestabile monstrum<BR>
audere? anne aliam terra Memphitide sicca<BR>
inuidiam facerent nolenti surgere Nilo?<BR>
qua nec terribiles Cimbri nec Brittones umquam<BR>
Sauromataeque truces aut inmanes Agathyrsi,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>125</FONT><BR>
hac saeuit rabie inbelle et inutile uolgus<BR>
paruula fictilibus solitum dare uela phaselis<BR>
et breuibus pictae remis incumbere testae.<BR>
nec poenam sceleri inuenies nec digna parabis<BR>
supplicia his populis, in quorum mente pares sunt&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>130</FONT><BR>
et similes ira atque fames. mollissima corda<BR>
humano generi dare se natura fatetur,<BR>
quae lacrimas dedit. haec nostri pars optima sensus.<BR>
plorare ergo iubet causam dicentis amici<BR>
squaloremque rei, pupillum ad iura uocantem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>135</FONT><BR>
circumscriptorem, cuius manantia fletu<BR>
ora puellares faciunt incerta capilli.<BR>
naturae imperio gemimus, cum funus adultae<BR>
uirginis occurrit uel terra clauditur infans<BR>
et minor igne rogi. quis enim bonus et face dignus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>140</FONT><BR>
arcana, qualem Cereris uolt esse sacerdos,<BR>
ulla aliena sibi credit mala? separat hoc nos<BR>
a grege mutorum, atque ideo uenerabile soli<BR>
sortiti ingenium diuinorumque capaces<BR>
atque exercendis pariendisque artibus apti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>145</FONT><BR>
sensum a caelesti demissum traximus arce,<BR>
cuius egent prona et terram spectantia. mundi<BR>
principio indulsit communis conditor illis<BR>
tantum animas, nobis animum quoque, mutuus ut nos<BR>
adfectus petere auxilium et praestare iuberet,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>150</FONT><BR>
dispersos trahere in populum, migrare uetusto<BR>
de nemore et proauis habitatas linquere siluas,<BR>
aedificare domos, laribus coniungere nostris<BR>
tectum aliud, tutos uicino limine somnos<BR>
ut conlata daret fiducia, protegere armis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>155</FONT><BR>
lapsum aut ingenti nutantem uolnere ciuem,<BR>
communi dare signa tuba, defendier isdem<BR>
turribus atque una portarum claue teneri.<BR>
sed iam serpentum maior concordia. parcit<BR>
cognatis maculis similis fera. quando leoni&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>160</FONT><BR>
fortior eripuit uitam leo? quo nemore umquam<BR>
expirauit aper maioris dentibus apri?<BR>
Indica tigris agit rabida cum tigride pacem<BR>
perpetuam, saeuis inter se conuenit ursis.<BR>
ast homini ferrum letale incude nefanda&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>165</FONT><BR>
produxisse parum est, cum rastra et sarcula tantum<BR>
adsueti coquere et marris ac uomere lassi<BR>
nescierint primi gladios extendere fabri.<BR>
aspicimus populos quorum non sufficit irae<BR>
occidisse aliquem, sed pectora, bracchia, uoltum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>170</FONT><BR>
crediderint genus esse cibi. quid diceret ergo<BR>
uel quo non fugeret, si nunc haec monstra uideret<BR>
Pythagoras, cunctis animalibus abstinuit qui<BR>
tamquam homine et uentri indulsit non omne legumen?
</P>
<div class="footer">
	<p>
		<a href="/juvenal.html">Juvenal</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</body>
</html>