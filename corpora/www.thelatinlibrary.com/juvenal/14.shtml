<!DOCTYPE HTML PUBLIC "-//W3C//DTD HTML 4.01//EN" "http://www.w3.org/TR/html4/strict.dtd">
<html>
	<head>
		<title>
			Juvenal XIV
		</title>

		<meta http-equiv="Content-Type" content="text/html; charset=utf-8">
		
		<link rel="shortcut icon" href="http://www.thelatinlibrary.com/icon.ico">
		
		<link rel="StyleSheet" href="http://www.thelatinlibrary.com/latinlibrary.css">
		<link rel="StyleSheet" href="http://www.thelatinlibrary.com/latinlibrary_print.css" media="print">
	</head>
	
<body>

<div class="page_wrapper">

<h1>D. IVNI IVVENALIS SATVRA XIV</h1>

<p class="poem">
Plurima sunt, Fuscine, et fama digna sinistra<BR>
[et quod maiorum uitia sequiturque minores] &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>1a</FONT><BR>
et nitidis maculam haesuram figentia rebus,<BR>
quae monstrant ipsi pueris traduntque parentes.<BR>
si damnosa senem iuuat alea, ludit et heres<BR>
bullatus paruoque eadem mouet arma fritillo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR>
nec melius de se cuiquam sperare propinquo<BR>
concedet iuuenis, qui radere tubera terrae,<BR>
boletum condire et eodem iure natantis<BR>
mergere ficedulas didicit nebulone parente<BR>
et cana monstrante gula. cum septimus annus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>
transierit puerum, nondum omni dente renato,<BR>
barbatos licet admoueas mille inde magistros,<BR>
hinc totidem, cupiet lauto cenare paratu<BR>
semper et a magna non degenerare culina.<BR>
mitem animum et mores modicis erroribus aequos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR>
praecipit atque animas seruorum et corpora nostra<BR>
materia constare putat paribusque elementis,<BR>
an saeuire docet Rutilus, qui gaudet acerbo<BR>
plagarum strepitu et nullam Sirena flagellis<BR>
conparat, Antiphates trepidi laris ac Polyphemus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT><BR>
tunc felix, quotiens aliquis tortore uocato<BR>
uritur ardenti duo propter lintea ferro?<BR>
quid suadet iuueni laetus stridore catenae,<BR>
quem mire adficiunt inscripta, ergastula, carcer?<BR>
rusticus expectas ut non sit adultera Largae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>25</FONT><BR>
filia, quae numquam maternos dicere moechos<BR>
tam cito nec tanto poterit contexere cursu<BR>
ut non ter deciens respiret? conscia matri<BR>
uirgo fuit, ceras nunc hac dictante pusillas<BR>
implet et ad moechum dat eisdem ferre cinaedis. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>30</FONT><BR>
sic natura iubet: uelocius et citius nos<BR>
corrumpunt uitiorum exempla domestica, magnis<BR>
cum subeant animos auctoribus. unus et alter<BR>
forsitan haec spernant iuuenes, quibus arte benigna<BR>
et meliore luto finxit praecordia Titan,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>35</FONT><BR>
sed reliquos fugienda patrum uestigia ducunt<BR>
et monstrata diu ueteris trahit orbita culpae.<BR>
abstineas igitur damnandis. huius enim uel<BR>
una potens ratio est, ne crimina nostra sequantur<BR>
ex nobis geniti, quoniam dociles imitandis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>40</FONT><BR>
turpibus ac prauis omnes sumus, et Catilinam<BR>
quocumque in populo uideas, quocumque sub axe,<BR>
sed nec Brutus erit Bruti nec auunculus usquam.<BR>
nil dictu foedum uisuque haec limina tangat<BR>
intra quae pater est. procul, a procul inde puellae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>45</FONT><BR>
lenonum et cantus pernoctantis parasiti.<BR>
maxima debetur puero reuerentia, si quid<BR>
turpe paras, nec tu pueri contempseris annos,<BR>
sed peccaturo obstet tibi filius infans.<BR>
nam si quid dignum censoris fecerit ira&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>50</FONT><BR>
quandoque et similem tibi se non corpore tantum<BR>
nec uultu dederit, morum quoque filius et qui<BR>
omnia deterius tua per uestigia peccet,<BR>
corripies nimirum et castigabis acerbo<BR>
clamore ac post haec tabulas mutare parabis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>55</FONT><BR>
unde tibi frontem libertatemque parentis,<BR>
cum facias peiora senex uacuumque cerebro<BR>
iam pridem caput hoc uentosa cucurbita quaerat? <BR>
&nbsp;&nbsp;&nbsp;&nbsp;&nbsp;hospite uenturo cessabit nemo tuorum.<BR>
'uerre pauimentum, nitidas ostende columnas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>60</FONT><BR>
arida cum tota descendat aranea tela,<BR>
hic leue argentum, uasa aspera tergeat alter.'<BR>
uox domini furit instantis uirgamque tenentis.<BR>
ergo miser trepidas, ne stercore foeda canino<BR>
atria displiceant oculis uenientis amici,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>65</FONT><BR>
ne perfusa luto sit porticus, et tamen uno<BR>
semodio scobis haec emendat seruulus unus:<BR>
illud non agitas, ut sanctam filius omni<BR>
aspiciat sine labe domum uitioque carentem?<BR>
gratum est quod patriae ciuem populoque dedisti,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>70</FONT><BR>
si facis ut patriae sit idoneus, utilis agris,<BR>
utilis et bellorum et pacis rebus agendis.<BR>
plurimum enim intererit quibus artibus et quibus hunc tu<BR>
moribus instituas. serpente ciconia pullos<BR>
nutrit et inuenta per deuia rura lacerta:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>75</FONT><BR>
illi eadem sumptis quaerunt animalia pinnis.<BR>
uoltur iumento et canibus crucibusque relictis<BR>
ad fetus properat partemque cadaueris adfert:<BR>
hic est ergo cibus magni quoque uolturis et se<BR>
pascentis, propria cum iam facit arbore nidos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>80</FONT><BR>
sed leporem aut capream famulae Iouis et generosae<BR>
in saltu uenantur aues, hinc praeda cubili<BR>
ponitur: inde autem cum se matura leuauit<BR>
progenies stimulante fame festinat ad illam<BR>
quam primum praedam rupto gustauerat ouo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>85</FONT> <BR>
&nbsp;&nbsp;&nbsp;&nbsp;&nbsp;aedificator erat Caetronius et modo curuo<BR>
litore Caietae, summa nunc Tiburis arce,<BR>
nunc Praenestinis in montibus alta parabat<BR>
culmina uillarum Graecis longeque petitis<BR>
marmoribus uincens Fortunae atque Herculis aedem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>90</FONT><BR>
ut spado uincebat Capitolia nostra Posides.<BR>
dum sic ergo habitat Caetronius, inminuit rem,<BR>
fregit opes, nec parua tamen mensura relictae<BR>
partis erat. totam hanc turbauit filius amens,<BR>
dum meliore nouas attollit marmore uillas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>95</FONT> <BR>
&nbsp;&nbsp;&nbsp;&nbsp;&nbsp;quidam sortiti metuentem sabbata patrem<BR>
nil praeter nubes et caeli numen adorant,<BR>
nec distare putant humana carne suillam,<BR>
qua pater abstinuit, mox et praeputia ponunt;<BR>
Romanas autem soliti contemnere leges&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>100</FONT><BR>
Iudaicum ediscunt et seruant ac metuunt ius,<BR>
tradidit arcano quodcumque uolumine Moyses:<BR>
non monstrare uias eadem nisi sacra colenti,<BR>
quaesitum ad fontem solos deducere uerpos.<BR>
sed pater in causa, cui septima quaeque fuit lux&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>105</FONT><BR>
ignaua et partem uitae non attigit ullam. <BR>
&nbsp;&nbsp;&nbsp;&nbsp;&nbsp;sponte tamen iuuenes imitantur cetera, solam<BR>
inuiti quoque auaritiam exercere iubentur.<BR>
fallit enim uitium specie uirtutis et umbra,<BR>
cum sit triste habitu uultuque et ueste seuerum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>110</FONT><BR>
nec dubie tamquam frugi laudetur auarus,<BR>
tamquam parcus homo et rerum tutela suarum<BR>
certa magis quam si fortunas seruet easdem<BR>
Hesperidum serpens aut Ponticus. adde quod hunc de<BR>
quo loquor egregium populus putat adquirendi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>115</FONT><BR>
artificem; quippe his crescunt patrimonia fabris<BR>
[sed crescunt quocumque modo maioraque fiunt]<BR>
incude adsidua semperque ardente camino.<BR>
[et pater ergo animi felices credit auaros]<BR>
qui miratur opes, qui nulla exempla beati&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>120</FONT><BR>
pauperis esse putat, iuuenes hortatur ut illa<BR>
ire uia pergant et eidem incumbere sectae.<BR>
sunt quaedam uitiorum elementa, his protinus illos<BR>
inbuit et cogit minimas ediscere sordes;<BR>
mox adquirendi docet insatiabile uotum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>125</FONT><BR>
seruorum uentres modio castigat iniquo<BR>
ipse quoque esuriens, neque enim omnia sustinet umquam<BR>
mucida caerulei panis consumere frusta,<BR>
hesternum solitus medio seruare minutal<BR>
Septembri nec non differre in tempora cenae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>130</FONT><BR>
alterius conchem aestiuam cum parte lacerti<BR>
signatam uel dimidio putrique siluro<BR>
filaque sectiui numerata includere porri.<BR>
inuitatus ad haec aliquis de ponte negabit.<BR>
sed quo diuitias haec per tormenta coactas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>135</FONT><BR>
cum furor haut dubius, cum sit manifesta phrenesis,<BR>
ut locuples moriaris, egentis uiuere fato?<BR>
interea, pleno cum turget sacculus ore,<BR>
crescit amor nummi quantum ipsa pecunia creuit,<BR>
et minus hanc optat qui non habet. ergo paratur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>140</FONT><BR>
altera uilla tibi, cum rus non sufficit unum<BR>
et proferre libet finis maiorque uidetur<BR>
et melior uicina seges; mercaris et hanc et<BR>
arbusta et densa montem qui canet oliua.<BR>
quorum si pretio dominus non uincitur ullo,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>145</FONT><BR>
nocte boues macri lassoque famelica collo<BR>
iumenta ad uiridis huius mittentur aristas<BR>
nec prius inde domum quam tota noualia saeuos<BR>
in uentres abeant, ut credas falcibus actum.<BR>
dicere uix possis quam multi talia plorent&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>150</FONT><BR>
et quot uenales iniuria fecerit agros.<BR>
sed qui sermones, quam foede bucina famae!<BR>
'quid nocet haec?' inquit 'tunicam mihi malo lupini<BR>
quam si me toto laudet uicinia pago<BR>
exigui ruris paucissima farra secantem.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>155</FONT><BR>
scilicet et morbis et debilitate carebis<BR>
et luctum et curam effugies, et tempora uitae<BR>
longa tibi posthac fato meliore dabuntur,<BR>
si tantum culti solus possederis agri<BR>
quantum sub Tatio populus Romanus arabat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>160</FONT><BR>
mox etiam fractis aetate ac Punica passis<BR>
proelia uel Pyrrhum inmanem gladiosque Molossos<BR>
tandem pro multis uix iugera bina dabantur<BR>
uulneribus; merces haec sanguinis atque laboris<BR>
nulli uisa umquam meritis minor aut ingratae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>165</FONT><BR>
curta fides patriae. saturabat glebula talis<BR>
patrem ipsum turbamque casae, qua feta iacebat<BR>
uxor et infantes ludebant quattuor, unus<BR>
uernula, tres domini; sed magnis fratribus horum<BR>
a scrobe uel sulco redeuntibus altera cena&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>170</FONT><BR>
amplior et grandes fumabant pultibus ollae.<BR>
nunc modus hic agri nostro non sufficit horto.<BR>
inde fere scelerum causae, nec plura uenena<BR>
miscuit aut ferro grassatur saepius ullum<BR>
humanae mentis uitium quam saeua cupido&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>175</FONT><BR>
inmodici census. nam diues qui fieri uolt,<BR>
et cito uolt fieri; sed quae reuerentia legum,<BR>
quis metus aut pudor est umquam properantis auari?<BR>
'uiuite contenti casulis et collibus istis,<BR>
o pueri,' Marsus dicebat et Hernicus olim&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>180</FONT><BR>
Vestinusque senex, 'panem quaeramus aratro,<BR>
qui satis est mensis: laudant hoc numina ruris,<BR>
quorum ope et auxilio gratae post munus aristae<BR>
contingunt homini ueteris fastidia quercus.<BR>
nil uetitum fecisse uolet, quem non pudet alto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>185</FONT><BR>
per glaciem perone tegi, qui summouet euros<BR>
pellibus inuersis: peregrina ignotaque nobis<BR>
ad scelus atque nefas, quaecumque est, purpura ducit.'<BR>
haec illi ueteres praecepta minoribus; at nunc<BR>
post finem autumni media de nocte supinum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>190</FONT><BR>
clamosus iuuenem pater excitat: 'accipe ceras,<BR>
scribe, puer, uigila, causas age, perlege rubras<BR>
maiorum leges; aut uitem posce libello,<BR>
sed caput intactum buxo narisque pilosas<BR>
adnotet et grandes miretur Laelius alas;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>195</FONT><BR>
dirue Maurorum attegias, castella Brigantum,<BR>
ut locupletem aquilam tibi sexagesimus annus<BR>
adferat; aut, longos castrorum ferre labores<BR>
si piget et trepidum soluunt tibi cornua uentrem<BR>
cum lituis audita, pares quod uendere possis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>200</FONT><BR>
pluris dimidio, nec te fastidia mercis<BR>
ullius subeant ablegandae Tiberim ultra,<BR>
neu credas ponendum aliquid discriminis inter<BR>
unguenta et corium: lucri bonus est odor ex re<BR>
qualibet. illa tuo sententia semper in ore&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>205</FONT><BR>
uersetur dis atque ipso Ioue digna poeta:<BR>
"unde habeas quaerit nemo, sed oportet habere."'<BR>
[hoc monstrant uetulae pueris repentibus assae,<BR>
hoc discunt omnes ante alpha et beta puellae.]<BR>
talibus instantem monitis quemcumque parentem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>210</FONT><BR>
sic possem adfari: 'dic, o uanissime, quis te<BR>
festinare iubet? meliorem praesto magistro<BR>
discipulum. securus abi: uinceris, ut Aiax<BR>
praeteriit Telamonem, ut Pelea uicit Achilles.<BR>
parcendum est teneris; nondum impleuere medullas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>215</FONT><BR>
maturae mala nequitiae. cum pectere barbam<BR>
coeperit et longae mucronem admittere cultri,<BR>
falsus erit testis, uendet periuria summa<BR>
exigua et Cereris tangens aramque pedemque.<BR>
elatam iam crede nurum, si limina uestra&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>220</FONT><BR>
mortifera cum dote subit. quibus illa premetur<BR>
per somnum digitis! nam quae terraque marique<BR>
adquirenda putas breuior uia conferet illi;<BR>
nullus enim magni sceleris labor. "haec ego numquam<BR>
mandaui" dices olim "nec talia suasi."&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>225</FONT><BR>
mentis causa malae tamen est et origo penes te.<BR>
nam quisquis magni census praecepit amorem<BR>
et laeuo monitu pueros producit auaros<BR>
[et qui per fraudes patrimonia conduplicari]<BR>
dat libertatem et totas effundit habenas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>230</FONT><BR>
curriculo; quem si reuoces, subsistere nescit<BR>
et te contempto rapitur metisque relictis.<BR>
nemo satis credit tantum delinquere quantum<BR>
permittas: adeo indulgent sibi latius ipsi.<BR>
cum dicis iuueni stultum qui donet amico,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>235</FONT><BR>
qui paupertatem leuet attollatque propinqui,<BR>
et spoliare doces et circumscribere et omni<BR>
crimine diuitias adquirere, quarum amor in te<BR>
quantus erat patriae Deciorum in pectore, quantum<BR>
dilexit Thebas, si Graecia uera, Menoeceus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>240</FONT><BR>
in quorum sulcis legiones dentibus anguis<BR>
cum clipeis nascuntur et horrida bella capessunt<BR>
continuo, tamquam et tubicen surrexerit una.<BR>
ergo ignem, cuius scintillas ipse dedisti,<BR>
flagrantem late et rapientem cuncta uidebis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>245</FONT><BR>
nec tibi parcetur misero, trepidumque magistrum<BR>
in cauea magno fremitu leo tollet alumnus.<BR>
nota mathematicis genesis tua, sed graue tardas<BR>
expectare colus: morieris stamine nondum<BR>
abrupto. iam nunc obstas et uota moraris,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>250</FONT><BR>
iam torquet iuuenem longa et ceruina senectus.<BR>
ocius Archigenen quaere atque eme quod Mithridates<BR>
composuit: si uis aliam decerpere ficum<BR>
atque alias tractare rosas, medicamen habendum est,<BR>
sorbere ante cibum quod debeat et pater et rex.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>255</FONT> <BR>
&nbsp;&nbsp;&nbsp;&nbsp;&nbsp;monstro uoluptatem egregiam, cui nulla theatra,<BR>
nulla aequare queas praetoris pulpita lauti,<BR>
si spectes quanto capitis discrimine constent<BR>
incrementa domus, aerata multus in arca<BR>
fiscus et ad uigilem ponendi Castora nummi,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>260</FONT><BR>
ex quo Mars Vltor galeam quoque perdidit et res<BR>
non potuit seruare suas. ergo omnia Florae<BR>
et Cereris licet et Cybeles aulaea relinquas:<BR>
tanto maiores humana negotia ludi.<BR>
an magis oblectant animum iactata petauro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>265</FONT><BR>
corpora quique solet rectum descendere funem<BR>
quam tu, Corycia semper qui puppe moraris<BR>
atque habitas, coro semper tollendus et austro,<BR>
perditus ~ac uilis~ sacci mercator olentis,<BR>
qui gaudes pingue antiquae de litore Cretae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>270</FONT><BR>
passum et municipes Iouis aduexisse lagonas?<BR>
hic tamen ancipiti figens uestigia planta<BR>
uictum illa mercede parat, brumamque famemque<BR>
illa reste cauet: tu propter mille talenta<BR>
et centum uillas temerarius. aspice portus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>275</FONT><BR>
et plenum magnis trabibus mare: plus hominum est iam<BR>
in pelago. ueniet classis quocumque uocarit<BR>
spes lucri, nec Carpathium Gaetulaque tantum<BR>
aequora transiliet, sed longe Calpe relicta<BR>
audiet Herculeo stridentem gurgite solem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>280</FONT><BR>
grande operae pretium est, ut tenso folle reuerti<BR>
inde domum possis tumidaque superbus aluta,<BR>
Oceani monstra et iuuenes uidisse marinos.<BR>
non unus mentes agitat furor. ille sororis<BR>
in manibus uoltu Eumenidum terretur et igni,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>285</FONT><BR>
hic boue percusso mugire Agamemnona credit<BR>
aut Ithacum. parcat tunicis licet atque lacernis,<BR>
curatoris eget qui nauem mercibus implet<BR>
ad summum latus et tabula distinguitur unda,<BR>
cum sit causa mali tanti et discriminis huius&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>290</FONT><BR>
concisum argentum in titulos faciesque minutas.<BR>
occurrunt nubes et fulgura: 'soluite funem'<BR>
frumenti dominus clamat piperisue coempti,<BR>
'nil color hic caeli, nil fascia nigra minatur;<BR>
aestiuom tonat.' infelix hac forsitan ipsa&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>295</FONT><BR>
nocte cadet fractis trabibus fluctuque premetur<BR>
obrutus et zonam laeua morsuque tenebit.<BR>
sed cuius uotis modo non suffecerat aurum<BR>
quod Tagus et rutila uoluit Pactolus harena,<BR>
frigida sufficient uelantes inguina panni&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>300</FONT><BR>
exiguusque cibus, mersa rate naufragus assem<BR>
dum rogat et picta se tempestate tuetur. <BR>
&nbsp;&nbsp;&nbsp;&nbsp;&nbsp;tantis parta malis cura maiore metuque<BR>
seruantur: misera est magni custodia census.<BR>
dispositis praediues amis uigilare cohortem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>305</FONT><BR>
seruorum noctu Licinus iubet, attonitus pro<BR>
electro signisque suis Phrygiaque columna<BR>
atque ebore et lata testudine. dolia nudi<BR>
non ardent Cynici; si fregeris, altera fiet<BR>
cras domus atque eadem plumbo commissa manebit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>310</FONT><BR>
sensit Alexander, testa cum uidit in illa<BR>
magnum habitatorem, quanto felicior hic qui<BR>
nil cuperet quam qui totum sibi posceret orbem<BR>
passurus gestis aequanda pericula rebus.<BR>
nullum numen habes, si sit prudentia: nos te,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>315</FONT><BR>
nos facimus, Fortuna, deam. mensura tamen quae<BR>
sufficiat census, si quis me consulat, edam:<BR>
in quantum sitis atque fames et frigora poscunt,<BR>
quantum, Epicure, tibi paruis suffecit in hortis,<BR>
quantum Socratici ceperunt ante penates;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>320</FONT><BR>
numquam aliud natura, aliud sapientia dicit.<BR>
acribus exemplis uideor te cludere? misce<BR>
ergo aliquid nostris de moribus, effice summam<BR>
bis septem ordinibus quam lex dignatur Othonis.<BR>
haec quoque si rugam trahit extenditque labellum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>325</FONT><BR>
sume duos equites, fac tertia quadringenta.<BR>
si nondum impleui gremium, si panditur ultra,<BR>
nec Croesi fortuna umquam nec Persica regna<BR>
sufficient animo nec diuitiae Narcissi,<BR>
indulsit Caesar cui Claudius omnia, cuius&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>330</FONT><BR>
paruit imperiis uxorem occidere iussus.
</P>
<div class="footer">
	<p>
		<a href="/juvenal.html">Juvenal</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</body>
</html>