<HTML><HEAD><TITLE>Walter of Ch&#226;tillon</TITLE></HEAD><BODY BACKGROUND="rackham.gif" BGCOLOR="#FFFFFF"><BR><DIV ALIGN="center"><FONT SIZE=5>Walter of Ch&#226;tillon
<P>
Carmen XII</FONT><P><HR><HR><P><FONT Size=4>
<P>
I<BR>
Baculare sacramentum<BR>
nec recenter est inventum<BR>
nec sine misterio;<BR>
ab antiquo manet rata,<BR>
sciptio legis figurata,<BR>
baculi religio.
<P>
II<BR>
Ergo ne res occultetur,<BR>
ut occultum reveletur,<BR>
ordinamur altius;<BR>
nam id de quo dubitatur,<BR>
scripto teste dum probatur,<BR>
creditur facilius.
<P>
III<BR>
Lignum per quod Rubrum Mare<BR>
fecit tamquam murum stare<BR>
legis ille bajulus,<BR>
per hoc lignum figuratur<BR>
quod a nobis appellatur<BR>
tam virga quam baculus.
<P>
IV<BR>
Illa siccat fluctus maris,<BR>
iste siccat in avaris<BR>
fluctus avaritiae;<BR>
illa mergit persequentes,<BR>
iste dampnat detrahentes<BR>
morsibus invidiae.
<P>
V<BR>
Ut testatur legis lator,<BR>
dum sentiret susurrator<BR>
Ebraeorum populus,<BR>
expandente deo numen<BR>
super aquas rude flumen<BR>
dulcoravit baculus.
<P>
<BR>
VI<BR>
Per amarum parcitatem<BR>
et per dulce largitatem<BR>
denotamus singuli;<BR>
ibi dulce de amaro,<BR>
hic fit largus de avaro<BR>
per virtutem baculi.
<P>
VII<BR>
Ligno serpens elevatus<BR>
in deserto cruciatus<BR>
repressit veneficos;<BR>
istud dignum largitores<BR>
munit contra detractores<BR>
et dampnat maledicos.
<P>
VIII<BR>
Ibi serpens adoratur,<BR>
qui per lignum sublimatur;<BR>
notate misteria:<BR>
hic per lignum baculista<BR>
praedicatur die ista<BR>
dignus laudis gloria.
<P>
IX<BR>
Jacob dum instinctu matris<BR>
iret prae timore fratris<BR>
jungendus avunculo,<BR>
sapienter et modeste<BR>
pertransivit ipso teste<BR>
Jordanem in baculo.
<P>
X<BR>
Per Jordanem designari<BR>
potest mundus et notari<BR>
largitas per baculum;<BR>
transit ergo baculator,<BR>
parcitatis supplantator,<BR>
largitate saeculum.
<P>
XI<BR>
Libro regum teste scitis,<BR>
dum pro nato Sunamitis<BR>
agit plancum querulum;<BR>
Elisei vice functus<BR>
currit puer, set defunctus<BR>
nec surgit ad baculum.
<P>
XII<BR>
Hic tenaces et avari<BR>
per defunctum figurari<BR>
recto possunt ordine:<BR>
nec defunctus suscitatur,<BR>
nec avarus revocatur<BR>
a foeda cupidine.
<P>
XIII<BR>
Per Giezi Giezitas<BR>
nota, quos et Simonitas<BR>
nuncupat Latinitas,<BR>
per quos nemo suscitatur,<BR>
quia per hos propagatur<BR>
vix aut nunquam largitas.
<P>
XIV<BR>
Tegit Thamar partes nudas,<BR>
ut jungatur sibi Judas<BR>
mediante baculo;<BR>
tali dono foederata<BR>
et armilla subarrata<BR>
coit in propatulo.
<P>
XV<BR>
Si per Thamar probitatem<BR>
et per lignum largitatem<BR>
designat moralitas,<BR>
ergo quisquis largus erit,<BR>
sociari sibi quaerit<BR>
Thamar, idest probitas.
<P>
XVI<BR>
Set id ad figuram verto,<BR>
quod coivit in aperto<BR>
Judas, non in latebris;<BR>
quia largus praeminere<BR>
cunctis debet et torpere<BR>
non quaerit in tenebris.
<P>
XVII<BR>
Et condendum cordis archa,<BR>
quod fidelis patriarcha,<BR>
quando carnes abtulit,<BR>
super partes quas incidit <BR>
congregare muscas vidit <BR>
quas baculo propulit.
<P>
XVIII<BR>
In quo manifeste patet<BR>
Quod, si forte te dilatet<BR>
bacularis largitas,<BR>
cave vigilanti cura<BR>
ne defendet festi jura<BR>
leccatorum foeditas.
<P>
XIX<BR>
Possunt enim leccatores<BR>
dici muscae, quorum mores<BR>
muscis bene consonant:<BR>
tactu, voce sunt deformes,<BR>
sic et hi, cum sint enormes,<BR>
foeda verbis intonant.
<P>
XX<BR>
His largiri non est via<BR>
largitatis; quare? Quia<BR>
dare leccatoribus<BR>
ut a sanctis perhibetur,<BR>
idem erit ac si detur<BR>
victima daemonibus.
<P>
XXI<BR>
Istis loquor confidenter,<BR>
quorum si quis inpudenter<BR>
me verbis impeteret,<BR>
lacessitus reticentem,<BR>
si quid enim respondentem,<BR>
victus forte vinceret.
<P>
XXII<BR>
Nam quotiens reprobum reprobo probus ore lacessit,<BR>
degenerat probitas proba loquente probo; <BR>
illos si facinus aequat, quos inquinat, ergo,<BR>
jam nebulonizat cum nebulone loquens.<BR>
Andromachen Tais, Tersites Hecora culpet,<BR>
non minus Andromache, non minus Hector erit.<BR>
Inclament igitur furem, paticum, parasitum,<BR>
dum nichil obiciam, quidlibet esse fero.
</DIV>
<P><P><HR><HR><CENTER><TABLE BORDER=0 CELLSPACING=15 CELLPADDING=0 ALIGN=Center><TR>	<TD><A HREF="medieval">Medieval Latin</A>	<TD><a href="index.html">The Latin Library</A>	<TD><a href="classics.html">The Classics Homepage</A></TABLE></CENTER></BODY></HTML>