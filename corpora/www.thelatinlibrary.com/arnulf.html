<html>
	<head>
		<title>
			Arnulf of Lisieux: De Nativitate Domini
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>ARNULF OF LISIEUX<br>
DE NATIVITATE DOMINI
</p>

<p class=border></P>

<p>
Semper ab aeterno nascens ex tempore nasci<br>
&nbsp;&nbsp;&nbsp;&nbsp;&nbsp;Sustinet humana conditione Deus:<br>
Virgineumque uterum virtus sacra patris obumbrat,<br>
&nbsp;&nbsp;&nbsp;&nbsp;&nbsp; Qua verbum fieret conciliante caro.<br>
Conformi soboles patrem matremque figura<br>
&nbsp;&nbsp;&nbsp;&nbsp;&nbsp;Exprimit, et speciem reddit utrique suam.<br>
Sic ejus species speciem est imita[ta] paternam,<br>
&nbsp;&nbsp;&nbsp;&nbsp;&nbsp;Ut sit eo viso visus et ipse pater.<br>
Virgineoque sibi fabricans de corpore corpus<br>
&nbsp;&nbsp;&nbsp;&nbsp;&nbsp;Humanam ex homine contrahit effigiem.<br>
Exhibet una duas species persona, Deusque<br>
&nbsp;&nbsp;&nbsp;&nbsp;&nbsp;Factus homo proprium servat utrique genus:<br>
Servat enim propriam naturae simplicitatem<br>
&nbsp;&nbsp;&nbsp;&nbsp;&nbsp;Hic in carne Deus, cum Deitate caro.<br>
Non commiscentur, nec enim confusa resolvit<br>
&nbsp;&nbsp;&nbsp;&nbsp;&nbsp;Vel carnem Deitas, vel caro mi[x]ta Deum.<br>
Regnat in assumpta Deitatis gloria carne,<br>
&nbsp;&nbsp;&nbsp;&nbsp;&nbsp;Nec majestatem carnea vela gravant.<br>
Virgineaque fide veterem purgante reatum<br>
&nbsp;&nbsp;&nbsp;&nbsp;&nbsp;Numinis adventu est sanctificata caro.<br>
Credit et exhibuit mundam devotio matrem,<br>
&nbsp;&nbsp;&nbsp;&nbsp;&nbsp;Magnificatque Deum, magnificata Deo.<br>
Virginis integritas salvo fecunda pudore<br>
&nbsp;&nbsp;&nbsp;&nbsp;&nbsp;Concipit, atque virum parturit absque viro.<br>
Nec reserat partus signati claustra pudoris<br>
&nbsp;&nbsp;&nbsp;&nbsp;&nbsp;Absque viro genitus, editus absque via.<br>
Ergo alterna novum foedus commercia miscent,<br>
&nbsp;&nbsp;&nbsp;&nbsp;&nbsp;Et vetus in pacem vertitur ira novam.<br>
Humanis siquidem blando divina favore<br>
&nbsp;&nbsp;&nbsp;&nbsp;&nbsp;Occurrunt stabili conciliata fide.<br>
Servus adoptatur, redit exsul, carcere clausus<br>
&nbsp;&nbsp;&nbsp;&nbsp;&nbsp;Exit, et ejecto porta negata patet.
</p>
<p class=border></P>
<p>
<table border=0 cellspacing=15 cellpadding=0 align=CENTER>
<tr>
	<td><a href="christian.html">Christian Latin</A>
	<td><a href="index.html">The Latin Library</A>
	<td><a href="classics.html">The Classics Page</A>
</TABLE>
</P>
</BODY>
</HTML>