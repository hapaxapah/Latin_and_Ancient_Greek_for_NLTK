<html>
	<head>
		<title>
			Alanus de Insulis: Anticlaudianus
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>
ALANUS DE INSULIS<br>ANTICLAUDIANUS
</p>

<p class=border></P>

<p>
<b>Prologus</B>
</p>

<p>
Cum fulminis impetus uires suas expandere dedignetur in uirgulam, uerum audaces prouectarum arborum expugnet excessus, imperiosa uenti rabies iras non expendat in calamum, uerum in altissimarum supercilia rerum uesani flatus inuectiones excitet furiosas, per uitiosam nostri operis humilitatem inuidie flamma non fulminet, nostri libelli depressam pauperiem detractionis flatus non deprimat, ubi potius miserie naufragium, misericordie portum expostulat, quam felicitas liuoris exposcat aculeum. In quo lector non latratu corrixationis insaniens, uerum lima correctionis emendans, circumcidat superfluum et compleat diminutum quatenus illimatum revertatur ad limam, impolitum reducatur ad fabricam, inartificiosum suo referatur artifici, male tortum proprie reddatur incudi. Sed quamuis artificii enormitas imperitiam accuset artificis, in adulterino opere imperitie uestigium manus relinquat opificis, opus tamen sui ueniam deprecatur erroris, cum tenuis humane rationis igniculus multis ignorantie obnubiletur erroribus, humani ingenii scintilla multas erroris euanescat in nebulas. Quare ad hoc opus non nauseantis animi fastidio ductus, non indignationis tumore percussus, sed delectatione nouitatis illectus, lector accedat, ut, quamuis liber uernantis eloquii purpuramento non floreat et fulgurantis sententie sydere non clarescat, tamen in fragilis calami tenuitate mellis possit suauitas inueniri et arescentis riuuli modicitate sitis ariditas temperari; in hoc tamen nulla uilitate plebescat, nullos reprehensionis morsus sustineat, quod modernorum redolet ruditatem, qui et ingenii preferunt florem et diligentie efferunt dignitatem, cum pigmea humilitas excessui superposita giganteo, altitudine gigantem preueniat et riuus a fonte scaturiens in torrentem multiplicatus excrescat. Hoc igitur opus fastidire non audeant qui adhuc nutricum uagientes in cunis, inferioris discipline lactantur uberibus. Huic operi derogare non temptent qui altioris scientiae militiam spondent. Huic operi abrogare non presumant qui celum philosophie uertice pulsant. In hoc etenim opere litteralis sensus suauitas puerilem demulcebit auditum, moralis instructio perficientem imbuet sensum, acutior allegorie subtilitas proficientem acuet intellectum. Ab huius igitur operis arceantur ingressu qui, solam sensualitatis insequentes imaginem, rationis non appetunt ueritatem, ne sanctum canibus prostitutum sordescat, ne porcorum pedibus conculcata margarita depereat, ne derogetur secretis, si eorum magestas diuulgetur indignis.
</p>

<p>
Quoniam igitur in hoc opere resultat grammatice syntaseos regula, dialetice lexeos maxima, oratorie reseos communis sententia, arismetice matheseos paradoxa, musice melos, anxioma geometrie, gramatis theorema, astronomice ebdomadis excellentia, theophanie celestis emblema, infruniti homines in hoc opus sensus proprios non impingant, qui ultra metas sensuum rationis non excedant curriculum, qui iuxta imaginationis sompnia aut recordantur uisa, aut figmentorum artifices commentantur incognita; sed hii qui sue rationis materiale in turpibus imaginibus non permittunt quiescere, sed ad intuitum supercelestium formarum audent attollere, mei operis ingrediantur angustias, certa discretionis libra pensantes quid sit dignum in aures publicas promulgari uel silentio penitus sepeliri. Sicut enim quorundam genuinos detractions insultus non timeo, sic fauorabilem commendationis auram ab aliis non expecto. Non enim tumor superbie intus eructuans ut exiret in publicum, me huius operis coegit ad fabricam, uel fauor popularis applausus insolentem inuitauit ad operam, sed ne meus sermo contraheret de cure raritate rubiginem aliorumque profectibus labore mei studii desudarem.
</p>

<p>
PROLOGUS
</p>

<p>
[1-9]
</p>

<p>
Autoris mendico stilum falerasque poete,<br>
Ne mea segnicie Clio directa senescat,<br>
Ne iaceat calamus scabra rubigine torpens.<br>
Scribendi nouitate uetus iuuenescere carta<br>
Gaudet, et antiquas cupiens exire latebras<br>
Ridet, et in tenui lasciuit harundine musa.<br>
Fonte tuo sic, Phebe, tuum perfunde poetam,<br>
Vt compluta tuo mens arida flumine, germen<br>
Donet, et in fructus concludat germinis usum.
</p>

<p>
LIBER PRIMUS
</p>

<p>
[1-17]
</p>

<p>
Vt sibi iuncta magis Nature dona resultent,<br>
Vt proprium donet donis mixtura fauorem,<br>
Solers Nature studium, que singula sparsim<br>
Munera cuntulerat aliis, cuncludit in unum.<br>
Cudit opus, per quod operi cuncluditur omni:<br>
Pristina sic operum peccata repensat in uno,<br>
Vt quod deliquit alias cumpenset in isto.<br>
Supplicat huic operi famulans, opus omne decoris,<br>
Et tanta cupiens uestiri dote fauoris,<br>
Incudis deposcit opem: sed fessa laborat<br>
Incus, que tantos uires expendit in usus.<br>
Vltra sese posse studet Natura suumque<br>
Supra se metitur opus, sic uincere fertur<br>
Artifices alios, quod se superasse fatetur.<br>
Nec subitos animi motus perpessa, repente<br>
Currit ad hec opera, sed ad hec deliberat utrum<br>
Possit et ad libram racionis singula pensat.
</p>

<p>
[18-32]
</p>

<p>
Protinus ergo suas uocat in sua uota sorores,<br>
A quibus emeriti descendat tramite recto<br>
Regula consilii mentisque coherceat estum,<br>
Vt sic, freta sue scalpro racionis, in ipsos<br>
Effectus operum mentis deducat ydeas,<br>
Aut lima meliore diu concepta recidat.<br>
Ergo consilii non aspernata rigorem,<br>
Concilium celeste uocat; peregrinat ab alto<br>
Milicie celestis honor terramque serenat<br>
Luce sua, dignatus humum uestire beatis<br>
Gressibus, et nostri tolerans fastidia mundi,<br>
A splendore suo descendit regia celi;<br>
Dum lumen proprium terre cucedit ad horam,<br>
Jam noua miratur tellus uestigia ferre,<br>
Gaudet honus, sed uis honeris pensatur honore.
</p>

<p>
[33-46]
</p>

<p>
Pacis alumpna mouet primos Concordia gressus,<br>
Et pleno cuncta perfundens Copia cornu,<br>
Et Fauor, et multo perfusa fauore Iuuentus,<br>
Et Risus nostre proscribens nubila mentis,<br>
Et Pudor, et certo contenta Modestia fine,<br>
Et Racio, mensura boni, quam semper adherens<br>
Felici gressu felix comitatur Honestas,<br>
Et Decus, et cuncta trutinans Prudentia libra,<br>
Et Pietas, et uera Fides, que fraudis in umbra<br>
Nobis ypocritum mentiri nescit amorem,<br>
Et uirtus que spargit opes, que munera fundit,<br>
Quam penes ignorat ignauam gaza quietem<br>
Nec dormire potest thesauri massa sepulti,<br>
Sed mutat uarios tociens peregrina magistros.
</p>

<p>
[47-54]
</p>

<p>
Vltima Nobilitas, et forme laude secunda,<br>
A longe sequitur harum uestigia; quamuis<br>
Nescio quid presigne gerat, tamen huius ad unguem<br>
Non poterat reliquis facies equare decorem;<br>
Munere Fortune melior sed parcius ipsa<br>
Gracia Nature dotes effundit in illa.<br>
Hec superum soboles gressus maturat in arcem<br>
Nature proprioque domum chorus afflat honore.
</p>

<p>
[55-80]
</p>

<p>
Est locus a nostro secretus climate longo<br>
Tractu, nostrorum ridens fermenta locorum:<br>
Iste potest solus quicquid loca cetera possunt;<br>
Quod minus in reliquis melius suppletur in uno;<br>
Quid prelarga manus Nature possit et in quo<br>
Gracius effundat dotes, exponit in isto,<br>
In quo, pubescens tenera lanugine florum,<br>
Sideribus stellata suis, succensa rosarum<br>
Murice, terra nouum contendit pingere celum.<br>
Non ibi nascentis expirat gracia floris<br>
Nascendo moriens; nec enim rosa mane puella<br>
Vespere languet anus, sed uultu semper eodem<br>
Gaudens, eterni iuuenescit munere ueris.<br>
Hunc florem non urit hyems, non decoquit estas.<br>
Non ibi bacchantis Boree furit ira, nec illic<br>
Fulminat aura Nothi, nec spicula grandinis instant.<br>
Quicquid depascit oculos uel inhebriat aures,<br>
Seducit gustum, nares suspendit odore,<br>
Demulcet tactum, retinet locus iste locorum.<br>
Iste parit, nullo uexatus uomere, quicquid<br>
Militat aduersum morbos nostramque renodat,<br>
Instantis morbi proscripta peste, salutem.<br>
Non uulgus uerum, uerum miracula gingnens<br>
Sponte nec externo tellus adiuta colono,<br>
Nature contenta manu Zephirique fauore,<br>
Parturit et tanta natorum prole superbit.
</p>

<p>
[81-91]
</p>

<p>
Flore nouo gaudens, folio crinita uirenti,<br>
Non demorsa situ, non iram passa securis,<br>
Non deiecta solo, sparsis non deuia ramis,<br>
Ambit silua locum, muri mentita flguram.<br>
Non florum predatur opes foliique capillum<br>
Tondet hyems, teneram florum depasta iuuentam.<br>
Exilium patitur arbor quecumque tributum<br>
Germinis et fructus Nature soluere nescit,<br>
Cuius mercari fructu meliore fauorem<br>
Contendens aliasque suo precellere dono,<br>
Quelibet et semper de partu cogitat arbor.
</p>

<p>
[92-96]
</p>

<p>
Syrenes nemorum, cithariste ueris, in illum<br>
Conuenere locum mellitaque carmina sparsim<br>
Commentantur aues, dum guturis organa pulsant.<br>
Pingunt ore liram, dum cantus imbibit istos<br>
Auditus, dulces offert sonus auribus escas.
</p>

<p>
[97-106]
</p>

<p>
In medio lacrimatur humus fletuque beato<br>
Producens lacrimas, fontem sudore perhenni<br>
Parturit et dulces potus singultat aquarum.<br>
Exuit ingenitas feces argenteus humor,<br>
Ad puri remeans elementi iura, nitore<br>
Fulgurat in proprio, peregrina fece solutus.<br>
Pregnantis gremium telluris inhebriat iste<br>
Potus et ad partus inuitat uota parentis:<br>
Arboribus similes tellus non inuida potus<br>
Donat et affectum pariendi suggerit illis.
</p>

<p>
[107-125]
</p>

<p>
In medio nemoris euadit in aera montis<br>
Ardua planicies et nubibus oscula donat.<br>
Hic domus erigitur Nature, si tamen isto<br>
Nomine censeri fas sit, cum numine possit<br>
Sydereas superare domos superumque penates,<br>
Nec sibi dignetur conferre palacia regum.<br>
A nostris laribus excepta beatior aula<br>
Aera metitur, altis suspensa columpnis,<br>
Sydere gemmarum prefulgurat, ardet in auro<br>
Nec minus argenti proprio donatur honore.<br>
Non ibi materies, que sit demissior istis,<br>
Jura tenet propriaque potest plebescere forma.<br>
Hic hominum mores picture gracia scribit:<br>
Sic operi proprio pictura fideliter heret,<br>
Vt res picta minus a uero deuiet esse.<br>
O noua picture miracula! Transit ad esse<br>
Quod nichil esse potest picturaque simia ueri,<br>
Arte noua ludens, in res umbracula rerum<br>
Vertit et in uerum mendacia singula mutat.
</p>

<p>
[126-151]
</p>

<p>
Sic logice uires artis subtiliter huius<br>
Argumenta premunt logiceque sophismata uincunt:<br>
Hec probat, ista facit; hec disputat, impetrat illa<br>
Omne quod esse potest: sic utraque uera uideri<br>
Falsa cupit, sed ad hoc pictura fidelius instat.<br>
Illic arma parat logico logiceque palestram<br>
Pingit Aristoteles, sed eo diuinius ipsa<br>
Sompniat archana rerum celique profunda<br>
Mente Plato, sensumque Dei perquirere temptat.<br>
More suo Seneca mores ratione monetat,<br>
Optimus excultor morum mentisque colonus.<br>
Diuitis ingenii uena Ptholomeus inundans,<br>
Deuectus superas curru racionis in arces,<br>
Colligit astrorum numeros, loca, tempora, cursus.<br>
Verbi pauperiem redimit splendore colorum<br>
Tullius et dictis ornatus fulgura donat.<br>
Virgilii musa mendacia multa colorat<br>
Et facie ueri contexit pallia falso.<br>
Hic uigor et sensus equali munera lance<br>
Pensant: Alcidem uigor armat, sensus Vlixem.<br>
Ne mentem fermentet opum conuictus, habunde<br>
Fundit opes Tytus et munera cogit abire.<br>
Militat instantis feruens audacia Turni,<br>
Ense tonans, ignara metus et prodiga uite,<br>
Ypolitique pudor Veneris subductus habenis<br>
Gaudet et excepto luget Cytherea pudore.
</p>

<p>
[152-206]
</p>

<p>
Has species rerumque tropos et sompnia ueri<br>
Regia picta tenet, tanto festiua decore,<br>
Sed minus in uultu gestans insigne decoris<br>
Postremos subtristis habet pictura penates.<br>
Vel lusisse parum, uel saltem sompnia passam<br>
Credas et tenues ire sensisse procellas,<br>
Vel magis oblitam facti presentis in illa<br>
Naturam peccasse putes. Delira uidetur<br>
Picture facies meliorem poscere formam,<br>
Sed neque gemmarum radius splendore diescens,<br>
Nec nitor argenti, nec fulgure gracius aurum<br>
Excusare potest picture crimen adultum<br>
Quin pictura suo languens pallescat in auro:<br>
Illic pannoso plebescit carmine noster<br>
Ennius et Priami fortunas intonat; illic<br>
Mevius, in celos audens os ponere mutum,<br>
Gesta ducis Macedum tenebrosi carminis umbra<br>
Pingere dum temptat, in primo limine fessus<br>
Heret et ignauam queritur torpescere musam;<br>
Illic precipiti Nero fulmine concutit orbem,<br>
Indulgens sceleri, cogit plus uelle furorem,<br>
Quam furor ipse uelit; quicquid distillat ab illo<br>
Nequicie sese totum partitur in orbem;<br>
Illic diues eget, sitit aurum totus in auro<br>
Midas, nec metas animo concedit habendi.<br>
Militis excedit legem plus milite miles<br>
Aiax milicieque modus decurrit in iram.<br>
Fractus amore Paris, Veneris decoctus in igne,<br>
Militat in Venerem; dum militis exuit actus,<br>
Damnose compensat in hac quod perdit in armis.<br>
In Dauo propriam miratur noctua formam<br>
Et uultus peccata sui solatur in illo.<br>
Ergo Nature quicquid munuscula plene<br>
Percipit aut eius modicam subterfugit artem,<br>
Inscriptum calamis picture fabula monstrat.<br>
Singula decernens sensu Natura profundo,<br>
Sedibus hiis sua iura tenet legesque figurat<br>
Prouida, quas toto sparsim promulgat in orbe.<br>
Scrutatur rerum causas et semina mundi:<br>
Quis Chaos anticum uultu meliore redemit,<br>
Dum forme melioris opem uultusque decorem<br>
Quereret atque suum lugeret silua tumultum;<br>
Quis, fidei nexu ciuilia bella refrenans,<br>
Et fratrum rixas, elementis oscula pacis<br>
Indidit et numeri nodo meliore ligauit.<br>
Terrarum motus, mugitum fulminis, iras<br>
Occeani, uentorum prelia mente fideli<br>
Conspicit et certa solers indagine claudit<br>
Temporis excursus; cur contristata pruinis<br>
Luget hyems canis, ridet uer, estuat estas,<br>
Effluit autumnus rerum torente profundo,<br>
Vel cur terra sedet, fluit amnis, profluit aer,<br>
Flamma uolat reliquisque fidem non inuida seruat;<br>
Non audens uiolare fidem cur federa terris<br>
Labilis unda tenet, certo contenta meatu.
</p>

<p>
[207-213]
</p>

<p>
Postquam celestis aurata sedilia cetus<br>
Impleuit tantaque nitens deitate refulsit<br>
Ipsa domus, tanti lucem mirata diei,<br>
Concilii stetit in medio Natura, parumper<br>
In terram demissa caput, concepta seueris<br>
Vultibus exponens dextraque silencia dictans,<br>
Suspendensque animos, uoces exiuit in istas:
</p>

<p>
[214-269]
</p>

<p>
"Sepe, diu, multum solerti mente retracto<br>
Singula que nostre pinxit solercia dextre,<br>
Sed nichil invenio quod in omni parte beate<br>
Viuat, quin multas nobis deferre querelas<br>
Possit, si hanc nostram uelit accusare Mineruam.<br>
Sed nostras errasse manus quod penitet, error<br>
Haut nocet et nostros denigrat parcius actus.<br>
Nec tamen herentes maculas abstergere possum,<br>
Quas habitus firmi prescriptio longa tuetur,<br>
Nam medicina silet, ubi morbi causa senescit,<br>
Nec morbi ueteres molimina tarda requirunt.<br>
Vnica coniecto tante solacia pestis,<br>
Que tamen effectu describere nolo, priusquam<br>
Norma iudicii uestri mens nostra probetur.<br>
Hoc in mente diu scriptum mihi sedit, ut omnes<br>
Et simul instanter, caute, solerter ad unum<br>
Desudemus opus, in quo tot munera fundat<br>
Quelibet, ut post has dotes uideatur egere,<br>
Nostrorum crimen operum redimatur in uno,<br>
Vnius probitas multorum crimina penset<br>
Vnaque quamplures exterminet unda litturas.<br>
Non terre fecem redolens, non materialis<br>
Sed diuinus homo nostro molimine terras<br>
Incolat et nostris donet solacia damnis,<br>
Insideat celis animo, sed corpore terris:<br>
In terris humanus erit, diuinus in astris.<br>
Sic homo sicque Deus fiet, sic factus uterque<br>
Quod neuter mediaque uia tutissimus ibit,<br>
In quo nostra manus et munera nostra loquantur.<br>
Sit speculum nobis, ut nos speculemur in illo<br>
Que sit nostra fides, que nostra potencia, virtus<br>
Que sit et in quantum melius procedere possit.<br>
Si labor accusat nostros in munere tanto<br>
Deffectus honerique manus succumbere nostro,<br>
Hoc decus excusat, soluens objecta pudoris.<br>
Si Natura negat, animi succurrere debet<br>
Robur et affectus effectu claudere nostros.<br>
Nam quod nulla ualet per se supplebit in unum<br>
Coniurata manus, ut que non singula prosunt<br>
Multa iuuent collecta simul, nam plurimus annem<br>
Riuulus excressens gignit scintillaque flammam<br>
Multa parit multusque lapis concludit aceruum.<br>
Heu! pudeat nostrum tociens errasse laborem<br>
Et tociens fructum male respondisse labori!<br>
Heu! pudeat nostra terris decreta silere,<br>
Quod nostri languescit amor, quod fama tepescens<br>
Torpet et a toto uiles proscribimur orbe,<br>
Quod laxas mundo sceleris concedit habenas<br>
Thesiphone nostraque sibi de gente triumphans<br>
Gaudet et a nostro luctu sibi gaudia suggit:<br>
Vincimur et uictas pedibus summittit Herinis<br>
 Et grauibus nostra castigat colla cathenis".
</p>

<p>
[266-269]
</p>

<p>
Sic Natura, suo mentem sermone figurans,<br>
Fine dato uerbis, orandi fine perorat.<br>
Gaudet et assentit Nature curia, uotum<br>
Laudat et a uoto non distant uota sororum.
</p>

<p>
[270-302]
</p>

<p>
Surgit ad hoc placidi uultus gestusque modesti<br>
Circumscripta modum Prudencia. Colla pererrat<br>
Aurea cesaries, sed acus mediata refrenat<br>
Litigium crinis et regula pectinis instat.<br>
Ordo supercilii, iusto libramine ductus,<br>
Nec nimis exhaustus nec multa nube pilorum<br>
Luxurians, sese geminos exemplat in arcus.<br>
Luminis astra iubar, frons lilia, balsama naris,<br>
Dens ebur osque rosam parit, offert, reddit, adequat;<br>
Spirat in ore color uiuus nec candor adulter<br>
Turpiter effingit tanti phantasma decoris.<br>
Sydereum uultus castigauere ruborem<br>
Lilia nupta rosis et, ne palloris obumbrent<br>
Nubila candorem, deffendit flamma ruboris.<br>
Clarior argento, fuluo conspectior auro<br>
Lucidior glacie, cristallo gracior omni,<br>
Menti planicies roseo non derogat ori;<br>
Non male colla sedent, humero non insidet alta<br>
Ceruix, sed spacio surgit distincta modesto.<br>
Poma mamillarum, modico suspensa tumore,<br>
Nulla mollicie dependent fracta, sed ipsa<br>
Duricie proprii describunt signa pudoris.<br>
Explicat explicito tractu iunctura lacertos<br>
Amplexusque suos deposcere brachia credas,<br>
Imaque conciliat summis extremaque primis<br>
Conuallis laterum, modulo submissa decenti.<br>
Cetera quis nescit meliora latere sub istis<br>
Quorum sola gerunt placidi preludia uultus?<br>
Canone sub certo dimensio nulla retardat<br>
Corporis excursum uel certo fine refrenat:<br>
Nunc magis euadens celestia uertice pulsat,<br>
Nunc oculos frustrans celestibus insidet, ad nos<br>
Nunc redit et nostra sese castigat habena.
</p>

<p>
[303-325]
</p>

<p>
Vestis erat filo tenui contexta, colorem<br>
Non mentita suum nulloque sophismate uisum<br>
Decipit, immo rubor natiuus inhebriat illum.<br>
Non ibi materies forme suffragia querit<br>
Nec forme peccata sibi uelamina querunt.<br>
Materie neutra succumbit, neutra sorori<br>
Cedit et ex equo certant utra uincere possit.<br>
Sompniat hie rerum species pictura resultans,<br>
Quas tamen ex parte iubet expirare uetustas,<br>
Et forme ueteris uestigia pauca supersunt;<br>
Sed tamen in partes uestem diffibulat istam<br>
In uariis scissura locis, lugere uidetur<br>
Vestis et illata sibimet conuicia fiere.<br>
Dextra manus librat trutinam que singula pensat<br>
In numero, forma, mensura, pondere, causa.<br>
Hiis ornata modis, isto festiua paratu,<br>
Verba parat solers Prudencia, cuius ab ore<br>
Curia dependet. Currunt instanter ad illam<br>
Visus et auditus, sed uoto dispare certant:<br>
Visus, ut in specie tanta conuiuia querat<br>
Auditusque fauos uerborum suggat ab ore.<br>
Hiis igitur uerbis mentem Prudencia pingit,<br>
Dum tenet intentas attentio tanta sorores:
</p>

<p>
[326-424]
</p>

<p>
"Nil nisi diuinum sapit hec sentencia, tanti<br>
Prouida consilii, que sic racionis in igne<br>
Decoquitur quod nulla manent uestigia fecis.<br>
Non fluidum redolet animum, non mentis obese<br>
Segniciem loquitur, subitis non motibus instat<br>
A summis exputa labris, sed mentis ab alto<br>
Prominet et nostris offert medicamina morbis.<br>
Trans hominem mens ista sapit, condita sapore<br>
Diuine mentis, de cuius fonte profundo<br>
Riuulus emanat, animi discrecio uestri.<br>
Non igitur iacet exanimis, non indiga recti,<br>
Non racionis inops, non mens effrenis oberrat,<br>
Non agitur casu, tanto suffulta patrono.<br>
Que tantam mentem detractio mordeat, aut quis<br>
Vrgeat inuidie stimulus? Quis nubila liuor<br>
Misceat aut odium? Cur limes regius illam<br>
Dirigat et recto producat calle uiantem?<br>
Ne uestre faciat conceptio mentis abortum,<br>
Ne res tanta ruat, ne lux moriatur in umbra,<br>
Sed magis exposita prefulguret, exeat illud<br>
In commune bonum, melius sub luce patebit.<br>
Namque bonum quod sepe latet splendore minori<br>
Degenerat lucetque magis si luce fruatur:<br>
Sic flos in fructus, in flumen riuus inundans<br>
Ibit et in messem pinguis procedet arista.<br>
Quid melius sperare potest, quid maius et ultra<br>
Quid poterit uelle mentis conceptus honeste?<br>
Si bonus est, hucusque licet, deflgat in isto<br>
Gressus proposito nec longius ire laboret.<br>
Sed tamen hoc superest quod mentem concutit, obstat<br>
Proposito, uexat animum, concepta retardat,<br>
Quod tanti uires operis, tot pondera rerum<br>
Tantum nescit opus, operas suspirat ad istas<br>
Nostra manus, que sic hominem conducit ad esse.<br>
Quod non perducit, facit hunc, non perficit ipsum;<br>
Semper ad esse mouet, sed nunquam permouet illum;<br>
Ejus ad esse ualet nec ad eius preualet ortum.<br>
Dispar natura, dispar substancia, forma<br>
Discors, esse duplex hominis concurrit ad esse;<br>
Vna sapit terras, celum sapit altera, celis<br>
Insidet hec, illa terris, mortique tributum<br>
Cogitur ista dare, mortis lex excipit illam.<br>
Hec manet, illa fluit; hec durat, deperit illa;<br>
Essendi nomen gerit hec, gerit altera numen;<br>
Corpus habet terras, celestia spiritus: ergo<br>
Terram terra tenet, retinent celestia celum.<br>
Incudem nostram corpus mortale fatetur,<br>
Artifices nostros et nostram postulat artem.<br>
Artifices alios anime natale requirit,<br>
Artificis melioris opem celestis origo<br>
Postulat et nostram fugit eius forma monetam,<br>
Diuinique loquens operis miracula, nostrum<br>
Spernit opus, ridens artis uulgaria nostre.<br>
Qualiter ex nichilo, sine forma, semine, causa,<br>
Materia, motu, sensu, ductore, ministro,<br>
Ingenitum, simplex, animabile, mobile, purum<br>
Prodeat exterius, nullo mediante patrono,<br>
Sola Dei nouit Prudencia, cuius ab alto<br>
Pectore procedit quicquid procedit in esse.<br>
Hie elementa silent, languescunt semina rerum,<br>
Sydus hebet, natura tacet uirtusque planete<br>
Deficit et propria miratur iura tacere.<br>
Ergo cum nostram genituram regula talem<br>
Nesciat et tantam stupeat pictura figuram<br>
Occasumque manus talem patiatur ad ortum,<br>
Non uideo, non concipio, non iudico memet<br>
Scire modos, causas, raciones, semina, formas,<br>
Instrumenta quibus, nostra mediante Minerua,<br>
Ortus celestis anime ducatur ad ortum.<br>
Ergo consilii super hiis libramina ferre<br>
Nescio, non ualeo, dubito, desisto, retardor;<br>
Consilio, racione, fide mea causa iacebit<br>
Orphana nec certo claudetur fine uoluntas,<br>
Singula ni Racio trutina meliore repenset,<br>
 Quam penes obscurum, fluitans, mutabile, cassum,<br>
Ignotum, mendax nichil est, cui singula lucent,<br>
Cuncta patent dubiumque nichil, non alta uidentur<br>
Astra nec obscurus aer pelagusque profundum.<br>
Sol animi, mentis oculus lumenque uianti,<br>
Proscripti patria, mortis solamen, origo<br>
Iusticie, uirtutum regula, linea recti,<br>
Subducat dubia certis, mendacia ueris,<br>
In certo figat animum dubiumque recidat,<br>
Erroris tergat tenebras uerique serenet<br>
Luce diem mentis et falsi nubila pellat.<br>
Menti concusse dubiorum fluctibus aura<br>
Gracior applaudat, Racionis flamine leni<br>
Concilians estus animi fluctusque retardans.<br>
Segniciemque meam non tanti massa laboris<br>
Accusare potest; non tanto uicta labore<br>
Cedo nec ignaue mendico quietis asylum.<br>
Aggrediar quicquid Racio dictauerit, immo<br>
Iusserit atque nichil de contingentibus ipsa<br>
Transgrediar, finem proprio pro posse secuta.<br>
Sed quia principia nullo concludere fine,<br>
Vel dare principiis fines aliunde petitos,<br>
Vt primo medium, medio non consonet imum,<br>
Censetur turpe, fluitans, mutabile, stultum.<br>
Cedere principiis malo quam cedere fini".
</p>

<p>
[425-435]
</p>

<p>
Sic ait et tanto dubiorum turbine tota<br>
Curia concutitur turbataque turba sororum<br>
Fluctuat in dubiis, alta cum uoce fluentes<br>
Suspendens animos, et murmura sola pererrant.<br>
Qualiter aura fremit, fluit aer, fluctuat unda,<br>
Quam primo Zephirus complanat flamine leni,<br>
Si maris excuciat borealis turbo soporem,<br>
Vel maris instantes cogat uigilare procellas,<br>
Sic animi fluitant et mentes mentibus instant;<br>
Quas Natura prius leni perflauerat aura,<br>
Perflat maiori flatu Prudencia mentes.
</p>

<p>
[436-464]
</p>

<p>
Erigitur Racio poscitque silencia nutu<br>
Voce, manu, facie; pacis tranquilla meretur<br>
Vultus et ad nutum moriencia murmura nutant<br>
Virginis in facie. Prudencia plurima uultu<br>
Paret et expressi sequitur uestigia uultus.<br>
Suntque relatiue facies: gerit altera formam<br>
Alterius seseque sibi conformat in illa.<br>
Vna sibi facies faciem presentat utramque.<br>
Vultus diuersi, facies diuersa duarum,<br>
Non aduersa tamen, quales decet esse sororum.<br>
Par facies habitusque pares, par gestus in illis,<br>
Par modus atque decor, sed dispar uultus in annis.<br>
Nam pocior Racio senii uexilla gerebat,<br>
Plenior etate, plenis maturior annis.<br>
Dextra manus triplicis speculi flamata nitore<br>
Splendet et in triplici speculo triplicata resultat<br>
Vitrea mollicies, que tactus abdicat omnem<br>
Insultum digitique leues uix sustinet ictus.<br>
Vnius speculi sese concedit in usum<br>
Attente Racio, speculo speculator in isto<br>
Causarum seriem, rerum scrutatur abissum,<br>
Subiecti formeque uidet connubia, cernit<br>
Oscula, que miscet concrecio, queue propinat<br>
Vnio natiua, formis subiecta maritans,<br>
Subiecti que forma facit, que perficit esse,<br>
Que rem conducit uel que perducit ad esse;<br>
Que generat, que mutat eam, que seruat in esse,<br>
Quid sit uel quanta, qualis uel quomodo sese<br>
Res habeat reliquosque status perquirit in illa.
</p>

<p>
[465-482]
</p>

<p>
Argenti facies, feces exuta metalli,<br>
Infra se splendore diem stellasque relinquens,<br>
Exultat, speculi formam uestita secundi.<br>
Hie subiecta uidet, formis uiduata, reuerti<br>
Ad Chaos antiqum propriamque requirere matrem<br>
Inque statu proprio puram iuuenescere formam<br>
Nec sua degeneris subiecti tedia flere;<br>
Quomodo forma suo gaudens requiescit in esse,<br>
Nec uarios fluctus subiecti naufraga querit;<br>
Qualiter ad proprium peregrina reuertitur ortum,<br>
Subiecti fugit occasus et funera uitat.<br>
Subiecti senio non deflorata iuuentus<br>
Formarum, formas semper facit esse puellas.<br>
Cernit inoffenso uultu mentisque profundo<br>
Quomodo compositum simplex, celeste caducum,<br>
Diversum sit idem, grauidum leue, mobile certum,<br>
Obscurum lucens, preciosum uile, iocosum<br>
Flebile, perpetuum mortale, uolubile fixum.
</p>

<p>
[483-510]
</p>

<p>
Auri nobilitas, auro decoctior omni,<br>
Vixque suum dignata genus speciemque fateri,<br>
In speculi transit speciem, que tercia rerum<br>
Vmbras mentiri nescit, sed singula monstrat<br>
Cercius et specie meliori cuncta figurat.<br>
Hie rerum fontem, mundi genus, orbis ydeam,<br>
Exemplar, speciem, causam, primordia, finem<br>
Conspicit et certis metitur singula metis:<br>
Qua racione, quibus causis, cur, quomodo, quando<br>
Instabilis, genitus, fluitans, mutabilis iste<br>
Mundus ab ingenito, stabili certoque figuram,<br>
Esse, statum, speciem, uitam contraxit et ortum;<br>
Quomodo terrestrem formam celestis ydea<br>
Gignit et in nostram sobolem transcribit abissum,<br>
Mittit in exilium formas quas destinet orbi,<br>
A patre degenerat proles faciemque paternam<br>
Exuit antiqui uultus oblita parentis;<br>
Qualiter in mundo fantasma resultat ydee,<br>
Cuius inoffensus splendor sentitur in umbra;<br>
Qualiter a fonte formarum riuus aberrans<br>
Ingenitum perdit subiecti labe nitorem;<br>
Quid cogat fatum, quia casu deffluat aut quid<br>
Arbitrii possit medio librata potestas.<br>
Se totam Racio speculis expendit in istis,<br>
Sed magis ad presens uisus indulget habenis,<br>
Mentem sollicitat, animum diffundit, ut intus<br>
Hauriat a speculis aliquid racione probatum,<br>
Quod digne ferri tantas mereatur ad aures.
</p>

<p>
LIBER SECUNDUS
</p>

<p>
[1-6]
</p>

<p>
Regia tota silet; expirat murmur in altum,<br>
Cum uisu placidos delegat curia uultus,<br>
Cum uisu currit animus uisumque uolantem<br>
Anticipare cupit uisus auriga uoluntas.<br>
Euocat ergo foras mentem Rationis inundans<br>
Eloquium sermoque modum decurrit in istum:
</p>

<p>
[7-56]
</p>

<p>
"Plus quam posse meum possit me posse iubetis,<br>
Dum uestram cogor indocta docere Mineruam.<br>
Sic mirti presunt lauris, oleaster oliuis,<br>
Sic saliunca rosis, uilis sic alga iacintis<br>
Prefertur germinique lutum uiolisque cicuta;<br>
Sic ouis a capra mendicat uelleris usum,<br>
Sic tumidus torrens a riuo postulat undam,<br>
Sic solet a Dauo Narcisus querere formam,<br>
Sic addit lucem candele flamma diei.<br>
Sed quantum cogit, iubet, instat uestra uoluntas<br>
Vt super hiis que uestra modo discrecio mouit,<br>
Mendicata mei tandem suffragia dentur<br>
Consilii, plene uestris obsistere uotis<br>
Nolo, sicque mea uobiscum uelle uoluntas<br>
Incipit, ut tandem cupiat quodcumque necesse est.<br>
Defecata minus aliamque rogancia formam,<br>
Consilii secreta meis deponere uerbis<br>
Malo, quam uotis uulgata fronte repugnem,<br>
Aut mea coniectent suspecta silencia fastum.<br>
Ergo precor ueniam, uenie non tarda sequatur<br>
Gracia delictum, releuet compassio morbum,<br>
Si minus excoctas raciones uerba propinent,<br>
Vel racionis inops, ieiunus sermo laboret;<br>
Nec stupor inuadat uestre munimina mentis,<br>
Si sibi sermo meus maculas erroris adoptat.<br>
Error in humanis comes indefessus oberrat,<br>
Denigrare solet fermenti copia quicquid<br>
Humanus sermo uel mens humana voluptat.<br>
Si tamen officio finis respondeat, alter<br>
Non orantis erit error, non culpa medentis,<br>
Si primus finis fraudetur fine secundo.<br>
Non ferit assiduo telum quodcumque minatur,<br>
Non semper medicus sanat, non ipse perorat<br>
Retor, non logicus ad metas peruenit, immo<br>
Sepe iacens, calle medio defessus anhelat.<br>
Discretum, prudens, cautum, laudabile, tutum,<br>
Vtile consilium Nature iudico, uotum<br>
Approbo, propositum laudo, molimen adoro<br>
Vt nouus in mundo peregrinet Lucifer, in quo<br>
Nullius labis occasus nubilet ortum,<br>
Solis in occasu sol alter proferat ortum,<br>
Sol nouus in terris oriatur, cuius in ortu<br>
Sol uetus occasus proprios lugere putetur,<br>
Possideat solus quicquid possedimus omnes;<br>
Omnis homo sic unus erit, sic omne quod unum:<br>
Vnus in esse suo, sed erit uirtutibus omnis.<br>
Sit contra uicia que nos depellere temptant<br>
Tutor, defensor, iudex, athleta, patronus;<br>
A nostris laribus cum nos exterminet orbis,<br>
Hie noster thalamus, nostrum firmetur asylum.
</p>

<p>
[57-89]
</p>

<p>
Non tamen inficior uterine uerba sororis,<br>
Que tanti limam sapiunt examinis, immo<br>
Verius hec eadem possunt examina dici,<br>
Cum nostrum fateatur opus nostramque requirat<br>
Incudem, fluitans humane machina molis.<br>
Corpus ad esse suum uocat artis regula nostre;<br>
Excipit hanc hominis animam, que semper ab istis<br>
Legibus excipitur, meliori pollice ducta.<br>
Non tamen a tanto debet secedere uoto<br>
Instans propositum nec citra prelia uinci,<br>
Quamuis ad tantas operas tantumque laborem<br>
Nature suspiret opus citraque residat.<br>
Supplebit tamen ipsa manus diuina quod infra<br>
Perfecti normam Nature norma relinquet:<br>
Quod Natura facit diuinus perficit auctor;<br>
Diuinum creat ex nichilo, Natura caduca<br>
Procreat ex aliquo; Deus imperat, illa ministrat;<br>
Hie regit, illa facit; hie instruit, illa docetur.<br>
Ergo si nostris que sunt indigna fauore<br>
Votis aspirat, suspiria nostra relaxans,<br>
Plenius applaudet istis que sola perorant,<br>
Nec candore precum uestiri cultius orant.<br>
Vota tamen precibus nostris mellita mereri<br>
Plus possunt tali melius condita sapore.<br>
Ergo vota, preces, animos fundamus in illum,<br>
Vt nostris faueat uotis, ut uota secundet<br>
Qui solus complere potest, nec tarda sequetur<br>
Mens diuina preces, si mens legauerit extra.<br>
Quem non rethoricis oracio picta figuris,<br>
Non ignauus opum cumulus, non musa Maronis,<br>
Non amor ypocrita nec honor uenator amoris<br>
Demulcet, sed sola precum dulcedo perorat,<br>
Si tamen a fonte cordis deducta madescat.
</p>

<p>
[90-157]
</p>

<p>
Restat in ambiguo nec certa luce patescit<br>
Que nostrum, quibus auxiliis, quo calle uiarum<br>
In superas deuecta domos, donetur honore<br>
Legati, que uota Deo presentet et, instans<br>
Imbre precum, precibus diuinas compluat aures.<br>
Sed tamen, ut proprie mentis sentencia dictat,<br>
Nulla potest melius istius muneris usum<br>
Amplecti quam nostra soror Prudencia, cuius<br>
Debellare nequit uirtutem turba laborum.<br>
Cuius iter, gressus obstacula nulla retardant,<br>
Non strepitus, non ira maris, non uallis abyssus,<br>
Non iuga, non celsi preceps audacia montis<br>
Asperitasque uie saxis callosa, nec ipse<br>
Limitis ambages desertaque nescia gressus,<br>
Non rabies uenti, non imbribus hebria nubes,<br>
Non tonitrus horrenda lues, non nubilus aer<br>
Quin superos adeat, quin uisitet astra Deique<br>
Imbibat archanum. Diuino fonte madescens,<br>
Cernit in archanis superum quis conditor orbis,<br>
Quid Deus ipse uelit, quid mundo preparet aut quid<br>
Preuideat aut prouideat, uel destinet orbi,<br>
Quid celi possint secreta, quid astra loquantur,<br>
Cur celi motu cursus nugetur eodem,<br>
Semper in occasum uergens contra quem planeta<br>
Militet aduerso motu celumque refrenet;<br>
Morbida Saturni quid mundo stella minetur,<br>
Quamue salutis opem iouialis gracia mundo<br>
Nunciet, aut Martis sidus que bella prophetet,<br>
Quo duce, qua causa, quo fomite quoue patrono,<br>
Temperie, motu, uita, splendore, meatu<br>
Prouidet, applaudit, blanditur, consulit orbi<br>
Sol, oculus mundi, uite fons, cereus orbis;<br>
Quas Venus, illecebras, que tristia gaudia, tristes<br>
Leticias, mala dulcia, pocula fellea terris<br>
Offert et felle mellito cumpluit orbem;<br>
Quo nexu, qua lege meant, quo federe iuncti<br>
Lucifer et nostri Cillenius, assecla solis<br>
Nascentis, uexilla gerunt, famulantur eunti<br>
Alternantique uices, sibi quas partitur uterque,<br>
Alter in alterius usum transcribitur, alter<br>
Solis in occasu splendescit, solis in ortu<br>
Alter, et alterni sibi mutua nomina donant:<br>
Hesperus occasum comitatur, Lucifer ortum.<br>
Quo modo mendicat alienum luna decorem,<br>
Cur a luce sua Phebe demissa parumper<br>
Detrimenta sue deplorat lucis, at infra<br>
Plenius exhausta, tocius luminis amplam<br>
Iacturam queritur, sed rursus fratris in igne<br>
Ardescens, nutrit attriti damna decoris,<br>
Perfectos tandem circumfert plena nitores.<br>
Quis ligat in nube pluuiam, cur mugiat aer,<br>
Quis pariat uentos, quis eorum seminet iras,<br>
Cur in tot facies exit substancia nubis,<br>
Nunc pluuie plena lacrimis, nunc cana pruinis,<br>
Nunc uestita niuis facie, nunc grandinis arma<br>
Suscipit et celi miratur terra sagitas.<br>
Ergo que melius legati nomen inibit<br>
Quam Fronesis, cui cuncta Dei secreta loquntur?<br>
Ergo si nostris uult condescendere uotis,<br>
Omnia prouenient, ut lex deposcit et ordo<br>
Postulat, et certis claudentur singula metis.<br>
Nec puto quod tanta rerum molimina, tantos<br>
Cognatus animi, tanti momenta favoris<br>
Defraudare uelit tantosque refellere questus.<br>
Nil dubii superest, hiis concurrentibus; omnes<br>
Aggrediamur opus; melior fortuna sequetur.<br>
Dimidium qui cepit habet, finisque beati<br>
Gracia principiis semper respondet honestis".
</p>

<p>
[158-164]
</p>

<p>
Sic animos captat Racio mentesque sororum<br>
Allicit et turbam cogit plus uelle uolentem.<br>
Sed tamen assensum Prudencia sola minorem<br>
Donat seque parem tanto negat esse labori.<br>
Cogitur, illa negat meruitque negacio cogi.<br>
Fluctuat hec, se nolle negat nec uelle fatetur,<br>
Inter utrumque uolat, nec uult et nolle ueretur.
</p>

<p>
[165-177]
</p>

<p>
Cum sic in dubio mens pendet, fluctuat, heret,<br>
In medium cuncta medians Concordia sese<br>
Profert, in cuius facie deitatis ymago<br>
Splendet et humani fastidit tedia uultus.<br>
Pacem sponte tenet crinis flammancior auro,<br>
Se sibi concillat nec opem sibi pectinis optat;<br>
Sed sibi sufficiens in tanta pace quiescit<br>
Vt nec perflantis Boree suspiria crinem<br>
Sollicitare queant litisque creare tumultum;<br>
Forma, figura, modus, numerus, mensura decenter<br>
Membris aptatur et debita munera soluit.<br>
Sic sibi respondent concordi pace ligata<br>
Membra, quod in nullo discors uinctura uidetur.
</p>

<p>
[178-212]
</p>

<p>
Vnius uultus, uno contenta colore<br>
Vestis in ornatum membrorum transit, eisdem<br>
Sic aptata foris quod eis inscripta putetur.<br>
Illic arte sua vitam pictura secundam<br>
Donat eis quos castus amor, concordia simplex,<br>
Pura fides, uera pietas coniunxit et unum<br>
Esse duos fecit purgati fedus amoris;<br>
Nam Dauid et Ionathas ibi sunt duo, sunt tamen unum;<br>
Cum sint diuersi, non sunt duo mente sed unus;<br>
Dimidiant animas, sibi se partitur uterque.<br>
Vt sibi Pyrithous se reddat, redditus orbi<br>
Theseus inferni loca, monstra, pericula uictat,<br>
Viuere posse negat in se, nisi uiuat in illo;<br>
Tydeus arma rapit, ut regnet Thydeus alter,<br>
In Polinice suo pugnat seseque secundum,<br>
Dum regnare cupit sibi, poscere regna uidetur.<br>
Alter in Eurialo comparet Nisus et alter<br>
Eurialus uiget in Niso; sic alter utrumque<br>
Reddit et ex uno comitum pensatur uterque.<br>
Atride furit in furiis eiusque furorem<br>
Iudicat esse suum Pilades patiturque Megeram,<br>
Ne paciatur idem Pilades suus alter et idem.<br>
Hec pictura suis loquitur misteria signis;<br>
Non res ipsa magis, non lingua fidelius unquam<br>
Talia depingit talique sophismate uisum<br>
Decipiens oculis, rerum concludit in umbra<br>
Qui preco solet esse boni pacisque figura.<br>
Virginis in dextra, foliorum crine comatus,<br>
Flore tumens, fructus expectans, ramus oliue<br>
Pubescit nec matris humi solacia querit.<br>
Quo mediante, uices, nexus et uincula rerum,<br>
Fedus, amicitiam, pacem Concordia nectit.<br>
Ad uirge nutum pacem sibi postulat illa<br>
Verborumque uotis succurrens, nutibus illis<br>
Prodit in hec uerbique sonum sentencia dictat:
</p>

<p>
[213-309]
</p>

<p>
"Si mea iura, meas leges, mea federa mundus<br>
Olim seruasset uel adhuc seruaret amoris<br>
Vincula, non tantis gemeret sub cladibus orbis;<br>
Non cenam fratrum, non cene flesset abusum<br>
Phebus et errantis Nature crimina lugens,<br>
Noctis abusiue tenebras legasset in orbem.<br>
Non rex thebanus, Pollinicis frater et hostis,<br>
Exutus fratrem, sese mutasset in hostem.<br>
Non Progne commenta dolos, exuta parentem,<br>
Pro pietate scelus redolens, pro matre nouercam,<br>
In sua degenerem uertisset uiscera dextram,<br>
Nec furor armasset contra sua uiscera matrem.<br>
Troie nobilitas, Troie decus, inclita Troie<br>
Fama uireret adhuc nec laudis flore careret.<br>
Non auri potum siciens, non hebrius auro<br>
Aurum potasset Crassus, male potus in auro.<br>
Non olim ciuile nefas, non Cesaris arma,<br>
Non pueri regis animum, non federa regni,<br>
Non mortis seruile genus seruosque probasset<br>
Magnus et exanimis, truncatus, nudus honore<br>
Funeris, in nuda solus iacuisset harena.<br>
Post tantos belli strepitus, post funera Martis,<br>
Post gladii furias, post tot discrimina Cesar<br>
Non fraudes pugnamque stili sensisset inhertem.<br>
Cesaris insultus, belli momenta, furorem<br>
Fortune casusque uices Antonius olim<br>
De facili posset uitasse, nec uxor, adoptans<br>
Mammis serpentes, colubros lactasset et ipsos<br>
Vberibus portans, portasset in ubere mortem.<br>
Ni stabili nexu, concordi federe, pace<br>
Perpetua uicibusque meis elementa ligassem,<br>
Intestinus adhuc strepitus primordia rerum<br>
Dissona concuteret germanaque bella mouerent;<br>
Officiis excepta suis, ignara meatus,<br>
Scabra situ, confusa locis, permixta figuris,<br>
Fortuitis agitata modis, elementa iacerent.<br>
Et nisi sponte meis obnoxia legibus essent<br>
Astra poli, celique uices, septemque planete<br>
Ordine, pace, fide, numero nexuque ligati,<br>
Omnia fortuitis ruerent incerta minis.<br>
Ni mea corporibus animas iunctura ligasset,<br>
Dedignans habitare casas, ergastula carnis,<br>
Spiritus egrediens proprios remearet in ortus.<br>
Hec probat, hec fatur, hec disputat, edocet, instat.<br>
Ostendit Racio quod nil seruatur in esse<br>
Quod seruare meas leges et iura recuset.<br>
Nos ergo liget unus amor, liget una uoluntas,<br>
Vnum uelle liget, liget unum nolle sorores.<br>
Cetera si normam pacis seruare tenentur,<br>
Nos magis ad quarum nutum disponitur orbis,<br>
Quas penes arbitrium ius est et regula mundi.<br>
Quis nexus, quis uerus amor, quod fedus amoris,<br>
Que pietas, que pura fides, que linea recti<br>
In rebus reliquis saltern uestigia pacis<br>
Seruabit? Si nostra manet concordia discors,<br>
Defiluet in membra capitis iactura dolentis,<br>
Deffluet in ramos vicium radicis amare,<br>
Deffluet in riuos tabes cognata fluento.<br>
Quis lune splendor, si solis lumen oberret?<br>
Quis riui fluctus, si copia fluminis aret?<br>
Quis grani fructus, si torpens languet arista?<br>
Si nostram pacem discordia dissuit, immo<br>
Rumpit, nostra perit uirtus, nam stare negatur,<br>
Occasum paciens, in se diuisa potestas.<br>
Cum nobis donet consensus robur adultum,<br>
Dissensus noster uires exhauriet istas:<br>
Effectus medicina suos diuisa recusat;<br>
Quem sibi distribuunt riui minus amnis inundat,<br>
Vel diuisa minus candescit flamma camini;<br>
Acrior insultus uiciorum pugnaque maior<br>
Nobis incumbet, si nos diuiserit error;<br>
Postquam cementi rumpit discordia muros,<br>
Hostili pugne muros exponit inhermes;<br>
Acrius insultat sevitque profundius ensis,<br>
Conserte partes ubi nulla repagula donant<br>
Nec series harum conserta recalcitrat ensi;<br>
Acrius in uolucrem Iouialis fulminat ales,<br>
Cum plebem uolucrum uenientis disgregat horor;<br>
Vberius torrens effunditur, obice nullo<br>
Deffendente uiam fluuioque negante meatum.<br>
Ergo Concordes uotum curramus in unum:<br>
Quod Natura petit, Racio commendat, Honestas<br>
Approbat, immo cupit, Pietas deposcit et instat.<br>
Nec Fronesis sola, distans, contraria, discors<br>
Nos omnes pacis conformi lege iugatas<br>
Diuidet in partes ut amoris uincla relaxet,<br>
Sed pocius constans, congaudens, consona, concors,<br>
In nostram mentem ueniet nec uicta labore<br>
Cedere credatur citra preludia lucte,<br>
Vel tumido flatu perflare superbia mentem,<br>
Vel sibi liuor edax animi mordere recessus.<br>
An que sola solet bona poscere, sola recidet<br>
Hoc commune bonum, nostrum decus, utile uotum,<br>
Nos omnes que sola libens et sponte mouere<br>
In tantum deberet opus tantumque fauorem,<br>
Si flamata minus torperet nostra uoluntas<br>
Nec tantum uellet animus conscendere noster?"
</p>

<p>
[310-324]
</p>

<p>
Hiis uerbis accensa magis Prudencia mentem<br>
Sistit et in certo figit uestigia mentis.<br>
Tempestas animi moritur fluctusque recedunt,<br>
Velle suum commune facit cum uelle sororum:<br>
Cogitat, exquirit, studet, inuenit, eligit ergo<br>
Que uia, quis callis, que semita rectius ipsam<br>
Defferat ad superos archanaque regna Tonantis<br>
Vtque minus possit gressus uexare uiantis<br>
Limitis asperitas, pes scandala nesciat, immo<br>
Vt cicius possit munus complere quod instat,<br>
In quo percurrat celum, mare, sydera, currum<br>
Imperat excudi Sapiencia nec pede lento<br>
Affectum sequitur effectus, sed simul instant.<br>
Nascitur effectus cum nascitur ipsa uoluntas:<br>
Sic matri prolique simul conceditur ortus.
</p>

<p>
[325-362]
</p>

<p>
Caute, prudentes, pulcre similesque puelle<br>
Septem, que uultum sub septem uultibus unum<br>
Reddunt, quas facies, genus, etas, forma, potestas<br>
Vna tenet, tenet una fides, tenet una uoluntas,<br>
Assistunt Fronesi, Fronesis decreta sequntur,<br>
Eius in obsequio semper feruere parate.<br>
Tot dotes in eas effundunt dona Sophye<br>
Quod sese totam Prudencia fundit in illas,<br>
Se partitur eis, sibi thesaurizat in illis.<br>
Sic diuisa tamen manet integra, sparsaque tandem<br>
Colligitur, diffusa redit cum fenore multo.<br>
Delegans uultus in eam mentisque latebras,<br>
In uultu uelud in speculo chorus iste sororum<br>
Conspicit, attendit, discit, notat atque docetur<br>
Quicquid carta tenet, quicquid mens concipit, audet<br>
Lingua loqui tantamque bibit sine fine sophiam,<br>
Quid manus artificis, pictoris gracia, fabri<br>
Dextera, scultoris solers industria possit:<br>
Vt Zeuxis pingit chorus hie, ut Milo figurat,<br>
Vt Fabius loquitur, ut Tullius ipse perorat,<br>
Vt Samius sentit, sapit ut Plato, querit ut Hermes,<br>
Diuidit ut Socrates, ut Zeno colligit, instat<br>
Vt Brisso, studet ut Crisias, speculatur ut Argus,<br>
Temporis excursus ut Cesar cogit, ut Athlas<br>
Sydera perquirit, ut Zetus pondera librat,<br>
Tanquam Crisippus numerat, metitur ut alter<br>
Euclides, canit ut Phebus, cytharizat ut Orpheus,<br>
Circinat ut Perdrix, ut Dedalus erigit arces,<br>
Fabricat ut Cyclops, ut Lennius arma monetat,<br>
Instruit ut Seneca, blanditur ut Appius, urget<br>
Vt Chato, succendit ut Curio, uelat ut alter<br>
Perseus, ut Crassus simulans, ut Iulius alter<br>
Dissimulans, ut Soldius implicat, explicat idem<br>
Vt Naso, uernat ut Stacius, ut Maro dictat,<br>
Concipit, exponit, imitatur, gestat, adimplet<br>
Mercurii sensus, nostri Demostenis iras,<br>
Ouidii flumen, Lucani fulmen, abyssum<br>
Virgilii, morsus Satyre, Solonis asylum.
</p>

<p>
[363-379]
</p>

<p>
Ergo Minerua uidens tanto splendore Sophye,<br>
Tot donis tantisque datis splendere sorores,<br>
Ordinat, iniungit, iubet, imperat, orat ut instans<br>
Quelibet istarum comitum, comitante Sophia,<br>
Corpore, mente, fide studeat, desudet, anhelet,<br>
Instet et efflciat ut currus currat ad esse,<br>
Quo terre spacium, mare, sydera, nubila, celum<br>
Transeat et, trini superato cardine celi,<br>
Scrutetur secreta Noys sensusque profundos<br>
Hauriat et summi perquirat uelle magistri.<br>
Vix satis expressit uotum, cum uota iubentis<br>
Certatim complere student seseque sorores<br>
Accingunt operi nec mens discordat ab actu,<br>
Non a mente manus, sed eam delegat in actum<br>
Affectus mentis, manus ergo predicat extra<br>
Quod mens intus habet; sic mentis lingua fidelis<br>
Fit manus et proprio mentem deponit in actu.
</p>

<p>
[380-475]
</p>

<p>
Harum prima studet ut themo, preambulus axi<br>
Et quasi uenturi quedam prefacio currus,<br>
Prodeat, ut tanti sit pars primeua laboris.<br>
Illa uigil, studiosa, libens, attenta, laborans,<br>
Indulgens operi, mentem deducit in actum,<br>
Non habitu uilis nec uultu sordida, gestu<br>
Degener, incompta uerbis uel barbara factis,<br>
Sed tamen in uultu proscribit signa laboris<br>
Pallor; sed modicus, qui non proscribit ab ore<br>
Purpureos ignes niueique coloris honorem,<br>
Cum flos uirgineus non deffloretur in illa<br>
Nec proprium frangat Veneris fractura pudorem.<br>
Sunt tamen in multo lactis torrente natantes.<br>
Mamme, subducti mentite damna pudoris.<br>
Dum suspirat adhuc lactantis ad ubera matris,<br>
Infantem cibat iste cibus liquidoque fouetur,<br>
Quem solidum non pascit adhuc, dum pocula lactis<br>
Lactea delibat etas potuque sub uno<br>
Et cibus et potus in solo lacte resultat.<br>
Asperat illa manum scutica qua punit abusus<br>
Quos de more suo puerilis combibit etas.<br>
Verberibus sic asperat ubera, uerbera mollit<br>
Vberibus. Facto pater est et mater eodem,<br>
Verbere compensat patrem, gerit ubere matrem;<br>
Officio scalpri seruit manus altera, dentes<br>
Liberat a scabie, dum buxum dentis in ipsum<br>
Vertit ebur rursusque suo candore uenustat;<br>
Vel si dens aliquis aliorum de grege solus<br>
Deuiet, excessum sub iusta lance recidit.<br>
Infantes docet ipsa loqui linguasque ligatas<br>
Soluit et in propriam deducit uerba monetam.<br>
Candida Niliaco uestis contexta papyro<br>
Vestit eam; forme non detrahit illa nec illi<br>
Forma nocet. Cultus forme connubia grata<br>
Nectunt et sese proprio uenerantur honore.<br>
Vestibus hec inscripta manent, descripta resultant,<br>
Artis gramatice uirtus, natura, potestas,<br>
Ordo, materies, pars, finis, nomen et actor,<br>
Officium, species, genus, instrumenta, facultas.<br>
Illic imperium datur arti, regula regnat,<br>
Exilium patitur uicium ueniamque mereri<br>
Nescit. Gramatice paciens sine line repulsam,<br>
Deffendens sese propria racione, figura<br>
Excubat ante fores artis ueniamque precatur.<br>
Ars admittit eam, ueniam largita precanti,<br>
Nec fouet in gremio sed tamen sustinet illam.<br>
Hie docet ars, monstrat racio, doctrina fatetur<br>
Littera cur simplex, cur indiuisa uocetur,<br>
Cur sibi mendicet elementi littera nomen,<br>
Vel tropice soleat elementum littera dici;<br>
Que pingant elementa note, que nomina signent,<br>
Quis claudat numerus, quis congruit ordo, potestas<br>
Que sit, et has species certo sub canone claudit.<br>
Cur tenui deiecta sono poscencia uocem<br>
Cetera mutescant, uerum uocalis aperte<br>
Clamitet et reliquis uocis spiramina donet.<br>
Qua racione, quibus causis H littera non sit,<br>
Cum sibi pretendat scripturam, nomen et usum,<br>
Sed cyphri loca possideat solumque figure<br>
Ius sibi deffendens, elementi preferat umbram;<br>
Qualiter in metro secum rixata liquescat<br>
Vocalis uocisque suum deperdat honorem;<br>
Qualiter in metro natiuas littera uires<br>
Perdit et ad tempus langet proscripta potestas;<br>
Qualiter in metro uires et iura duarum<br>
Vendicet una sibi, redimendo damna sororum;<br>
Quomodo diversas species uox induit una,<br>
Quam gravis accentus infra demittit, acutus<br>
Erigit, in gyrum fert circumflexus eandem;<br>
Quidue sibi proprium deffendit littera quidue<br>
Sillaba, quid proprii iuris sibi dictio seruat,<br>
Quid proprie proprium nomen sibi vendicat, aut quid<br>
Appropriat uerbum sibi, quid pronomen adoptat,<br>
Quid relique partes proprio sibi iure reseruant,<br>
Quid nomen proprie designat, quid peregrine<br>
Insinuat, quid uerba notant, pronomina signant;<br>
Cum subiecta notent, cur sic pronomina forme<br>
Dedignantur opem, cur demonstracio sola<br>
Subueniat formeque uicem compenset in illis;<br>
Qua racione regat pars partem quaue regatur,<br>
Cur nomen substans aliis, uel cetera pingens,<br>
Materie gerat officium formamque figuret<br>
Verbi, cur redeat in se, cur transeat actus<br>
Fedus amicicie, cur uerbis nomina seruant<br>
Et uerbo iunctum soluat sua federa nomen,<br>
Que nisi conueniant oracio muta iacebit<br>
Nec plenos sensus uox decurtata loquetur;<br>
Cur, partem capiens ab utroque, rependat utrinque<br>
Dictio quod debetur ei, sic reddit utrumque<br>
Quod neutrum, mediumque tenens mediatur utrinque;<br>
Cur relique partes istas uenerentur et istis<br>
Sese summittant nec eis seruire recusent.<br>
Hec artis series seriatim picta propinat<br>
Delicias oculis et menti fercula donat,<br>
Nam pictor predoctus eam descripserat, immo<br>
Plus pictore potens, picturaque clamitat illum.
</p>

<p>
[476-485]
</p>

<p>
Aggrediens proprium uirgo prefata laborem,<br>
Non honeris concussa metu, non fracta labore,<br>
Ad proprium desudat opus multumque rebellis<br>
Materies tandem sequitur superata uolentem.<br>
Nam predicta iacent ad tempus et ocia seruant<br>
Instrumenta quibus pueriles excolit annos<br>
Et mentita fabrum, fabrilibus utitur armis,<br>
Materie fluxum superat cogitque negantem<br>
Materiam seruire sibi lignique rigorem<br>
Edomat et lignum themonis ymagine uestit.
</p>

<p>
[486-513]
</p>

<p>
Hie ortu cultura nouo uitaque decenti<br>
Gramatice locat artifices et uiuere cogit;<br>
Illic Donatus rector, patronus et heres,<br>
Gramatice precepta docens uiciumque recidens,<br>
Doctrina, uerbis, studio, racione, figura<br>
Ampliat, extollit, ditat, deffendit, honestat<br>
Gramaticam nomenque sibi speciale meretur<br>
Vt non gramaticus dicatur, at emphasis ipsam<br>
Gramaticam uocat hunc, signans sub nomine numen.<br>
Noster Aristarcus donaria fundit in artem<br>
Gramaticam, cujus thesauros ampliat, auget<br>
Diuitias uiresque suos mensurat in illa.<br>
Partes grammatice dissutas cogit in unum<br>
Dindimus et propriis describit singula formis.<br>
Gramatice tractus pertractat apostata noster,<br>
Pigrius in dictis torporis somnia passus;<br>
In scriptis errans propriis, aut hebrius esse,<br>
Aut magis insanus, aut dormitare putatur.<br>
Claudicat ille fide, ne fama claudicet eius<br>
Tractatus, uenditque fidem, ne premia libri<br>
Depereant, erratque fides, ne rumor aberret.<br>
Solos artifices quos fama beauit adulta<br>
Laude nec a fama discessit gloria facti,<br>
Hec scriptura tenet, minime dignata fateri<br>
Gramaticos humiles, qui sola cortice gaudent,<br>
Quos non dimittit intus pinguedo medulle:<br>
Si foris exposcunt framenta, putamine solo<br>
Contenti, nequeunt nuclei libare saporem.
</p>

<p>
LIBER TERTIUS
</p>

<p>
[1-24]
</p>

<p>
Lacius inquirens, solers, studiosa, laborans,<br>
Virgo secunda studet, intrat penetralia mentis<br>
Sollicitatque manum. Mentem manus excitat, urget<br>
Ingenium, sensus proprios inuitat, ut axis<br>
Effigiet speciem multoque secundet honore,<br>
Vt nec materie nec forme laude secundus,<br>
Cum themone suo contendens disputet axis,<br>
Immo precellens specie concludat eidem.<br>
Et decor et species perflasset uirginis artus,<br>
Sicut presignis uerborum disserit ordo,<br>
Ni facies quadam macie resparsa iaceret.<br>
Vallat eam macies, macie uallata profunde<br>
Suisidet et nudis cutis ossibus arida nubit.<br>
Hie habitu, gestu, macie, pallore figurat<br>
Insompnes animi motus uigilemque Mineruam<br>
Predicat et secum uigiles uigilare lucernas.<br>
Quodam litigio contendens, crinis in ima<br>
Deuiat et secum pugnans rixatur inepte;<br>
Nec pecten castigat eum, non forcipis urget<br>
Morsus, tonsure non mordet apocopa crinem.<br>
Dum stellis oculi certant, ardere putantur;<br>
Subcombunt aquile uisus et lincis adorant<br>
Intuitus oculos tales seseque fatentur<br>
Deuictos et eis sese conferre uerentur.
</p>

<p>
[25-105]
</p>

<p>
Dextra manus floris donatur honore, sinistram<br>
Scorpius incendens caude mucrone minatur.<br>
Mel sapit ista manus, fellis gerit illa saporem;<br>
Hec spondet risus, fletu concluditur illa;<br>
Hec capit, illa fugat; hec ungit, pungit et illa;<br>
Hec ferit, hec mulcet; hec afficit, in licit illa;<br>
Non sordis scalore iacens, non luce superba<br>
Vestis erat mediumque tenens, utrinque redacta.<br>
Illic arte noua pictor nouus, histrio ueri,<br>
Monstrat elenchorum pugnam logicesque duellum,<br>
Qualiter, ancipiti gladii mucrone choruscans,<br>
Vis logice, ueri facie truncata, recidit<br>
Falsa, negans falsum ueri latitare sub umbra;<br>
Cur pseudologicus, artis fur, artis adulter,<br>
Falsus et ypocrita, furtiuus predo, sophista,<br>
Mentitur logice uultum fretusque quibusdam<br>
Prodigiis, temptat pro uero uendere falsum;<br>
Quid locus in logica dicatur quidue localis<br>
Congruitas, que causa loci, quid maxima, que sit<br>
Vis argumenti, manans a fonte locali;<br>
Cur argumentum firmet locus, armet elenchum<br>
Maxima, que uires proprios largitur elencho;<br>
Quo modo materia uel forma peccat elenchus<br>
Et sola facie laruam pretendit elenchi;<br>
Cur ex premissis conclusio nata, loquendo<br>
Quod premissa velint uultu signetur eorum;<br>
Cur liget extremos medius mediator eorum<br>
Terminus et flrmo conflbulet omnia nexu;<br>
Cur decurtati species nascatur elenchi,<br>
Quando uel afferesis uel sincopa curtat elenchum;<br>
Qualiter, usurpans uires et robur elenchi,<br>
Singula percurrit inductio, colligit omne,<br>
Sed tamen inferior sese summittit elencho;<br>
Qualiter exemplum de se parit, immo recisa<br>
Parte sui, curtata parens sibi pignora gignit;<br>
Qualiter est munita locis ars ista localis,<br>
Nec tamen est conclusa loco, non quod loca querat,<br>
Immo locum, capiatque locos, ignara locorum;<br>
Quo modo diffinit, partitur, colligit, unit<br>
Singula que gremio complectitur illa capaci;<br>
Quo modo res pingens descriptio claudit easdem<br>
Nec sinit in uarios descriptum currere uultus;<br>
Quid genus in species diuisum separat aut quid<br>
Diuidit in partes totum rursusque renodat<br>
Que sunt sparsa prius, diuisaque cogit in unum;<br>
Qualiter ars logice, tamquam uia, ianua, clauis,<br>
Ostendit, reserat, aperit secreta sophie;<br>
Qualiter arma gerit et in omni militat arte<br>
Ascribitque sibi causas et damna sororum;<br>
Qualiter hec reliquas deffendit, ditat egentes,<br>
Roborat inflrmas, elingues instruit, ornat<br>
Incomptas, torpentes excitat, armat inhermes;<br>
Qualiter hec purgat uicium fecemque repellit,<br>
Si quid inest fecis, uicium ne deroget arti;<br>
Qualiter incudem seruat, ne falsa monetet<br>
Argumenta sui furtiua fraude sophista.<br>
Hec expressa tenet inscriptio uestis ut artem<br>
Et proprios pugiles et luctam poscere credas.<br>
Hunc habitum, formam, speciem gestumque puella<br>
Pretaxata gerit, sed florem dextra resignat<br>
Ad presens aliisque uacat, serpensque sinistram<br>
Exit et ad maius urget manus utraque uotum.<br>
Virginis ergo manus ne torpor inhebriet, adsunt<br>
Instrumenta fabri, manibus que Lennius ipse<br>
Commodat et propriis illi deseruit in armis.<br>
Ergo se totam concedens uirgo labori,<br>
Duriciem ferri temptat mollire, rigorem<br>
Flectere, torporem delere, fugare stuporem,<br>
Vt, ferri delicta domans, exemplet in axem.<br>
Materiam ferri uultu meliore flgurans,<br>
Nunc ignis demollit eam, nunc malleus ipsam<br>
Flectit et ad culmen ferri suspirat uterque.<br>
Sic ferrum ferro contendit, ut excolat illud,<br>
Vt socium uenerans sese ueneretur in illo.<br>
Post multum sudoris opus, post prelia lucte,<br>
Insultum ferri uincit labor improbus, aufert<br>
Nequiciam motumque ligat rixamque retundit.<br>
Materiam ferit informem uestitque figura,<br>
Et que iam fuerat discors, rudis, yspida, torpens,<br>
Temperiem, formam, cultum motumque resumit<br>
Materies, axisque gerit formata figuram.
</p>

<p>
[106-136]
</p>

<p>
Picture series cum fama predicat illic<br>
Auctores logice, quos donat fama perhenni<br>
Vita, nec sepelit illos quos terra sepultos<br>
Velat, sed recolens deffunctos suscitat orbi.<br>
Illic Porfirius directo tramite pontem<br>
Dirigit et monstrat callem quo lector abyssum<br>
Intrat Aristotilis, penetrans penetralia libri.<br>
Illic Porfirius archana resoluit, ut alter<br>
Edipodes nostri soluens enigmata Spingos.<br>
Verborum turbator adest et turbine multos<br>
Turbat Aristotiles noster gaudetque latere.<br>
Sic logicam tractat, quod non tractasse uidetur,<br>
Non quod oberret in hac, set quod uelamine uerbi<br>
Omnia sic uelat quod uix labor ista reuelet.<br>
Qui tamen iccirco uestit sua dicta latebris,<br>
Ne sua prostituat secreta suumque relinquens<br>
Archanum, uulgo tandem uilescere cogat,<br>
Nam sua secreti maiestas uilet et omni<br>
Priuatur splendore sui, si publica fiat;<br>
Nam magestatem minuit qui mistica uulgat,<br>
Nec secreta manent quorum fit conscia turba,<br>
Nam res uulgate semper fastidia gignunt:<br>
Ex re uulgata contemptus nausea surgit.<br>
Zeno, pugil logicus, logices athleta, sophye<br>
Rex et ductor adest, logice sibi prelia querens;<br>
Illius nudat latebras ymosque recessus,<br>
In lucem tenebrosa refert, noua ducit in usum,<br>
Excusatque tropos, in normam scema reducit.<br>
Exerit ambiguum Seuerinus, quo duce linquens<br>
Natalem linguam nostri peregrinat in usum<br>
Sermonis logice uirtus ditatque latinum.
</p>

<p>
[137-150]
</p>

<p>
Non cultu facieque minor, non arte secunda,<br>
Tertia uirgo suo non fraudat munere currum.<br>
Euocat exterius mentem, studioque uocatam<br>
Destinat, atque manus animo ducente gubernat,<br>
Supremasque manus apponit opusque sororum<br>
Perficit atque semel factum perfectius ornat.<br>
Excolit illa gradu supremo que positiuo<br>
Facta gradu fuerant, sed non augmenta superni<br>
Finis contigerant, gradibus contenta secundis.<br>
Nec mirum si facta prius perfectius ornans<br>
Perficit et factum cultu meliore uenustat,<br>
Cui magis arridet species et gracia forme,<br>
Quod comites multa pictoris preuenit arte,<br>
Totam pictoris artem sub pectore claudens.<br>
Exemplans auri speciem miraque polytus<br>
Arte iacet crinis, inuestit colla capillus<br>
In uultuque natat color igneus, ignis in ore<br>
Purpureus roseo uultum splendore colorat,<br>
Sed partim uultus candor peregrinus inheret<br>
Natiuoque suum certat miscere colorem.<br>
Nunc uario fluctu lacrimarum riuus inundat,<br>
Nunc uultum uarii risus aurora serenat,<br>
Abstergens fletus lacrimas, nunc uirgo seueros<br>
Pretendit uultus cum magestate rigoris,<br>
Nunc oculus sursum lumen delegat in imum,<br>
Nunc cadit huius apex, nunc totum lucis acumen<br>
In latus obliquans, anfractus querit et umbram.<br>
In dextra gerit illa tubam cornuque sinistram<br>
Donat et in cornu signat preludia belli.<br>
Claudit eam uestis que, picturata colore<br>
Multiplici, gaudet uarios inducta colores.<br>
Hic pictoris ope splendet pictura coloris<br>
Rectorici, sic picturam pictura colorat.<br>
Hic uelud in libro legitur quis finis et actor,<br>
Forma uel officium, que causa, quis ordo, quid artis<br>
Rectorice proprium, que uirtus, qualiter instans<br>
Nunc tonat illa minis, nunc uerbi luce coruscat,<br>
Nunc pluit illa preces, nunc laudibus imbuit aurem;<br>
Quid cause genus efficiat, quo tendat et ad quem<br>
Deueniens finem deliberet utile, iustum<br>
Iudicet, affirmet rectum, demonstret honestum;<br>
Que partes artis, quis earum texitur ordo,<br>
Qualiter in primis ars inuenit ipsaque tandem<br>
Ordinat, eloquitur, memorat, pronunciat, ut sic<br>
Ordine legitimo sibimet respondeat ordo;<br>
Quas uel quot partes oracio rethoris in se<br>
Contineat uel qua serie texantur in illa;<br>
Quomodo principium mentem mouet, erigit aurem,<br>
Excitat auditum, cor iudicis apparat illi,<br>
Quo magis attentus, docilis magis atque benignus<br>
Redditur auditor et mentem dedicat auri;<br>
Quomodo sub breuibus uerbis narratio uerum<br>
Explicat, aut latitans ueri sub imagine falsum;<br>
Qualiter in summa particio colligit omne<br>
Quod sequitur, dispersa legens, diffusa coartans;<br>
Qualiter in partem faciens assertio nostram<br>
Argumenta notat, probat, exprimit, astruit, infert;<br>
Qualiter oppositam ferit infirmacio partem,<br>
Destruit, infirmat, dissoluit, dissipat, urget;<br>
Quomodo concludens conclusio singula fine<br>
Legitimo claudit, sistens sermonis habenas;<br>
Quod factum factiue genus nomenue requirat<br>
Questio, diuersis racionum nixa columpnis,<br>
Que lis de facto certet, que questio iuris,<br>
Que uel quot species, que simplex queue relata<br>
Queue relatiue partes; cur astruat illa<br>
Criminis objectum, hec transferat, illa repellat,<br>
Comparet hec equa librans incommoda lance;<br>
Qualiter assumat contencio robur utrinque,<br>
Cum lex rixatur socie contraria legi,<br>
Vel contra scriptum discors sentencia pugnat,<br>
Vel parit in scripto dubium sentencia duplex,<br>
Vel quando nomen describi possit ut ipsum<br>
Nominis ambiguum descriptio certa resignet,<br>
Vel cum jure loci, persone, temporis ipsa<br>
Questio transfertur, alios motura tumultus,<br>
Vel si contendat contencio nescia certe<br>
Legis et a simili rationis robora firmat;<br>
Quomodo personis accomoda roboris arma<br>
Dant argumentis, sed falso robore nutant<br>
Nomen, natura, uictus fortunaque uultus<br>
Pretendens dubios, habitus, affectio, fallax<br>
Consilium, studia, casus, oracio, factum;<br>
Euentus que contineant, quid questio facti<br>
Obtineat. facto que sint adiuncta uel ipsum,<br>
Ut res deposcit, solito de more sequantur;<br>
Quis modus in facto uel que complexio facti,<br>
Quis locus aut tempus, occasio, causa, facultas.
</p>

<p>
[225-271]
</p>

<p>
Hanc artis gerit effigiem pars unica uestis,<br>
Sed tamen artificum loquitur pars altera formas.<br>
Illic rethoricam sibi solus Marcus adoptat,<br>
Immo parit, quare Cyceronis filla dici<br>
Ars merito poterit, quam gignit Tullius, a quo<br>
Ars ortum ducens censeri Tullia posset.<br>
Illic multiplici presignit carmina flore<br>
Sermonisque notas Ennodius effricat omnes.<br>
Quintilianus adest quadam sub imagine ueri<br>
Causarum uelans umbras, litesque nouellas<br>
Fingit et in litem cogit sine lite uenire.<br>
Symacus in uerbis parcus sed mente profundus,<br>
Prodigus in sensu, uerbis angustus, habundans<br>
Mente, sed ore minor, fructu, non fronde beatus,<br>
Sensus diuicias uerbi breuitate coartat.<br>
Illic Sydonii trabeatus sermo refulgens<br>
Sydere multiplici splendet gemmisque colorum<br>
Lucet et in dictis depictus pauo resultat.<br>
Nunc tenuem gracili meditatus harundine musam,<br>
Nec tamen exanguis sermo ieiunia luget,<br>
Nunc medium, nec in ima ruens, nec in ardua turgens,<br>
Nunc tonat altiloquis describens seria uerbis,<br>
Nunc tamen inflato tumidus crepat ille boatu.<br>
Hoc cultu festiua suam non detrahit artem<br>
Virgo, sed in cultus eius factura redundat.<br>
Gemmis stellatam speciem themonis inignit,<br>
Argento sparsim themonem uestit et ipsi<br>
Ligni materie, que pollet honore minori,<br>
Extremus succurrit honor redimitque minorem.<br>
Ligni primeuos ortus omnesque querelas<br>
Splendor adoptiuus sepelit lignique uetustas<br>
Exulat et primos sic obliuiscitur ortus.<br>
Ergo themonem gemmarum sydus inaurat,<br>
Immo diem uerum reddit lux ista diesque<br>
Materialis hebet, nam lux natiua diei<br>
Lumen adoptiuum tantum miratur adorans.<br>
A simili uariis inscribit floribus axem<br>
Virgo, flore nouo cogens iuuenescere ferrum;<br>
Et quamuis ferrum soleat torpere rigore<br>
Frigoris et brume soleat redolere pruinam,<br>
Hoc hyemem nescit, frigus natale relinquens,<br>
Vsurpatque sibi risus et gaudia ueris<br>
Et faciem prati pretendit ymagine florum.<br>
Dum sic themonem gemmis et floribus axem<br>
Exhilarat uirgo, cumulum largita decoris,<br>
Pingentis calamo cedit tuba, dat loca celti<br>
Cornu, sicque duo sumunt sibi iura duorum.
</p>

<p>
[272-385]
</p>

<p>
Quarta soror sequitur. Quarte rota prima sororis<br>
Est opus: huic operas operose dedicat illa<br>
Et, quamuis hec quarta foret, tamen esse secundam<br>
Se negat, in facto contendens prima uocari.<br>
Ergo decora, decens, gracilis, subtilis, acuta<br>
Pollet et in uultu monstratur copia mentis,<br>
Nam uultus noster liber est et littera cordis<br>
Nuncius, interpres uerax animique figura.<br>
Solliciti uultus, animum prudentis, honesti<br>
Cultus, attenti speciem formamque modesti<br>
Hec gerit et sexum transcendit mente uirili.<br>
Non eius roseos color incolit aduena uultus,<br>
Sed color indigena regnat nec purpura uultus<br>
Secum furtiui patitur fermenta coloris.<br>
Demittit caput in terram nec lubrica sensus<br>
Venatur; menti cedens agit occia uisus.<br>
Mensam Pyctagore, que menti pabula donat,<br>
Delicias animi sapiens, non corporis escas,<br>
Sustinet una manus; pugnas manus altera monstrat,<br>
Agmina disponit numerorum, prelia fingit,<br>
Indicat insultus uarios numerosque rebelles,<br>
Tandem subtili concludit bella triumpho.<br>
Ex bysso contexta, suo uestita colore,<br>
Vestis sidereos inuestit uirginis artus.<br>
Materies subtilis erat; subtilius ipsam<br>
Materiam precellit opus: sic preuenit usus<br>
Nature uires naturaque uincitur arte.<br>
Hic pictura loquens scripto clamansque figuris,<br>
Muta tamen, totam numerandi predicat artem:<br>
Que numeri uirtus, que lex, quis nexus et ordo,<br>
Nodus, amor, racio, fedus, concordia, limes;<br>
Quo modo concordi numerus ligat omnia nexu,<br>
Singula componit, mundum regit, ordinat orbem,<br>
Astra mouens, elementa ligans animasque maritans<br>
Corporibus, terras celis, celeste caduco;<br>
Quomodo nascenti mundo rebusque creandis<br>
Principium, finis, exemplar, forma, sigillum<br>
Hic erat, ad cuius formam deitatis ydea<br>
Impressit rebus formas mundoque figuras;<br>
Quomodo principium numeri, fons, mater, origo<br>
Est monas, et de se numeri parit unica turbam;<br>
Quomodo Virgo parit, gignens manet integra, simplex<br>
Sese multiplicat, de sese gignit et in se<br>
Incorrupta manet, partus imitata parentis;<br>
Quis numerus numerans censetur, quis numeratus,<br>
Quis repetit, quis distribuit, quis colligit, aufert,<br>
Addit et ad primum radices extrahit ortum;<br>
Quo iuris merito uel qua racione uocetur<br>
Femina par numerus, impar mas, uirgo Minerua;<br>
Cur animam, celum, racionem, gaudia, uitam<br>
Impare sub numero prudentum dogma figuret;<br>
Cur corpus, terram, sensum, lacrimabile, mortem<br>
Par numerus signet peioraque fata loquatur;<br>
Quis numerus punctum, quis linea quisue figura<br>
Plana uel equorum laterum, quis spera uocatur,<br>
Quis quadrus uel quis solidus, quis piramis aut quis<br>
Ciclicus est a se qui circumflectitur in se;<br>
Quis numerus propriis completur partibus aut quis<br>
Vel partes superat, uel ab hiis superatus habundat;<br>
Que numerum numero concordia nectit et unde<br>
Prouenit, ut uicibus mediis extrema ligentur;<br>
Cur duo quadrati medio nectantur in uno<br>
Vel solidos nectat mediis iunctura duobus.<br>
Hoc igitur cultu uirgo preculta laboris<br>
Pondera non fugiens, ne pondere pondus honoris<br>
Effugiat, dum uitat honus ne utiet honorem,<br>
Robur uirgineum cumulo uirtutis et arte<br>
Transgrediens, superat uir sensu, femina sexu:<br>
Sir uir, sic mulier, animo non illa sed ille est.<br>
Nec motu subito quod concipit exprimit actu,<br>
Nec quod mens gignit subitos deducit in actus,<br>
Nam, si conceptum pariat mens ipsa, priusquam<br>
Formam suscipiat conceptus mentis in aluo,<br>
Vel firmum capiat mentis matrice sigillum,<br>
Nutritumque diu racionis fomite uiuat,<br>
Fetus abortiuus subito decurret ad ortus,<br>
Non uita dignus proprio morietur in ortu,<br>
Vel uiuens saltem lugebit crimina forme.<br>
Ergo legitimo ne partus mentis ab ortu<br>
Deuiet et nullam ducat de matre querelam,<br>
Mens gignit, nutrit racio, quod parturit actus<br>
Fabricat in thalamo mentis mentale, priusquam<br>
Materiale foras opus euocet. Ergo labore<br>
Mentis et artificis animi studiique fauore<br>
Erigitur rota mentalis, post materiali<br>
Effigie describit eam; sic mente priorem<br>
Concipit ut pariat, actu parit illa secundam.<br>
Instrumenta prius manibus prefecta relinquens,<br>
Ingreditur lathomi studium, domat arte rigorem<br>
Marmoris et primum partes complanat ad unguem.<br>
Scrupulus in planum descendit, surgit in equm<br>
Vallis et in curuum demittitur angulus, orbis<br>
Planiciem claudit planumque reducit in orbem.<br>
Sed tumor in medio surgens supereminet, immo<br>
Sic in supremum tendens non deserit imum.<br>
Partibus in curuum, ferro mediante, redactis,<br>
Exhaurit partes uirgo marmorque fenestris<br>
Distinguens, totum spaciis intersecat orbem.<br>
Collocat in medio centrum mediumque coronat<br>
Multiplici radio quem latus circinat orbis.<br>
Hic pictura docet auctores qui numerandi<br>
Inuenere uias, artem docuere, latentem<br>
Produxere foras, fama coluere iacentem.<br>
Illic Nichomacus predicta ludit in arte<br>
Et quasi per numeros rerum secreta prophetat;<br>
Illic castra tenet et eadem miles in arte<br>
Gilbertus saltu fallaci transilit artem,<br>
Pictagoras menti proprie conuiuia donans,<br>
Non carni, saciens animos, non corpora pascens,<br>
Certis ascribit numerorum legibus ortus,<br>
Esse, uices, causas, motus et uincula rerum;<br>
Indulget numeris tanto Crisipus amore<br>
Eius ut in uerbo numerus factoque resultet<br>
Semper et in sompnis illum numerare putares.
</p>

<p>
[386-468]
</p>

<p>
Quinta soror, quarte similis, gerit ore priorem.<br>
Pingit eam cultu factoque recurrit in illam,<br>
Nec uacat a simili studio sequiturque sororem.<br>
In studiis exemplat eam, factumque sororis<br>
Respiciens, eius facto sua facta sigillat,<br>
Et quam iamdudum fecit Natura sororem,<br>
Fit soror in facto, cumulans ius omne sororis,<br>
Namque docet racio, ius postulat, exigit ordo<br>
Vt fateatur opus id quod natura fatetur.<br>
Pro speculo uultum gerit hec preclara tuenti,<br>
Nam quicumque uidet uultum se uisus in illo<br>
Cernit et in speculo uultus epulatur ocellus.<br>
Dum citharam manus una gerit, manus altera cordas<br>
Sollicitat dulcemque soni parit illa saporem,<br>
Auri dans epulas oculisque prohemia somni.<br>
Quo cantu lapides mollescere, currere siluas,<br>
Flumina stare, feras mitescere, cedere lites<br>
Iussit Tracius uates, fractoque rigore,<br>
Compulit Eumenides lacrimis Ditemque coegit<br>
Esse pium Furiasque suum nescire furorem;<br>
Quo cantu Tyrios montes in menia uertit<br>
Amphion, sic saxa domans quod nulla securis<br>
Edomuit rigidas cautes, quas sola domare<br>
Vox cythare potuit, tenuitque silencia ferrum.<br>
Insigni uestita toga se pacis alumpnam<br>
Esse puella docet nec querere fulgura belli.<br>
Illic picture ridens lasciuia ludit,<br>
Scemate sub uario monstrans quid musica possit,<br>
Que sint uincla, quibus compaginet omnia nodis,<br>
Que species artis, que musica colligit horas,<br>
Distinguit menses, locat anni tempora, cogit<br>
Excursus, elementa ligat iungitque planetas,<br>
Astra mouet uariasque uices que musica nectit,<br>
Corporis humani partes mundumque minorem<br>
Ordinat et specie mundi melioris honorat,<br>
Vt sic pigmeus fraterculus esse gigantum<br>
Maiorisque minor mereatur ymagine pingi;<br>
Que partes anime sociat, que federat illam<br>
Carni confirmatque fidem, que musica uoces<br>
Diuidit et numeris uariat discrimina uocum;<br>
Que racio cur omne melos dulcesque sonorum<br>
Cantus non gignit uox una sed unio uocum,<br>
Dissimilis similisque sonus, diversus et idem,<br>
Vnicus et simplex, dupplex, difformis et alter;<br>
Quo modo mutato se mutat musica cantu,<br>
Cum lacrimis risus, cum ludis seria texens.<br>
Nunc enarmonice resonat, nunc tristia fingens<br>
Ditonico cantu luget, nunc cromate ludit;<br>
Que uox ad uocem fit duppla uel in diapason<br>
Quis resonet cantus, uel quis sexqualter ad illum<br>
Sit sonus aut illi concors sonet in diapente;<br>
Que uocum iunctura parit diatessaron, in qua<br>
Cum tribus una sonans uox litigat, immo iocatur;<br>
Qua racione toni pars altera semper habundet,<br>
Transgrediens partem reliquam ne possit in equas<br>
Distribui partes tonus integer, immo parumper<br>
Excedat pars una toni superetque minorem<br>
Et proprio uincat pars altera comate limma,<br>
Nec tamen equali sectas libramine partes<br>
In duo diuisum diasymata coma recuset.<br>
Hoc igitur splendens habitu cultuque decoris<br>
Virgo nitens, usum cythare deponit ad horam,<br>
Dum subit officium fabri lapidemque caloris<br>
Imperio conuertit in es, ex ere secundam<br>
Fabricat illa rotam, que forme laude priorem<br>
Demonstrans, prime se predicat illa sororem,<br>
Et, quamuis diuersa foret que diuidit illas<br>
Materies, has forma tamen facit esse gemellas.<br>
Illic artifices quos musica gaudet habere<br>
Consortes, uel quos proprii dignatur honore<br>
Nominis amplecti, scripture fama perhennat.<br>
Mellite uocis Millesius exerit usum<br>
Et ueluti quedam cantus encenia donat<br>
Auribus et tali mentes effeminat arte.<br>
Alter ab opposito cantus fastidia lenti,<br>
Obtuse uocis rixam cantusque rebelles,<br>
Qui magis impugnant aures quam uoce salutent<br>
Inuenit et nostras offendit cantibus aures.<br>
Nauigat in medio partemque relinquit utramque<br>
Gregorius noster, reffugitque pericula uocum;<br>
Cantus Syrenum fugiens uitansque Caribdim<br>
Musica letatur Michalo doctore suosque<br>
Corrigit errores, tali dictante magistro.
</p>

<p>
[469-512]
</p>

<p>
Instat sexta soror operi, se funditus urget<br>
Ad studium, studio reliquis studiosius herens.<br>
Certatim gestus, habitus, decor huius honorem<br>
Accumulant pariter, eius pro laude loquentes.<br>
Encleticum gerit illa caput nec corporis ullam<br>
Iacturam patitur, sed lumen legat in unum,<br>
Vt quibus insideat mens, enclesis ipsa loquatur.<br>
Exponit mentem facies animumque fatetur.<br>
Virgam uirgo gerit, qua totum circinat orbem,<br>
Qua terre spacium metitur, qua mare certis<br>
Limitibus claudit, qua circinat ardua celi.<br>
Et quamuis eius uestis respersa minutim<br>
Pulueris imbre foret, non denigratur honestas<br>
Materie formeque decor, sed gramate multo<br>
Picturata nitet multoque superbit honore.<br>
Hic artem totam picture lingua recenset,<br>
Que mensurandi doctrinam fundit et usum<br>
Edocet, immensum claudit, spatiosa refrenat<br>
Paruaque consequitur, metitur magna, profundum<br>
Scrutatur, ualles habitat, conscendit in altum.<br>
Hic legitur quid sit punctum, que linea curua,<br>
Recta uel equalis, que circumflexa uocetur<br>
Queue superficies piano contenta, profundum<br>
Ignorans altoquc carens, decurrit in equm;<br>
Quid sit tetragonus, quid forma triangula, quid sit<br>
Mensura triplici clausum, quid sterion aut quid<br>
Circumducta sua describat linea centro;<br>
Cur centrum sedet in medio, cur angulus omnis<br>
Aut obtusus hebet, aut sursum tendit acutus<br>
Obtusoque minor sit rectus, maior acuto;<br>
Cur iuxta leges artis normamque datorum,<br>
Supra grama datum proeedens tramite recto,<br>
Equorum laterum trigonus describitur, in quo<br>
Sese prosternens partem data linea donat;<br>
Qualiter a puncto ducatur linea cumpar<br>
Proposite reddensque datam; cur linea maior<br>
De se producat, abciso fine, minorem;<br>
Cur huius tyrones artis eleufuga terret<br>
Atque prius cogit illos exire profundum<br>
Quam subeant labique priusquam in arte laborent;<br>
Qua racionis ope sibi forma triangula formam<br>
Repperit equalem; cur linea partibus equis<br>
Scinditur, aut simili distinguitur angulus arte<br>
Inque duos unum diuisio diuidit una.
</p>

<p>
[513-533]
</p>

<p>
Hac igitur ueste uirgo nitet, immo uirago<br>
Glossat in hac mentem, uirge dans ocia, fabrum<br>
 Induit et sparsam mentem componit in unum.<br>
Mente, manu, studiis inuadit, corrigit ipsam<br>
Plumbi materiam quam crebro malleus urget.<br>
Imprimit ad placitum formam, uetus exit et intrans<br>
Forma recens plumbi ueteres excusat abusus.<br>
Nascitur ex plumbo rota tercia, nata priorem<br>
Reddit et in uultu formam gerit illa prioris,<br>
Illic artifices pictoris littera clamat,<br>
Qui rerum tractus, mensuras, pondera fines,<br>
Limite sub certo claudentes, aera, celum,<br>
Astra, fretum, terras simili racione tuentur.<br>
Hic geometra Tales sine motu preterit orbem<br>
Aerii tractus, sine pennis transuolat equor,<br>
Occeani spacium sine remige transit, in astra<br>
Absque gradu graditur, sine tactu tangit Olimpum.<br>
In seriem precepta ligans artemque retexens,<br>
Euclides partes artis locat ordine iusto,<br>
Quas ueluti quodam racionis fune ligatas<br>
Nectit et ex una reliquas exire putares.
</p>

<p>
LIBER QUARTUS
</p>

<p>
[1-69]
</p>

<p>
Ultima subsequitur uirgo, que prima decore,<br>
Cultu prima, gerit primam sub pectore mentem;<br>
Non morbo, non tristicia, non mente magistra<br>
Degenerat caput in terram, sed uultus in astris<br>
Heret et archanum celi causasque fugaces<br>
Venatur uisus, mentis preambulus, illi<br>
Nunciat et crebro mentem docet asecla mentis.<br>
Ori fulgor adest, qui facto fulgure nostrum<br>
Verberat intuitum, dum uisus fulgur adultum<br>
Deuitans, oculi tunicas exire ueretur.<br>
Implet spera manum, spere tamen umbra uideri<br>
Hec melius posset, que solam suscipit umbram,<br>
Nec proprium spere retinens consurgit in altum,<br>
Sed iacet in piano, nullo promota tumore.<br>
Vestis inardescit gemmis auroque superbit<br>
Et splendore suo Stellas equare uidetur.<br>
Hic uiget, hie loquitur, hie instruit, hie docet, immo<br>
Dat precepta suis picture dote facultas<br>
Que docet astrorum leges, loca, tempora, motus,<br>
Signa, potestates, discursus, nomina, causas.<br>
Hic legitur que sit celestis spera, quis axis<br>
In partes speram distingat, quis polus axem<br>
Terminet, aut sursum tendens, aut mersus in imo;<br>
Cur mundi sit forma teres mundusque ligetur,<br>
Quinque parallelis cinctus zonisque quibusdam<br>
Sectus, in extremis rigeat, medio tenus estu<br>
Torreat atque duas laterales temperet harum,<br>
Excessu dupplici castigans frigore flammam;<br>
Cur decurtatus concludat utrumque colurum<br>
Circulus et neuter ad puncta priora redire<br>
Possit, sed nomen abscisio donet utrique;<br>
Cur obliqua means, decliui limite ducta<br>
Linea signiferi duodeno sydere celum<br>
Pinguat et hospicium peregrino grata planete<br>
Donet et ipsius proprium communicet illi;<br>
Qua racione meant stelle, qua lege planeta<br>
Directum metitur iter, qua lege retrorsum<br>
Aut fugit aut certa fluxus stacione moratur;<br>
Qua racione meant obliquo signa meatu,<br>
Cur signum proprios directius exit in ortus<br>
Opposite, furans nascendi tempora, tempus<br>
Perdit in occasu quod plus expendit in ortu;<br>
Quis lune motus, que solis spera, quis orbis<br>
Mercurii Venerisque semita, que uia Martis,<br>
Que mora Saturnum retinet; quo limite currit<br>
Stella Iovis motusque uagos quis circulus equat;<br>
Quis sursum tendens egressa cuspide terram<br>
Exit et in terra nescit defigere centrum.<br>
Ergo puella gerens tanti sollempnia cultus,<br>
Non animum sepelit nec pigra per ocia sese<br>
Distrahit aut animi uires effeminat, immo<br>
Exercet studiis totam cum corpore mentem.<br>
Exit spera manum, quoniam manus ipsa uocatur<br>
Ad noua, que cudens fabri sibi uendicat artem.<br>
Dum manus excudit aurum massamque figurat,<br>
Nascitur ex auro rota quarta, decoris honore<br>
Hec comites uincens, primas facit esse secundas.<br>
Illi scripture facies applaudit et illos<br>
Colligit in scripto, qui, ducti remige mentis,<br>
In superas abiere domos secretaque celi<br>
Scrutati, meruere sibi deitatis honorem.<br>
Illic astra, polos, celum septemque planetas<br>
Consulit Albimasar terrisque reportat eorum<br>
Consilium, terras armans flrmansque caduca<br>
Contra celestes iras superumque furorem;<br>
Astraque sustentat, dum sustentatur ab astris<br>
Athlantis uirtus, celi sine pondere pondus<br>
Gestat, fert celum, dum fertur dumque ferendo<br>
Syderibus cedit, cedenti sidera cedunt.
</p>

<p>
[70-94]
</p>

<p>
Has igitur currus partes, ut norma requirit,<br>
Ordo petit, poscit racio, Prudencia dictat,<br>
Cudit et excudit, facit immo perficit, ornat<br>
Exornatque simul lima meliore sororum<br>
Pretaxata cohors, nullumque relinquit in istis<br>
Enormis forme uultum maculeue querelam,<br>
Apponensque manum supremam, fine beato<br>
Concludens operam, sparsas Concordia partes<br>
Ordine, lege, loco confederat, unit, adequat.<br>
Ergo iunctura, clauis gumfisque ligate<br>
Partes effigiant currum qui luce decoris<br>
Preradians, facie propria demonstrat in ipso<br>
Diuinam sudasse manum superumque Mineruam.<br>
Tunc Racio monitu Nature docta docentis,<br>
Quinque sibi presentat equos, quos federat illa<br>
Federe complacito, concordi pace, fideli<br>
Connexu, cogitque iugo seruire iugales<br>
Indomitos, primis quos enutriuit ab annis<br>
Gracia Nature, que sic construxit equinos<br>
Mores, mis animi quedam uestigia donans,<br>
Vt, quamuis bruti, tamen hii uenerentur alumpnam.<br>
Insuper, in quantum patitur Natura, iugalis<br>
Horum quisque sue nature munera iactat:<br>
Nil cultus formeque nihil peregrinat ab illis<br>
Quod plene possit speciem cumulare iugalis.
</p>

<p>
[95-116]
</p>

<p>
Primus equs cultu, forma cursuque sodales<br>
Preuenit et reliquos proprio summitit honori.<br>
Cultus, forma, color, species, audacia, cursus<br>
Ditat eum nec in hec patitur sibi damna, quod illum<br>
Respersus candore color subrufus inaurat.<br>
Non meat, immo uolat nec enim discrimine passus<br>
Inscribit terram nec gramen curuat eundo,<br>
Sed celeri cursu terram delibat euntis<br>
Passus et in terra uestigia nulla relinquit,<br>
Sed leuis aura suos stupet inuenisse volatus<br>
 Miraturque sui Boreas torpescere cursum.<br>
Aura cadit, lentescit auis, uolucrisque sagite<br>
Cursus hebescit, equi lentescunt omnia cursu.<br>
Anticipat monitum calcaris, sponte meatum<br>
Aggreditur facilique tamen frenatur habena.<br>
Preterea dotes natiuas aggerat ipsa<br>
Nobilitas generis, Pyroum namque parentem<br>
Iactat et in speculo prolis pater ipse resultat.<br>
Hunc dedit in munus Iouialis gracia matri<br>
Nature, cuius grates dantisque fauorem<br>
Accumulat doni meritum, quo munere maius<br>
Nil potuit tantus tante conferre parenti.
</p>

<p>
[117-137]
</p>

<p>
His igitur, uelud ipsius natura requirit,<br>
Nobilitatur equi species, infraque secundus<br>
Pollet equs specieque minor cultuque minori<br>
Cultus et inferior, cursuque remissior illo.<br>
Et quamuis minor a primo formaque secundus,<br>
 Est tamen in reliquis maior primusque decoris Munere, sed reliquos superans, superatur ab uno;<br>
Et si non equo passu contendere primo<br>
Possit equo, non aura tamen fugitiua secundum Preuenit, immo pari cursu contendit eidem.<br>
Se uarians nullo prescribitur ille colore,<br>
 Sed uultum proprii mentitur sepe coloris.<br>
Intonat ille fremens, hinnitibus aera crebris<br>
Verberat et tenuem sine uulnere uulnerat auram.<br>
A collo suspensa sonos crepitacula dulces<br>
Reddunt et multo perfundunt aera cantu.<br>
In uultu gerit ille patrem, dum reddit Eoum<br>
Gestibus huncque suum forma probat esse parentem.<br>
Muneribus prelarga suis, hoc munere uiuo<br>
Nature cumulauit opes meruitque fauorem<br>
Numinis et proprium dono descripsit amorem.
</p>

<p>
[138-158]
</p>

<p>
Tercius a tanta speciei luce parumper<br>
Obliquatur equs nec enim sibi dona priorum<br>
Vendicat, immo minus retinens suspirat ad illos.<br>
Et quamuis species huius tenebrescat eorum<br>
Respectu, tamen ad reliquos collata nitorem<br>
Exerit et proprio non est fraudata decore.<br>
Et quamuis agili cursu uincatur ab illis<br>
De quibus exiuit sermo, tamen ipse triumphans<br>
In reliquis uictor gaudet reliquosque uolatu<br>
Vincit et in proprio motu concludit eisdem.<br>
Subtilis respergit eum mixtura coloris,<br>
Sed fugiens oculos, uisum color ille recusat.<br>
Conserti floris series quasi ueste decenti<br>
Induit hunc et ei proprios inspirat odores.<br>
Flos uiole perfundit eum, rosa debriat auras<br>
Affines naresque thimi saciantur odore.<br>
Nescia natiui choitus, equa flamine solo<br>
Edidit hunc, ignara maris, contenta mariti<br>
Aeris afflatu, Zephiro gravidata marito.<br>
Hoc dono Zephyrus Nature matris amorem<br>
Mercatus, proprium uectigal soluit eidem.
</p>

<p>
[159-189]
</p>

<p>
Degenerat polletque minus, lentescit abunde<br>
Quartus equs formaque jacet cursuque tepescit,<br>
Predictis famulans, illos quasi pronus adorat.<br>
Ancillatur eis nec se negat esse clientem<br>
Horum, sed tanquam dominis ut uerna ministrat.<br>
Non tamen omnino Naturam sentit auaram,<br>
Immo dote sua qua se tueatur habundat,<br>
In nullo paciens eclipsim muneris huius,<br>
Quo de more solet Natura beare iugalem.<br>
Nec uiole marcent, quamuis rosa floris honore<br>
Splendeat aut cultus componat lilia candor.<br>
Non omnis delirus erit cui sensus Vlixis<br>
Defficit, aut mutus quem nescit musa Maronis.<br>
Non nitor argenti liuet, si fulgurat aurum,<br>
Non minus arma rapit Hector, si plenius Aiax Fulminat: a simili non omnis gloria quarto<br>
Absentatur equo, quamuis gradus ille negetur Emphatice laudis, in qua Natura priores<br>
Sistit equos. Non iste tamen deiectus ab omni<br>
Munere Nature queritur, sed gaudet in illa<br>
Fortuna qua diues eum Natura beauit.<br>
Glaucus ei color arridet, respergit eundem<br>
Imber et irriguo ros compluit imbre iugalem.<br>
Hoc speciale sibi retinet propriumque reseruat,<br>
Quod celer ad potum non obliuiscitur escam.<br>
Potibus indulget, pre cunctis solus ad esum<br>
Currit et in potus deffectus supplet equorum.<br>
Hunc genuit Tritonis equs iurisque paterni<br>
Heredem statuens, sese descripsit in illo:<br>
Nature Triton dans intersigna fauoris<br>
 Contulit hoc munus, donans cum munere mentem.
</p>

<p>
[190-212]
</p>

<p>
Vix speciem deffendet equi formamque tenebit<br>
Quintus equs, si quis temptet conferre priores<br>
Isti, nam deponet equm laruaque iugalis<br>
Vestitus sapiet asinum, deiectus eadem<br>
Segnicie, plene mores exutus equinos.<br>
Si tamen ad primos collatio nulla redundet<br>
Huius equi, sed eum proprio scrutemur in esse,<br>
Non erit a propriis exclusus dotibus eius<br>
Cultus et in nullo forme pacietur abusum.<br>
Quintus equs quartum redolet partimque figurat,<br>
Sed tamen in modico quintus demittitur, in quo<br>
Parcius arrisit predicto forma iugali,<br>
Qui magis in terram sese demittit eundo.<br>
Nec satis ad plenum caput erigit, immo caduco<br>
Declinans uultu, uisus descendit in imum.<br>
Vestit eum color obscurus quem possidet ipsa<br>
Nigredo, nullum passura colorem,<br>
Nec plebeia uiget generis fortuna, sed Ethon<br>
Hunc genuit, qui Solis eqos se gaudet habere<br>
Fratres et fratrum sese deffendit honore.<br>
Ops, superum genitrix, in signum federis isto<br>
Naturam donauit equo, quo nodus amoris<br>
Firmior effectus illarum uota ligauit.
</p>

<p>
[213-270]
</p>

<p>
Predictos Racio, propria racione magistra,<br>
Sub iuga cogit eqos, themoni federat, urget<br>
Effrenes, ligat indomitos frenatque uagantes.<br>
Primum sternit equm, stratum conscendit, habenis<br>
Corrigit excursus, in uirga uisitat, instat<br>
Verbere, uoce, minis; ilium uix illa quietum<br>
Reddit, sed tandem superatus uincitur, illi<br>
Paret et ad nutum Racionis fessus anhelat.<br>
Sic primum componit eqos auriga Sophye,<br>
Ne, si quadrigam Fronesis conscendat, eisdem<br>
Indomitis, spacientur equi normamque relinquant,<br>
Deuia sectentur, laxent iuga, uincula soluant,<br>
Cuncta fluant, nutet currus, compago uacillet,<br>
Cingula soluantur, laxetur nexus, habene<br>
Depereant et tota labet substancia currus.<br>
Postquam compositus ordo, per singula currens,<br>
Singula composuit, Fronesis conscendere currum<br>
Disponens, talem sese componit in usum:<br>
Assidet; applaudit, congaudet, complacet illi<br>
Curia tota simul multoque fauore recessum<br>
Virginis exhylarat, reditus felicius omen<br>
Orat et euentus reditu meliore serenos.<br>
Oscula multiplicat repetens et in ore sigillans<br>
Imprimit expresse; complexu brachia nectens,<br>
Colla ligans animoque simul cum uoce salutans,<br>
Illam congeminans iterat repetitque salutem.<br>
Tunc monitu Racionis adest Prudencia; currum<br>
Conscendit currusque decor cumulatus habundat<br>
Plenius et roseo flammatur sidere uultus.<br>
Instat equis Racio; uirga dictante, iugales<br>
Aggrediuntur iter. Currus subtollitur, exit<br>
Terras et tenuem currens euadit in auram.<br>
Aeris aggrediens tractus Prudencia caute<br>
Singula disquirit animo que uendicat aer<br>
Ipse sibi, scrutatur eum penetratque fugacem.<br>
Inquirit que materies, que nubis origo,<br>
Quomodo terra madens proprio sudore resudat<br>
In nubes celoque suos componit amictus;<br>
Cur Phebus sitiens estuque caloris hanelus,<br>
Haurit ab Oceano potus, sua pocula uertit<br>
In nubes, crasso suspendit in aere nimbi<br>
Vasa, cyphos ymbris uarii pluuieque lagenas;<br>
Qualiter ignis hebet moriens in nube paritque<br>
Fulmina, dum moritur, sic morte nocencior instat<br>
Quam uita, uiuusque nequit quod mortuus infert;<br>
Vnde trahunt ortum uenti, que semina rerum<br>
Inspirent motum uentis causasque mouendi;<br>
Cur Auster pluuias, pluuie pincerna, propinat<br>
Terris et plene largitur pocula mundo;<br>
Qualiter austrinos Boree sitis ebibit imbres<br>
Emundatque uias pluuiis quasi scopa uiarum;<br>
Qualiter agricola Zephyrus sine uomere terram<br>
Excolit et florum segetes extollit in ortus;<br>
Cur uolucris celeri pennarum remige tuta,<br>
Plumas in remos, alas in carbasa fingens,<br>
Transmeat aerium pelagus quasi nauis ymago<br>
Et sine naufragio talem pertransit abyssum<br>
Tuta, nec in tali pelago timet illa Caribdim.
</p>

<p>
[271-331]
</p>

<p>
Aeris occultos aditus, secreta, latebras<br>
Altius inquirit Fronesis sensuque profundo<br>
Vestigans, uidet intuitu meliore uagantes<br>
Aerios ciues, quibus aer carcer, abyssus<br>
Pena, dolor risus, mors uiuere, culpa triumphus.<br>
Quorum mens, humili liuoris lesa ueneno,<br>
In genus humanum uirus transfundit, ut ipsum<br>
Consimili sanie morboque laboret eodem.<br>
Hii sunt qui semper in nos armantur, inhermes<br>
Deiciunt, uincunt armatos, rarius ipsi<br>
Cedunt, sed uicti nequeunt iterare duellum,<br>
Qui, uelud aerio uestiti corpore, nostram<br>
 Mentiti speciem, multo phantasmate brutos<br>
 Deludunt homines, falsi uerique sophyste.<br>
In tenebris lucem simulant, in lite quietem,<br>
Abscondunt sub pace dolos, in felle figurant<br>
Dulcia, sub specie recti uiciata propinant.<br>
 Hos Deus esse deos fecit, quos lumine uero<br>
Vera dies fudit et quos ab origine prima<br>
Vestiuit deitatis honos; qui luce relicta<br>
In tenebras adiere suas; qui fonte relicto<br>
Inferni petiere lacus; qui, ueste decoris<br>
Exuti, uestem gemitus saccumque doloris<br>
Iniecere sibi; qui, maiestate superna<br>
Deiecta, sine fine sibi meruere ruinam.<br>
O grauis euentus, casus miser, unica pestis!<br>
Iam seruit qui liber erat, mendicat habundans<br>
Qui fuit, exilium patitur qui primus in aula<br>
Regnabat, patitur penas a rege secundus.<br>
Hoc casu fit gemma lutum, fit purpura saccus,<br>
Lux tenebre, species confusio, gloria casus,<br>
Risus tristicies, requies labor, alga iacinctus.<br>
Celestis sic stella cadit, sic Lucifer, ortus<br>
Nescius, occasu premitur, sic ciuis Olimpi<br>
Exulat eiectus nec temperat exulis omen.<br>
Spes reditus, spes omnis abest ceditque timori.<br>
O fastus uitanda lues, fugienda Caribdis,<br>
Culpa grauis, morbus communis, publica pestis,<br>
Ianua peccati, viciorum mater, origo<br>
Nequicie, semen odii, uenacio pugne!<br>
Que cadit ascendens, elata perit, peritura<br>
Erigitur, promota ruit, ruitura tumescit.<br>
Que se ferre nequit, supra se lata, ruinam<br>
Infra se patitur nec sese sustinet, immo<br>
Mole sua premitur, proprio sub pondere lapsa.<br>
Extra se cogit hominem se querere, de se<br>
Exit homo, factusque sibi contrarius a se<br>
Discrepat oblitusque sui se nescit et ultra<br>
Transgrediens euadit adhuc, plus esse laborans<br>
Quam sit, nec propria contentus origine, sese<br>
Esse cupit maior et se superare laborat;<br>
Quod petit amitens, perdens quod postulat, optans<br>
Quod sibi mentitur, falsum uenatur honorem.<br>
Hec pestis rectum uiciat, deturpat honestum,<br>
Fermentat mores, iustum fugat, utile perdit.<br>
Hec saliunca rosas, hec nubes nubilat astra<br>
Virtutum, cuius tenebris paciuntur eclipsim.<br>
Hac lue celestis regni proscriptus ab aula,<br>
Delictum luit exilio penaque reatum<br>
Angelus, a propria deiectus sede, tumore<br>
Fractus, deiectus fastu, liuore solutus.
</p>

<p>
[332-368]
</p>

<p>
Aeris excurso spacio, quo nubila celi<br>
Nocte sua texunt tenebras, quo pendula nubes<br>
In se cogit aquas, quo grandinis ingruit imber,<br>
Quo uenti certant, quo fulminis ira tumescit,<br>
Ethera transgreditur Fronesis, quo gracia pacis<br>
Summa uiget, quo grata quies, quo gracior aura<br>
Cuncta fouet, quo cuncta silent, quo purior ether<br>
Ridet et expellit fletum, quo nubilus aer<br>
Ingemit et totus archano lumine floret.<br>
Etheree lucis superatis tractibus, illa<br>
Alcius ingreditur spacium, quo splendor et ignis<br>
Iura tenent, lux grata micat, sed coniuga luci<br>
Lucis blandicias retrahit uis ipsa caloris.<br>
Hic rerum nouitas, rerum decus, unica rerum<br>
Forma, decor mundi uisum demulcet euntis<br>
Virginis et cantus species noua debriat aurem,<br>
Sed parco tamen auditu sonituque minore<br>
Concipit illa sonum, certa tamen imbibit aure,<br>
Qualiter iste sonus cythare celestis obesis<br>
 Vocibus expirat, ubi lune spera remisso<br>
Suspirat cantu, rauce sonat, immo sonando<br>
Pene silet, languetque sonans, neruique iacentis<br>
Inferius gerit illa uicem, cordamque minorem<br>
Reddit et in cythara sedere uix illa meretur.<br>
Hic uidet explicito uisu Prudencia lune<br>
Detrimenta, uices, cursus, momenta, labores,<br>
Quomodo iunctus ei Phebus depauperat illam<br>
Luce, uel econtra Phebo furatur honorem<br>
Luminis et populos fallaci nocte timere<br>
 Cogit et effigiem noctis sine nocte figurat;<br>
Humores cur luna parit, cur equora lune<br>
Detrimenta luunt uel eadem diuite gaudent;<br>
Quid notet in luna lune nota quidue notando<br>
Signet, nec tenuem possit delere lituram<br>
Splendoris cumulus, dum fonti luminis instat<br>
Parua lues, nec ei dignatur cedere, cum quo<br>
Litigat et radio lucis magis umbra diescit.
</p>

<p>
[369-392]
</p>

<p>
Alcius euadens, uirgo conscendit in altum,<br>
Sol ubi iura tenet, ubi solis cereus ardet<br>
Et lucis scaturit fons uiuus, uena caloris<br>
Manat splendorisque noui thesaurus habundat.<br>
Illic uirgo uidet que sit uia, semita, cursus<br>
Solis et unde sibi sumat fomenta uigoris<br>
Etheree lucis genitor, fons, mater, origo;<br>
Qualiter in stellis regnans artansque planetas<br>
Imperio seruire suo, nunc stare meantes<br>
 Cogit, nunc tumidos sectari deuia sola<br>
Maiestate iubet, nunc libertate meandi<br>
Concessa motus, reddit sua iura planetis;<br>
Qualiter alternans uultus erroris in ortu<br>
Fit puer inque die medio iuueneseit adultus,<br>
Mentiturque uirum tandem totusque senescit<br>
Vespere: sic uarias species etatis ad horam<br>
Sol prefert unusque dies complectitur euum.<br>
Iam lune sonitum fastidit uirginis auris<br>
Quam dulcis meliorque sonus seducit, inescans<br>
Aurem, nec cantus memorem sinit esse prioris.<br>
Hunc cantum Syrena parit, que solis adheret<br>
Motibus et cytharam uocis dulcore fatetur.<br>
 Vox omnis miratur eam, ueneratur adorans,<br>
Tociusque sonus cythare suspirat ad illam.
</p>

<p>
[393-413]
</p>

<p>
Egrediens solis regnum maturat in altum<br>
Gressus uirgo suos, sed gressus impedit ipse<br>
Limitis anfractus anceps, multeque uiarum<br>
Ambages; tandem superato calle, laboris<br>
Pondere, cautele studio, regione potitur<br>
Qua Venus et Stilbons complexis nexibus herent.<br>
Illic, precursor solis precoque diei,<br>
Lucifer exultat, terris solacia lucis<br>
Presignans, ortuque suo preludit ad ortum<br>
Solis et auroram proprio predicit in ortu.<br>
Gressibus hiis Stilbons comes indiuisus adheret,<br>
Tanquam uerna sui comitans uestigia solis,<br>
Obnubensque comas radiis solaribus, ignes<br>
Temperat et solis obnubilat astra galero.<br>
Speraque Luciferi motu leuis, ocior aura,<br>
Motu parturiens sonitum, lasciuit acuta<br>
Voce, nec in cythara Veneris plebea putatur<br>
Musa, sed auditis assensum iure meretur.<br>
Voce pari similique modo cantuque propinquo<br>
Mercurii Syrena canit Venerisque camenam<br>
Reddit et ex equo sonitu citarizat amico.
</p>

<p>
[414-462]
</p>

<p>
Progreditur Fronesis, flammata palacia Martis<br>
Ingrediens, stupet insultus irasque caloris<br>
Quem parit ille locus qui, totus in igne uaporans,<br>
Nil nouit nisi feruores ignisque procellas.<br>
Non ibi luget hyems, non ueris gracia ridet,<br>
Non tumet autompnus, sed tantum fulminat estas.<br>
Imperat hic Mars igne calens, fecundus in ira,<br>
Bella serens siciensque lites nostrique sititor<br>
Sanguinis, excuciens pacem fedusque recidens,<br>
Qui regni uiolare fidem, mutare potentes<br>
Gaudet, flammantis uestitus crine comete,<br>
Qui parat arma uiris, cogit sperare furentes,<br>
Seminat insultus, parit iras, laxat amores.<br>
Quid gerat interius facies docet ipsa, rubore<br>
Predicat interni rabiem pestemque furoris;<br>
Tabe sua uiciat comitem, sociumque planetam<br>
Vel seuum seuire docet, uel forte benignum<br>
Nequicia docet esse trucem leditque ueneno.<br>
Cuius spera ruens tonantis more tonando<br>
Clamat et altisonos resonat clamore boatus.<br>
Alcius exclamat reliquis Syrena tonantis<br>
Martis, sed cantus dulcedo remittitur ipsa<br>
Tempestate soni langens, minuitque fauorem<br>
Asperitas, uocisque rigor fert damna fauori.
</p>

<p>
[438-462]
</p>

<p>
Et jam Lemniacos uomitus ignisque uapores<br>
Virgineus labor euadit nec flamma uiantem<br>
Contigit aut eius ausa est contingere crinem.<br>
Tunc Iouis ignocuos ignes, lucisque serene<br>
Leticiam, risusque poli pertemptat eundo.<br>
Hic regio stelle Iouialis lampade tota<br>
Splendet et eterno letatur uere beata.<br>
Hic sydus Iouiale micat mundoque salutem<br>
Nunciat et Martis iram Martisque furorem<br>
Sistit et occurit tranquilla pace furenti.<br>
Cui si stella mali prenuncia, preuia casus<br>
Iungitur, ille tamen inimicum sidus amicat,<br>
Alternansque uices, in risus tristia, planctum<br>
 In plausus, fletusque graues in gaudia mutat;<br>
Vel si forte Ioui societur stella salutis<br>
Nuncia, stella Iouis uultu meliore salutem<br>
Auget et euentus melioris dupplicat omen,<br>
Fedus amans pacisque sator, nutritor amoris,<br>
Extirpans iras, proscribens bella, furores<br>
Compescens, delens lites Martemque refrenans.<br>
Qui motu generans sonitum, non uerberat auram<br>
Obtuso cantu, sed dulcibus allicit aures<br>
Cantibus et dulcem Philomenam reddit amenans<br>
Musa Iouis, tantoque sono letatur alumpno<br>
Musica que proprie thesauros aggerat artis.
</p>

<p>
[463-483]
</p>

<p>
Vlterius progressa suos Prudencia gressus<br>
Dirigit ad superos, superans Iouis atria cursu,<br>
Saturnique domos tractu maiore iacentes<br>
Intrat et algores hyemis brumeque pruinas<br>
Horret et ignauum frigus miratur in estu.<br>
Illic feruet hyems, estas algescit et estus<br>
Friget, delirat splendor, dum flamma tepescit.<br>
Hie tenebre lucent, hie lux tenebrescit et illic<br>
Nox cum luce nitet et lux cum nocte diescit.<br>
Illic Saturnus spacium percurrit auaro<br>
Motu progressuque graui longaque dieta.<br>
Hie algore suo predatur gaudia ueris<br>
Furaturque decus pratis et sidera florum,<br>
Algescitque calens, frigens feruescit, inundat<br>
Aridus, obscurus lucet iuuenisque senescit.<br>
Nec tamen a cantu sonus eius degener errat,<br>
Sed comitum uoces uox preuenit eius adulto<br>
Concentu, quem non cantus obtusio reddit<br>
Insipidum, cui dat uocis dulcedo saporem.<br>
Hie dolor et gemitus, lacrime, discordia, terror,<br>
Tristicies, pallor, planctus, iniuria regnant.
</p>

<p>
LIBER QUINTUS
</p>

<p>
[1-39]
</p>

<p>
Lucis inoffense spacium fontemque nitoris,<br>
Quo radiant stelle, quo certant fulgure multo<br>
Astra poli propriumque diem sine fine perhennant,<br>
Quo celi faciem depingunt sidera, uirgo<br>
Exhilarata subit, hausto pro parte laboris<br>
Pondere, letaturque poli perflata sereno.<br>
In stellis ibi preradiant celoque fruuntur<br>
Quos uel fama deos facto, uel fabula uerbo<br>
Effinxit, retinentque sibi sine munere nomen.<br>
Hic nouus Alcides celo summittitur, illic<br>
Perseus ardentis gladio metit ora Meduse;<br>
Illic ense carens, ensem mentitur Orion,<br>
Sub pugne facie sine bello bella minatur<br>
Emoniusque senex, archu dictante, sagitam<br>
Excitat ad motum, nullo tamen illa uolatu<br>
Effugit, aut monitus arcus euadit eundo.<br>
Hic proles Ledea micat nec pignus amoris,<br>
Quem prius in terris gessit, deponit in astris.<br>
Vertitur in sidus, stellatus sidere fame,<br>
Hic cuius dono medicine stella caducis<br>
Illuxit, contra morbos dans arma salutis.<br>
Ablatos redimit uultus et damna pudoris<br>
Parrasis in celum translata; repensat eidem<br>
Iupiter ablatum florem, pro flore pudoris<br>
Eterno largitus ei florere nitore.<br>
Preterea uariis stellis inscribitur aula<br>
Celi, quas uario titulauit nomine quondam<br>
Musa poetarum, ueri sub ymagine ludens.<br>
Signorum duodena cohors prefulget in astris,<br>
Ex quo fulgore nitens infraque relinquit<br>
Stellarum uulgus reliquasque superuenit astro.<br>
Hic ardet Cancer, urit Leo, Virgo resultat.<br>
Equat Libra diem, crudescit Scorpius, alget<br>
Chyron, Capra riget, diffunditur Vrna, madescunt<br>
Pisces, exultat Aries, vexilla gerendo<br>
Veris, preradiat Taurus Geminique Latones.<br>
Hanc celi speciem Fronesis delibat ocellus,<br>
Quam penetrare nequit uisus notamque requirit<br>
Materiem tanteque stupet miracula lucis.
</p>

<p>
[40-82]
</p>

<p>
Postquam celestes aditus celique profundum<br>
Astrorumque uagos reditus emensa reliquit,<br>
Inque supercilio mundi stetit anxia, mente<br>
Fluctuat, in uarios motus deducitur; heret<br>
Mens animusque fluit, dubitat cum mente uoluntas<br>
Ipsa nec in certo defigitur anchora mentis.<br>
Namque timet dubitatque, timens ambage locorum<br>
Seduci, quos ulterius uia porrigit anceps;<br>
Que nullos hominum gressus uolucrumque uolatus<br>
Noscit, ab incursu rerum strepituque uiantum<br>
Funditus excipitur, nullo uexata tumultu.<br>
Hic hominis gressus nutans peccaret eundo,<br>
Hebrius erraret pes ipse pedisque lucerna<br>
Occia uisus hebens ageret, pedibusque negaret<br>
Ducatum, lumenque foret sub lumine cecum,<br>
Non quod regnet ibi noctis caligo, sed illam<br>
Emphatice lucis splendor purgatus inungit.<br>
Difficilis conscensus ad hanc facilisque recessus,<br>
Accessus paucis, casus patet omnibus, in quam<br>
Vix aliquis transire ualet, ualet omnis ab illa<br>
Declinare uia, que paucis peruia multis<br>
Clauditur, arta nimis uirtuti, larga ruine:<br>
Non huc nobilitas generis, non gracia forme,<br>
Non gaze deiectus amor, non gloria rerum,<br>
Non mundanus apex, non uirtus corporis, audax<br>
Improbitas hominis, preceps audacia tendit,<br>
Sed solum uirtus animi, constancia mentis<br>
Factaque nobilitas, non nata sed insita menti,<br>
Interior species, uirtutum copia, morum<br>
Regula, paupertas mundi, contemptus honoris.<br>
Difficiles igitur aditus facilemque ruinam<br>
Cum Fronesis uideat, magno succenditur estu<br>
Sollicite mentis, uictique labore iugales<br>
Nec iuga ferre uelint nec soluere iura magistre,<br>
Ignarique uie, callem mirentur ineptum<br>
Gressibus, et pedibus gradiendi iura negantem;<br>
Non Racio sursum deflectere possit habenas,<br>
Quas retinent instanter equi domineque repugnant<br>
Effrenes, ultraque negant seruire jubenti.<br>
Dum mentem Fronesis anceps sentencia motus<br>
Distrahit in uarios nec pretemptare locorum<br>
Abdita sola potest, nisi quis premonstret eidem,<br>
Vel conducat eam, gressum moderatus euntis.
</p>

<p>
[83-153]
</p>

<p>
Ecce puella poli residens in culmine, celum<br>
Despiciens, sursum delegans lumina, quiddam<br>
Extramundanum toto cognamine uisus<br>
Vestigans, nil corporeum uenata sed ultra<br>
Transcendens, incorporei scrutata latentem<br>
Causam, principium rerum finemque requirens,<br>
Visibus offertur Fronesis, uisumque nitore<br>
Luminis offendens, mentem nouitate relaxat.<br>
Nec mirum quoniam tanto fulgore decoris<br>
Preminet ut Stellas preditet fulgure, lumen<br>
Lumine multiplicans et lucem luce, nec ipsi<br>
Lumen adoptiuum largiri censet Olimpo.<br>
Nil terrestre gerens facie, nil ore caducum<br>
Insinuans, mortale nichil genitumque puelle<br>
Demonstrat facies, tantum celeste quod offert<br>
Forma puellaris. Hanc argumenta decoris<br>
Esse deam monstrant, instancia nulla refellit<br>
Quod decor ipse probat faciesque simillima celo.<br>
Inflammat diadema caput quod, lampade multa<br>
Gemmarum radians, auro flammatur et extra<br>
Scintillans, lapidum duodeno sidere fulget.<br>
Librum dextra gerit, sceptrum regale sinistra<br>
Gestat et ad librum plerumque recurrit ocellus;<br>
Sed raro tendit ad uirgam, tandemque reuertens<br>
Circuit ille manum solers, ne leua uacillet,<br>
Succumbens honeri uirge, sceptrumque resignet.<br>
Claudit eam uestis auro perfusa, refulgens<br>
Argento, plus ueste decens habituque decenti<br>
Gracior et puro celi fulgencior astro,<br>
Quam diuina manus et solers dextra Minerue<br>
Texuit, ut forme nobis exponit honestas.<br>
Hie archana Dei, diuine mentis abyssum<br>
Subtilis describit acus formaque figurat<br>
Informem, locat immensum monstratque latentem.<br>
Incirconscriptum describit, uisibus offert<br>
Inuisum, quod lingua nequit pictura fatetur:<br>
Quomodo Nature subiectus sermo stupescit,<br>
Dum temptat diuina loqui, uiresque loquendi<br>
Perdit et ad ueterem cupit ille recurrere sensum,<br>
Mutescuntque soni, uix barbutire ualentes,<br>
Deque suo sensu deponunt uerba querelam;<br>
Qualiter ipse Deus in se capit omnia rerum<br>
Nomina, que non ipsa Dei natura recusat,<br>
Cuncta tamen, mediante tropo, dictante figura<br>
Concipit et uoces puras sine rebus adoptat.<br>
Ens iustus sine iusticia, uiuens sine uita,<br>
Principium sine principio, finis sine fine,<br>
Immensus sine mensura, sine robore fortis,<br>
Absque uigore potens, sine motu cuncta gubernans,<br>
Absque loco loca cuncta replens, sine tempore durans,<br>
Absque situ residens, habitus ignarus habendo<br>
Cuncta simul, sine uoce loquens, sine pace quietus,<br>
Absque nouo splendore nitens, sine luce choruscans.<br>
Nec solum iustus uera racione, sed ipsa<br>
Iusticia est, non solum lucidus ipse, sed ipsa<br>
Lux est nocte carens, nec solum nomine solo<br>
Dicitur immensus, uerum mensura caduca<br>
Singula describens et certis finibus aptans,<br>
Nec fortis sola dicti racione sed ipsum<br>
Robur subsistit, eterno robore nitens.<br>
Solus iure potens, qui summa potencia solus<br>
Cuncta potest, a quo procedit posse potentum,<br>
Nec solum loca cuncta replet, sed singula solus<br>
Infra se claudit, quasi meta locusque locorum.<br>
Hic legitur tamen obscure tenuique figura<br>
Qualiter una, manens, simplex, eterna potestas,<br>
Fons, splendor, species, uia, uirtus, finis, origo,<br>
Ingenitus genitor, uiuens Deus, unicus auctor,<br>
Unus in usya, personis trinus, in uno<br>
Vnicus esse manet, quem trina relacio trinum<br>
Reddit et in trino manet unus, trinus in uno.
</p>

<p>
[154-165]
</p>

<p>
Qua racione Patris speculum, lux, splendor, ymago,<br>
Filius est a Patre Deo Deus unus et idem,<br>
Principium de principio, de lumine lumen,<br>
Sol de sole micans, splendor productus ab igne,<br>
A simili similis, a uero uerus, ab uno<br>
Vnus, ab eterno nascens eternus, ab equo<br>
Equalis, bonus a summo, sublimis ab alto;<br>
Qualiter ardor, amor, concordia, forma duorum<br>
Spiritus est, in quo proprie Pater oscula proli<br>
Donat et in nato sese Pater inuenit, in quo<br>
Se uidet ipse parens, dum de se nascitur ipse<br>
Alter et in genito splendet gignentis ymago.
</p>

<p>
[166-177]
</p>

<p>
Cultibus hiis afflata poli regina caduca<br>
Deserit atque Dei secretum consulit, heret<br>
Diuinis, mentem terrenis exuit, ipsam<br>
Haurit mente Noym, diuini fluminis haustu<br>
Ebria, sed pocius dicatur sobria, namque<br>
Ebrietas nascens ex tali nectare, plena<br>
Sobrietate uiget nec mentem cogit ab usu<br>
Degenerare suo, uerum generosius ipsam<br>
Erigit, elimans nostre contagia sordis.<br>
Hanc humilis gressu, uultu submissa, modesta<br>
Gestibus assequitur Fronesis primoque salutem<br>
Delibans, tali pingit concepta loquela:
</p>

<p>
[178-264]
</p>

<p>
"O regina poli, celi dea, filia summi<br>
Artificis, facies nec enim diuina caducam<br>
Te docet, aut nostri generis defflere litturam,<br>
Quam probat esse deam uultus sceptrumque fatetur<br>
Reginam natamque Deo tua gloria monstrat,<br>
Cui superum sedes, celi uia, limes Olimpi,<br>
Extramundanus orbis regioque Tonantis<br>
Tota patet, soliumque Dei fatumque quod ultra est,<br>
Me moderare uagam, stupidam rege, siste timentem<br>
Indoctamque doce, fluitantem corripe, tristem<br>
Letifica, gaudens peregrine consule, ceptum<br>
Perfice, nutantem firma, succurre cadenti;<br>
Nam uaga sum, tremebunda, stupens, indocta, laborans,<br>
Defficiens, ignara loci, peregrina, fatiscens;<br>
Que, nitens superare polos sedesque supernas<br>
Inuadens, penetrale Dei talamumque Tonantis<br>
Consiliumque Iouis nutans, uaga, sola pererrans,<br>
Aggredior, celique uias pertempto latentes.<br>
Nec tamen inconstans, preceps, improuida, casu<br>
Precipitante uias, istos inuado labores;<br>
Sed precibus cedens et tandem uelle coacta<br>
Nature monitu, Virtutum numine, nutu<br>
Precipue Racionis ad hoc ego mittor, ut ipsa<br>
Nature summo presentem uota Tonanti.<br>
In multis errare manum Natura recordans,<br>
Erratum reuocare uolens culpasque priores<br>
Tergere, uel ueteres operis nouitate beati<br>
Excusare notas, hominem formare, beatum<br>
Cudere, perfectum complere, creare modestum<br>
Temptat, quo possit ueteres uelare reatus,<br>
Erranti mundo dans de tot milibus unum,<br>
Qui rectum sibi deffendat, scrutetur honestum,<br>
Damnet avariciam, diffundat munera, curet<br>
Excessus, medium teneat, proscribat abusus.<br>
Nec sine consiliis, nutu, moderamine, uoto<br>
Virtutum discernit opus, sed tota sororum<br>
Concio conceptus assensu nutrit eodem.<br>
Sed quoniam tantum circa terrena potentis<br>
Nature uiget officium languetque potestas,<br>
In superis nil iuris habens animamque creare<br>
Nescia, quam sola pictoris dextra superni<br>
Format et in nullo Nature iura requirit,<br>
Hac racione diu nitens multumque reluctans,<br>
Huc agor et superos perquiro sola recessus,<br>
Quo possim conferre Deo quod concipit ipsa<br>
Nature racio, quod uirtus optat, ut ipsum<br>
Velle Dei nostrum confirmet uelle precesque<br>
Audiat et nostris aspiret gracia uotis:<br>
Vt diuina manus animam demittat ab alto,<br>
Que sit mente sagax, uirtute referta, pudore<br>
Predita, presignita fide, pietate refulgens,<br>
Que, carnis uestita toga, sic uisitet orbem<br>
Quod facinus redimat pietas uirtusque reatum,<br>
Incestumque pudor, fraudem ius, gloria casum,<br>
Quod superet terrena domus, uis terrea, uestis<br>
Corporee masse, corpus mortale, potentis<br>
Nature ducatur opus, sic dote beatum<br>
Multiplici, nullo fraudatum munere forme,<br>
Vt jam corporeum non dedignetur habere<br>
Spiritus hospicium nec tantus defleat hospes<br>
Hospicii tabem, sed carnis regnet in aula.<br>
Ergo mihi describe uiam qua callis ad arcem<br>
Superni Iouis erigitur, nec deuia passim<br>
Errabunda ferar, nec nostrum deuius error<br>
Propositum perdat, uiduans mercede laborem."<br>
Hiis uerbis gauisa, poli regina benigno<br>
Reddidit affatu quod se preberet eunti<br>
Consortem callisque ducem gressusque magistram.<br>
Sed soli Fronesi ducatum spondet et ipsi<br>
Consulit instanter, precepti robur eidem<br>
Consilio miscens, ut currum deserat, ipsos<br>
In celo deponat equos comitemque relinquat<br>
Inferius, que sit stabilis custodia tanti<br>
Depositi, currum sistens frenansque iugales,<br>
Ne si currus, equi, Racio nitantur in altum<br>
Tendere, nec talem dignetur habere uiantem<br>
Semita celestis, alios experta meatus,<br>
Erret equs, nutet Racio currusque uacillet.<br>
Explentur mandata dee uotisque fauetur;<br>
Stat Racio, sistuntur equi, quadriga quiescit.<br>
Omnibus exclusis, solum regina secundum<br>
Consorti concedit equm, qui parcius ipsum<br>
Admiretur iter nec multum deneget ipsos<br>
Ascensus, fractus freni melioris habena.<br>
Fertur equo Fronesis, se fert regina, uolatu<br>
Fertur equs, dea certat equo gressuque uolantem<br>
Preuenit et comiti pretemptat preuia gressum.
</p>

<p>
[265-277]
</p>

<p>
Hactenus insonuit tenui mea Musa susurro,<br>
Hactenus in fragili lusit mea pagina uersu,<br>
Phebea resonante cheli; sed parua resignans,<br>
Maiorem nunc tendo liram totumque poetam<br>
Deponens, usurpo michi noua uerba prophete.<br>
Celesti Muse terrenus cedet Apollo,<br>
Musa Ioui, uerbisque poli parencia cedent<br>
Verba soli, tellusque locum concedet Olimpo.<br>
Carminis huius ero calamus, non scriba uel actor,<br>
Es resonans, reticens scriptoris carta, canentis<br>
Fistula, sculptoris scalprum uel musa loquentis,<br>
Spina rosam gestans, calamus noua mella propinans,<br>
Nox aliunde nitens, lucteum uas, nectare manans.
</p>

<p>
[278-305]
</p>

<p>
Summe parens, eterne Deus uiuensque potestas,<br>
Vnica forma boni, recti uia, limes honesti,<br>
Fons ueri, sol iusticie, pietatis asylum,<br>
Principium finisque, modus, mensura, sigillum,<br>
Rerum causa, manens racio, noys alma, sophya<br>
Vera, dies uerus, lux nescia noctis, origo<br>
Summa, decor mundi perfectus, uita perhennis,<br>
Nata regens, uentura serens, nascencia seruans,<br>
Omnia sub numero claudens, sub pondere sistens<br>
Singula, sub stabili mensura cuncta choercens,<br>
Qui rerum species et mundi sensilis umbram<br>
Ducis ab exemplo mundi mentalis, eumdem<br>
Exterius pingens terrestris ymagine forme,<br>
Qui ueterem massam de uultus sorde querentem<br>
Inuestis meliore toga, formeque sigillo<br>
Signans, excludis nexu mediante tumultum.<br>
Efficiens causa, qui rem producis ad esse,<br>
Formalis, dum pingis eam, finalis in esse,<br>
Dum rem conseruans certo sub fine cohartas,<br>
Tu mihi preradia diuina luce meamque<br>
Plenius irrorans diuino nectare mentem,<br>
Complue, terge notas animi, tenebrasque recindens<br>
Discute meque tue lucis splendore serena.<br>
Tu repara calamum, purga rubigine linguam,<br>
Da bleso tua uerba loqui mutoque loquelam<br>
Prebe, da fontem sicienti, dirige callem<br>
Erranti, due nauta ratem portumque timenti<br>
Dona, celesti perflans mea carbasa uento.
</p>

<p>
[306-372]
</p>

<p>
Jam Fronesis, dictante dea, superauerat arces<br>
Sydereas, callemque nouum nodosque uiarum<br>
Mirans, que tante quereretur pondera molis,<br>
Ni proprios uisus rerum nouitate foueret<br>
Et proprii partem ferret regina laboris.<br>
Dum transit, miratur aquas, quas federat igni<br>
Indiuisa loci series, nec flamma liquorem<br>
Impedit, aut flamme certat liquor ille repugnans,<br>
Sed pocius sua deponunt certaminis arma.<br>
Nec iam natiuos querunt memorare tumultus<br>
Quos ligat assensus discors, discordia conchors,<br>
Pax inimica, fides fantastica, falsus amoris<br>
Nexus, amicicia fallax, umbratile fedus.<br>
Figit in hiis uisum mentemque Sophia, sagaci<br>
Perquirens animo quis pacem fecit adesse,<br>
Pax ubi nulla manet; quis Martem iussit abesse,<br>
Mars ubi iura tenet; quis fedus nexuit illic,<br>
Fedus ubi nullum; quis pacem miscuit ire,<br>
Litigio fedus, liti coniunxit amorem.<br>
Alcius inquirit Fronesis, feruencius instans,<br>
An liquor iste fluat, sibi quem uicina maritat<br>
Flamma poli flammeque truces contemperat iras;<br>
An nebule faciem gestans formamque uaporis,<br>
In speciem nubis expassus, in ethere summo<br>
Pendeat et donet sicienti pocula flamme;<br>
An glaciem gerat in specie reddatque figuram<br>
Cristalli perdatque suum liquor ipse liquorem.<br>
Sed tamen a Fronesi uiua racione probatur<br>
Quod nullos illic possit torquere recursus<br>
Humor nec proprio ualeat discurrere fluctu,<br>
Cum gremium nullus ibi prebeat alueus illi,<br>
Nec matrix terrena sinus expendat eidem,<br>
Nec centrum repetens, natiuo pondere tractus,<br>
Humor ad ima ruat, proprie grauitatis amicus,<br>
Descensum cum flamma neget, sursumque manere<br>
Cogat aquas, supraque liget quasi carcere clausas.<br>
Nam qui furtiuo lapsu quasi nesciat ignis<br>
A superis rorem descendere, sompniat ille<br>
Philosophus, racione caret falsumque prophetat,<br>
Occia sectatur, nubes et inania captat,<br>
In scirpo nodum querens, in lumine fumum,<br>
In piano scrupulum fingens, in luce tenebras.<br>
Hac eciam racione probat quod nullus ibidem<br>
Exalat uapor in nebulas, nec pendulus humor<br>
Ethera uelat aquis, ubi nullas euomit auras<br>
Terra, nec ignis ibi suspendit in ethere nubes.<br>
Ex hiis concludit Fronesis quod celicus humor<br>
Cristalli retinet speciem glaciemque figurat.<br>
Que glacies, ignara gelu nec conscia brume,<br>
Estatem magis agnoscit celique calores,<br>
Ad uultus ignis minime dignata liquari.<br>
Hoc solo magis illa stupet meliusque mouetur,<br>
Qua nexus mediante fide, quo federe pacis<br>
Frigida conueniunt calidis, fluitancia pigris.<br>
Hic ubi nullus adest pacis mediator et omne<br>
Fedus abest extrema ligans, quod pace reperta<br>
Deleat hostiles rixas pugnamque recidat,<br>
Defficit inquirens, querendo uincitur illa;<br>
Quesitu superata suo sed uicta querelis<br>
Deffectus queritur proprios; sic ista querela<br>
Questio fit, Fronesi suspiria sola relinquens.<br>
Nec mirum si cedit ad hec Prudencia, que sic<br>
Excedunt matris Nature iura, quod eius<br>
Exuperant cursus, ad que mens defficit, heret<br>
Intellectus, hebet racio, sapiencia nutat,<br>
Tullius ipse silet, mutescit musa Maronis,<br>
Languet Aristotiles, Ptholomei sensus obumbrat.
</p>

<p>
[373-442]
</p>

<p>
Vlterius producit iter Prudencia, gressum<br>
Informans gressu comitis, tandemque labore<br>
Magno, multiplici nisu, cognamine multo<br>
Ascendit loca leticie, loca plena fauoris,<br>
Celesti loca grata Deo, loca grata Tonanti.<br>
Hic risus sine tristicia, sine nube serenum,<br>
Delicie sine deffectu, sine fine uoluptas,<br>
Pax expers odii, requies ignara laboris,<br>
Lux semper rutilans, sol ueri luminis, ortus<br>
Nescius occasus, gratum sine uespere mane;<br>
Hic splendor noctem, sacies fastidia nescit;<br>
Gaudia plena uigent, nullo respersa labore.<br>
Non hic ambiguo graditur Fortuna meatu,<br>
Non risum lacrimis, aduersis prospera, leta<br>
Tristibus in firmans, non mel corrumpit aceto,<br>
Aspera commiscens blandis, tenebrosa serenis,<br>
Connectens luci tenebras, funesta iocosis,<br>
Sed requies transquilla manet, quam fine carentem<br>
Fortune casus in nubila uertere nescit.<br>
Hic sua preradiat celestis regia solis,<br>
Que sordes hominum, mundi contagia spernit.<br>
Extramundanus orbis mundique beata<br>
Porcio, munda magis quam mundus, purior ipso<br>
Puro, lucidior claro, fulgencior auro,<br>
Que blando splendore micat, que fulgurat igne<br>
Innocuo, feruore carens, fulgoris habundans,<br>
Blandicias splendoris habens, feruoris haborrens<br>
Nequiciam, splendore fouet nec uerberat estu.<br>
Hic ignis minus igne calet, plus igne nitescit,<br>
Sicque manens unus minor est et maior eodem.<br>
Sed quoniam totus scintillat in igne beato<br>
Hic locus et flamme nutu blanditur amico,<br>
Censetur polus empireus cui flamma benignis<br>
Ignibus arridet aulamque nitoribus ornat.<br>
Hic habitant ciues superi proceresque Tonantis,<br>
Angelici cetus diuinaque numina, mundi<br>
Rectores, turme celestes, agmina celi,<br>
Excubie nostri, uarius quos diuidit ordo,<br>
Munus et officium, uirtus diuersa, potestas<br>
Plurima dissimilisque gradus, distancia facti.<br>
Hic ardent Seraphin, flammata calore superne<br>
Lucis et eterni solis radiata nitore.<br>
Diuini fontis Cherubin saciata liquore,<br>
Plus sapiunt mentique Dei perfectius herent,<br>
Inque Tronis censura Dei librata resultat,<br>
In quibus ipse Deus residens examina librat.<br>
Nomen ab officio Dominancia numina sumunt,<br>
Que sicut superis cedunt, sic ceditur ipsis<br>
A reliquis, pariterque iubent parentque iubenti.<br>
Princeps turma suos disponit in ordine ciues<br>
Atque suis uotis astringit uota suorum.<br>
Aeris istius rectores, immo tyrannos<br>
Turba Potestatum uincit celestibus armis.<br>
Legibus occurrunt Nature iuraque soluunt<br>
Virtutes, formisque nouis antiqua reformant.<br>
Mistica denudat, aperit secreta, reuelat<br>
Abdita queue magis latitant archangelus orbi<br>
Nunciat et celi pandit misteria terris.<br>
Maior in obsequiis sed ei uirtutibus impar,<br>
Angelice plebis exercitus omnibus istis<br>
Persoluit ius obsequii mundoque minora<br>
Predicat et uarios nobis discurrit in usus.<br>
Hic ciues habitant suppremi regis in urbe.<br>
Ciuibus hiis seruanda datur respublica celi,<br>
Inter quos hec lex sanctitur ut imperet unus,<br>
Hic operetur agens, reliquis obtemperet ille.<br>
Quilibet in libro diuine mentis agenda<br>
Discit ibique legit que sint uentura, Deumque<br>
Consulit, in speculo deitatis singula cernens:<br>
Non solul tantam sibi uendicat angelus urbem.
</p>

<p>
[443-470]
</p>

<p>
Hic habitat quem uita deum uirtusque beatum<br>
Fecit et in terris meruit sibi numen Olimpi,<br>
Corpore terrenus, celestis mente, caducus<br>
Carne, Deus uita, uiuens diuinitus, extra<br>
Terrenum sapiens, intus diuina repensans;<br>
Quem non erexit fastus, non gloria rerum,<br>
Non mundi deiectus amor, non lubrica fregit<br>
Luxuries, non luxus opum, non ardor habendi<br>
Succendit, non liuor edax, non anxia fedat<br>
Pestis auaricie, non laudis ceca cupido,<br>
Sed pocius donauit eum Prudencia, mundi<br>
Contemptus, rerum paupertas arctaque uictus<br>
Regula, despectus carnis, deiectio uite;<br>
Qui calcauit opes animo uictore, malignum<br>
Deiecit carnemque sibi seruire coegit.<br>
Cetibus angelicis tales ascribit honestas<br>
Vite, uirtutis meritum mercesque laboris,<br>
Quos uel uirgineus candor uel purpura uestit<br>
Martirii, uel doctoris sua laurea ditat,<br>
Vel quos aureole munus non excipit, omnes<br>
Laurea communi fretos mercede coronat.<br>
Cum sint diuersi merito meritique resultet<br>
Splendor inequalis, lux dispar, gaudia cunctis<br>
Equa manent risusque pares, ubi dissona merces.<br>
Nec mirum si leticie par gracia cunctos<br>
Expectat, quibus una datur pro munere uita,<br>
In quibus ipse Deus est omnibus omnia, donum<br>
Et donans, uni dans plurima, pluribus unum.
</p>

<p>
[471-486]
</p>

<p>
Hic superos ciues proprio precellit honore<br>
Virgo que proprium pariendi lege pudorem<br>
Non perdens, matris meruit cum uirgine nomen,<br>
In qua concordant duo nomina, lite sepulta,<br>
Que secum pugnare solent litesque mouere,<br>
Nec iam discordant mater uirgoque, sed ipsis<br>
Litibus exclusis, se pacis ad oscula uertunt.<br>
Hic natura silet, logice uis exulat, omnis<br>
Rethorice perit arbitrium racioque uacillat.<br>
Hec est que miro diuini muneris usu<br>
Nata patrem natumque parens concepit, honorem<br>
Virgineum retinens nec perdens iura parentis,<br>
In cuius uentris thalamo sibi summa parauit<br>
Hospicium deitas, tunicam sibi texuit ipse<br>
Filius artificis summi, nostreque salutis<br>
Induit ipse togam, nostro uestibus amictu.
</p>

<p>
[487-543]
</p>

<p>
Hec est stella maris, uite uia, porta salutis,<br>
Regula iusticie, limes pietatis, origo<br>
Virtutis, uenie mater thalamusque pudoris,<br>
Ortus conclusus, fons consignatus, oliua<br>
Fructiferans, cedrus redolens, paradisus amenans,<br>
Virgula pigmenti, uinaria cella, liquore<br>
Predita celesti, nectar celeste propinans,<br>
Nescia spineti florens rosa, nescia culpe<br>
Gracia, fons expers limi, lux nubila pellens,<br>
Spes miseris, medicina reis, tutela beatis,<br>
Proscriptis reditus, erranti semita, cecis<br>
Lumen, deiectis requies, pausacio fessis.<br>
Hec est que primos casus primeque parentis<br>
Abstersit maculas, uincens uirtute reatum,<br>
Diruta restituens, reddens ablata, rependens<br>
Perdita, restaurans amissa, fugata repensans,<br>
Post uespertinos gemitus noua gaudia donans,<br>
Post mortis tenebras uite nouitate relucens;<br>
Cuius ad aduentum redit etas aurea mundo,<br>
Post facinus pietas, post culpam gracia, uirtus<br>
Post uicium, pax post odium, post triste iocundum.<br>
Vt rosa spineti compensat flore rigorem,<br>
Vt dulcore suo fructum radicis amare<br>
Ramus adoptiuus redimit, sic crimina matris<br>
Ista luit, matrem facit sua nata renasci,<br>
Vt sic munda ream, corruptam uirgo, pudica<br>
Effrontem, miseram felix humilisque superbam<br>
Abluat et uite pariat sua filia matrem.<br>
Huius ab imperio celestis curia pendet,<br>
Huius ad imperium deuota mente parata,<br>
Cum qua celestis regni moderatur habenas,<br>
Qui pater et proles eiusdem, natus et actor<br>
Cuncta regit, sine fine regens, quo rege triumphat<br>
In celo miles, in terris militat exul.<br>
Hic est qui carnis intrans ergastula nostre,<br>
Se pena uinxit ut uinctos solueret, eger<br>
Factus ut egrotos sanaret, pauper ut ipsis<br>
Pauperibus conferret opem, deffunctus ut ipse<br>
Vita donaret deffunctos, exulis omne<br>
Passus ut exilio miseros subduceret exul.<br>
Sic liuore perit liuor, sic uulnere uulnus,<br>
Sic morbus damnat morbum, mors morte fugatur,<br>
Sic moritur uiuens ut uiuat mortuus, heres<br>
Exulat ut seruos heredes reddat, egenus<br>
Fit diues pauperque potens, ut ditet egenos.<br>
Sic liber seruit ut seruos liberet, imum<br>
Summa petunt ut sic ascendant infima summum.<br>
Vt nox splendescat, splendor tenebrescit, eclipsi<br>
Sol uerus languescit, ut astra reducat ad ortum,<br>
Egrotat medicus, ut sanet morbidus egrum.<br>
Se celum terre conformat, cedrus ysopo,<br>
Ipse gigas nano, fumo lux, diues egeno,<br>
Egroto sanus, seruo rex, purpura sacco.<br>
Hic est qui nostram sortem miseratus, ab aula<br>
Eterni patris egrediens, fastidia nostre<br>
Sustinuit sortis, sine crimine criminis in se<br>
Deffigens penas et nostri damna reatus.
</p>

<p>
LIBER SEXTUS
</p>

<p>
[1-72]
</p>

<p>
Postquam uirgo Dei solium sedesque superbas<br>
Ingrediens, uoluit noua prelibare uidendo,<br>
Offendit splendor oculos mentemque stupore<br>
Percussit rerum nouitas, defecit in illis<br>
Visus et interior mens caligauit ad illas.<br>
Sic sopor inuasit uigilem, sic somnus adulter<br>
Oppressit Fronesis animum, sompnoque soporans<br>
Extasis ipsa suo, mentem dormire coegit.<br>
Et jam precipitem pateretur lapsa ruinam,<br>
Ni comes occurrens manibus complexa cadentem<br>
Sisteret, et blando complexu uirginis artus<br>
Confortans, tantos lapsus eluderet, ipsam<br>
Mittibus aggrediens uerbis mentisque stuporem<br>
Demulcens; mens plena tamen non redditur illi.<br>
Sed postquam ualuit nulla racione stuporis<br>
Extirpare malum totamque reducere mentem,<br>
Vt Fronesi ferat auxilium totumque soporem<br>
Excuciens, reddat mentem cogatque reuerti,<br>
Sollicitat precibus propriam regina sororem,<br>
Que superum solio residens, celeste profundum<br>
Scrutatur solisque Dei penetralibus heret,<br>
Cui Racio nichil affirmat, cui sufficit ipsa<br>
Credulitas et sola Fides, Racione remota.<br>
Ipsam namque Fidem Racio non prevenit, immo<br>
Ipsa Fides hanc anticipat Fideique docenti<br>
Obsequitur tandem Racio, sequiturque docentem<br>
Articulos Fidei, diuinaque simbola carnis<br>
Inserit hec, scribens animo quod arundine pingit.<br>
Purpureis clauata notis niueumque colorem<br>
Intermixta rubet uestis candore represso,<br>
Qua mulier predicta nitet, cultusque fatetur<br>
Arbitrium mentis, mens ipsa uidetur in illo.<br>
Picture cedit uestis que tota figuris<br>
Scribitur et forma pretendit scripta libelli.<br>
Hic renouat ueteres uiuens pictura magistros,<br>
Per quos nostra fides totum diffusa per orbem<br>
Claruit et laudum titulis preclara refulsit.<br>
Hic Abraham, nostre fidei pater, exuit actus<br>
Patris, dum summo Patri parere libenti<br>
Contendens animo, nato pater esse recusat,<br>
In quo discordes Natura Fidesque duellum<br>
Exercent unamque trahunt in dissona mentem;<br>
Nam Natura docet genitorem parcere nato.<br>
Econtra stat firma Fides que spernere natum<br>
Imperat, ut summo faueat Natura parenti.<br>
Quod non uult cupit ergo pater; nunc parcere temptans,<br>
Nunc offerre uolens, tandem negat ipse quod optat.<br>
Ergo succumbit Fidei Natura dolensque<br>
Cedit uictrici, quod non uult uelle coacta.<br>
In robur Fidei, uirtutum luce choruscat<br>
Petrus et ipsius uirtus splendescit in umbra.<br>
Armatus uite meritis et dote sophye,<br>
Blandiciis, racione, minis, uirtutibus instat<br>
Paulus et introitum fidei gentibus offert.<br>
Nec solum signis, uerum racione, rebelles<br>
Vincit nec satis est concesso calle meare:<br>
Plus cupit atque uiam gaudet racione parare.<br>
Illic blanda, minas, ergastula, uerbera, mortes<br>
Expugnat, clipeo Fidei protectus et armis<br>
Iusticie, superatque suos Laurencius ignes.<br>
Par pugne meritis et eisdem miles in armis<br>
Mundum deuincens, Vincencius omnia uictor<br>
Calcat et in uiuos pugnans in morte triumphat.<br>
Hunc habitum, quamuis scripture pingat honestas,<br>
Nulla tamen uestem lasciuia deprimit, immo<br>
Talis erat qualem matrone postulat etas,<br>
Que senii metas attingit plena dierum,<br>
Canicie respersa caput seniique pruina.<br>
Nec tamen illius faciem matura senectus<br>
Exarat in sulcos; facies discordat ab euo,<br>
Que iuuenile docet euum, contraque loquntur<br>
Cani, cum canis sic uultus gracia certat.
</p>

<p>
[73-184]
</p>

<p>
Hec mulier, motu proprio precibusque sororis<br>
Tacta, mouet gressus illuc ubi lesa sopore<br>
Letargi languet Fronesis mortisque figuram<br>
Exemplans, moritur uiuens et mortua uiuit.<br>
Sed postquam ueniens signis dictantibus illam<br>
Agnouit, uidit stupidam stupuitque iacentem.<br>
Hos casus miserata dolet mentisque rigorem<br>
Exuit, in gemitus erumpens, fractaque parumper<br>
Magestas animi molescere cogitur, exit<br>
Duricies et sola tenet miseracio mentem.<br>
Hec igitur magis accedit propiusque iacentem<br>
Visitat et querit languoris semina, temptat<br>
Cuncta, locum, tempus, causam, sinctomata morbi<br>
Caute disquirens, cuius uestigia tandem<br>
Inuenit et Fronesim letargi sompnia passam<br>
Noscit, ut exterius languoris signa fatentur.<br>
Inuenta racione mali morbique reperta<br>
Materie, disquirit adhuc que causa salutis<br>
Languoris causas ualeat secludere, pestem<br>
Perdere, supplantare luem morbumque fugare.<br>
Ergo minis, precibus, plausu, clamore, soporem<br>
Expugnare parat, sed talis sompnus obaudit.<br>
Nec mirum si morbus ad hec contempnit abire.<br>
Non erat iste sopor somni, sed mortis ymago,<br>
Que uite tenebrat lucem uitamque soporat<br>
Plus sompno, sed morte minus, maiorque sopore,<br>
Morte minor, sed fida tamen prefactio mortis.<br>
Cum talis nequeat medicina refellere morbum<br>
Nec tantum ualeat morbi superare uigorem,<br>
Celesti confecta manu, condita sapore,<br>
Mellifluo gustu mellita, suauis odore,<br>
Secretas redolens species, terrena repellens<br>
Condimenta, nouum celi thimiama propinans,<br>
Exquisita datur languenti pocio, totum<br>
Que corpus peragrat, uitalia circuit, intrat<br>
Venas, disquirit neruos penetratque medullas.<br>
Huius ad aduentum Fronesis sibi redditur, ad se<br>
Dum redit, et totus mentis seducitur horror.<br>
Hic stupor ipse stupet medicinam posse; fugatus<br>
Miratur talem medicine cedere morbum,<br>
Sed quamvis oculus mentis resplendeat intra,<br>
Languescit tamen exterior nec ferre nitorem<br>
Sustinet empireum nec tantum fulgur Olimpi.<br>
Ergo suam solers matrona recurrit ad artem<br>
Et presigne, decens, rutilans, immitabile, tersum,<br>
Grandi diffusum spacio scriptumque figuris<br>
Presentat Fronesi speculum, quo cuncta resultant<br>
Que locus empireus in se capit, omnia lucent,<br>
Que mundus celestis habet, sed dissona rerum<br>
Paret in hiis facies. Hic res, hic umbra uidetur,<br>
Hic ens, hic species, hic lux, ibi lucis imago.<br>
Detinet hoc speculum mentem uisumque Sophye<br>
Sistit, ne maior oculis lux obuiet, illos<br>
Offendens, uisumque simul cum mente fatiget.<br>
Hoc speculum mediator adest, ne copia lucis<br>
Empiree, radians uisum, depauperet usum.<br>
Visus in hoc speculo respirat, lumen amicum<br>
Inuenit et gaudet fulgens cum lumine lumen.<br>
Cernit in hoc speculo uisu speculante Sophia,<br>
Quicquid diuinus in se complectitur orbis.<br>
Dum noua queque uidet, miratur ad omnia, gaudet<br>
In cunctis, nouitas noua rerum gaudia gingnit;<br>
Eius cum uisu mens delectatur et omnes<br>
Eroris pellit nebulas et gaudia mentem<br>
Perfundunt; perit omne sui sintoma doloris.<br>
Si qua minus plene cognoscit, plenius illam<br>
Asistens matrona docet suppletque minorem<br>
Intuitum panditque latens aperitque reclusum.<br>
Hic uidit angelice plebis superique senatus<br>
Miliciam, palmamque simul dulcesque triumphos<br>
Sanctorum, meritum dispar fructusque laborum.<br>
Virginis illius meritum miratur, adorat<br>
Partum quod peperit, non marcescente pudoris<br>
Flore, nec atrito feruente libidinis estu.<br>
Conceptus partusque modum floremque pudoris<br>
Intactum stupet admirans, non inuenit unde<br>
Sit matri que nulla uiri commercia nouit.<br>
Confugit ad logice leges; hec ergo parentis<br>
Iura negat, cui uirginitas concedit honorem<br>
Virginis, a simili uult supplantare pudorem<br>
Virgineum matri, quam disputat esse parentem<br>
Partus, et ad matrem natiuo iure refertur.<br>
Ista tamen racio nutat, cum uirgine matrem<br>
Inuenit et logices uidet argumenta iacere.<br>
Amplius admirans, magis hesitat, amplius herens,<br>
Inquirit quo iure poli, qua lege beata<br>
Nata patrem, terrena Deum, casura manentem,<br>
Flos cedrum, sidus solem, scintilla caminum<br>
Proferat, et mellis desudet petra liquorem.<br>
Miraturque Deum nostram uestire figuram,<br>
Et nostras habitare casas flammantis Olimpi<br>
Rectorem, floremque rose latitare sub alga,<br>
Et gemmam uestire lutum, uiolamque cicuta<br>
Velari, uitamque mori, tenebrescere solem,<br>
Qui gunfi, que iuncture, quis nexus et unde<br>
Connectant humana Deo, diuina caduco<br>
Consocient hominique Deum, quis federet ordo.<br>
Singula dum Fronesis miratur et omnia temptat<br>
Vestigare sue racionis legibus, illam<br>
Asistens matrona monet, ne sompniet illic<br>
Humanas leges mundanaque federa, cursus<br>
Nature nostrasque uices, ubi nulla potestas<br>
Illius, sed cuncta silent decreta, pauescunt<br>
Leges, iura stupent, ubi regnat sola uoluntas<br>
Artificis summi, que uult a canone nostro<br>
Excipiens, ubi iura pauent et regula cedit<br>
Artifici, canonque silet, dictante magistro.<br>
Non Racio sed sola Fides ibi queritur, illic<br>
Transcendit causas celestis causa, minores<br>
Exuperat leges lex summa et federa legum.<br>
Ergo sufficiat Fides, disquirere cesset<br>
Hic Racio, sistatque Fides Racionis habenas.
</p>

<p>
[185-272]
</p>

<p>
His monitis fert assensum Prudencia, cedit<br>
Doctrine, sequiturque Fidem totumque superno<br>
Deputat aetori quod nostram uincere legem<br>
Cernit et excepti iuris racione moueri.<br>
Hiis edocta uiam maturius arripit, eius<br>
Informat regina gradum gressumque sigillat<br>
Incessu proprio, ne locus abditus, anceps<br>
Callis, distortus limes, uia dissona gressus<br>
Virginis impediat, comitem sibi destinat illam,<br>
Que Fronesi mentem proscriptam reddidit, eius<br>
Resiituens uisum, cui cessit abusio morbi,<br>
Quam uia nulla latet, nullus locus abditur illi,<br>
Non delirus obest limes, non semita fallit.<br>
Hiis comitata uie Fronesis securius instat<br>
Ancipitesque uias transit, loca dissona, calles<br>
Ignotos; nec iam posset superare locorum<br>
Anfractus; sed nutanti soror utraque uires<br>
Suppeditat, firmatque gradum, gressusque recidit<br>
Pondus, et extenuans penam fastidia tollit.<br>
Oblatum Fronesi uisum deffendit ab omni<br>
Luminis occursu speculum, ne debriet illam<br>
Celestis splendor oculosque reuerberet ignis.<br>
Tandem fessa, tremens, admirans, uirgo dietam<br>
Explet et eterni supprema palacia regis<br>
Intrat et expleti superata mole laboris<br>
Letatur; sed cuncta stupet que nuncius offert<br>
In speculo uisus, ubi nil mortale, caducum,<br>
Defficiens, terrestre micat, solumque refulget<br>
Eternum, celeste, manens, immobile, certum.<br>
Hic uidet ingenitas species, speculatur ydeas<br>
Celestes, hominum formas, primordia rerum,<br>
Causarum causas, racionum semina, leges<br>
Parcarum, fati seriem mentemque Tonantis,<br>
Cur Deus hos reprobat, illos predestinat, istum<br>
Preparat ad uitam, sua munera substrahit illi;<br>
Cur alios humiles paupertas cogit, egenos<br>
Opprimit et solum lacrimis saciatur egestas;<br>
Cur aliis prediues opum pluit alueus omnes<br>
Diuicias diuesque natat fecundus in auro;<br>
Cur istos ditat sapiencia, nubilat illos<br>
Sensus inops, animus pauper, mendica uoluntas;<br>
Cur forme species purgata serenat Adonim,<br>
Dauus abusiuam speciem gerit, Hector in armis<br>
Fulgurat, ingenii radio scintillat Vlixes;<br>
Cur Cicero rethor, cur Tiphis nauita, pictor<br>
Milo, pugil Pollux, rigidus Cato, Naso poeta.<br>
Nec hec sola fauent Fronesis conspectibus; ultra<br>
Progrediens uisus alia nouitate uidentem<br>
Demulcet, redituque suo miranda reportat.<br>
Hic uidet irrigui fontis radiare nitorem<br>
Qui prediues aquis, reliquo conspectior anne,<br>
Sidera luce domat, precellit mella sapore.<br>
Cuius deliciis cedit paradisus, odore<br>
Balsama uincuntur, nardus summittitur illi.<br>
A quo procedens riuus non immemor horum<br>
Que fons ille gerit, totum sibi fontis honorem<br>
Assumit, fontique pari respondet honore;<br>
Non tamen irriguum minor afflat gratia fontem.<br>
Ergo fons riuum, riuus cum fonte fluentum<br>
Producit, retinens fontis riuique saporem.<br>
Cum sint diuersi, fons, riuus, flumen in unum<br>
Conueniunt eademque trium substancia, simplex<br>
Esse, sapor similis, color unus, splendor in illis<br>
Vnicus et uultus horum conformis et idem<br>
Ad speciem fontis sol uincens lumine solem.<br>
Hic radium fundit quem sol mundanus adorat,<br>
Cui celum stelleque fauent et supplicat orbis.<br>
Occasum nunquam patitur sol iste, nec ullam<br>
Sustinet eclipsim, nec nubis nubila sentit,<br>
A quo procedens radius Solaris adequat<br>
Luce patrem loquiturque suo splendore parentem:<br>
Idem sol, species eadem, lux una, coeuus<br>
Splendor, nequaquam proprio decliuus ab ortu,<br>
Sol alius sed non aliud, sol unus et unum<br>
Cum gignente manens, lux luci consona, fulgor<br>
Fulgori splendorque sui non immemor ignis.<br>
De se producit radius cum sole calorem<br>
Qui mulcens urit, urendo mulcebris et ardens<br>
Mitigat, incendens demulcet, temperat urens.<br>
Iste calor siccat uiciorum flumina, sordes<br>
Purgat et a uicio uirtutis decoquit aurum.<br>
Iste calor perimit peccati frigora, flammas<br>
Ire, torporis hyemes Venerisque calorem.<br>
Sic calor expugnat ignem, sic flamma repellit<br>
Flammam, sic estus estum splendorque caminum.<br>
Pullulat in flores mens isto tacta calore,<br>
Et terram mentis uirtutum flore beato<br>
Purpurat iste calor, dum uer celeste reducit.
</p>

<p>
[273-295]
</p>

<p>
Hec mirata diu Fronesis multumque retractans<br>
Singula, que uisus pregustat, freta sororum<br>
Ducatu, summi regis conscendit in arcem<br>
Qua residet rex ipse poli, qui cuncta cohercet<br>
Legibus imperii, qui numine numina celi<br>
Constringit, cuius nutu celestia nutant.<br>
Hec igitur uicina Deo uix sustinet eius<br>
Immortale iubar, ius magestatis inundans,<br>
Expectat lumen, sed eam deffendit ab isto<br>
Fulgure planicies speculi, quam uisibus offert<br>
Illa suis, lucem speculo mediante retardans.<br>
Tunc uirgo, genibus flexis et supplice uultu,<br>
Submisse uocis modulo gestuque timentis<br>
Supplicat eterno regi, uerbumque salutis<br>
Prelibat, mixtaque tremunt formidine uerba.<br>
Sed superum genitor, reddens sua iura saluti,<br>
Erigit hanc et stare iubet motusque timoris<br>
Sistere, ne terror animum uocemque retardet.<br>
Erigitur mentemque regit, partimque retardat<br>
Virgo metum, stat mens cum corpore, corporis equat<br>
Mens erecta situm. Sic mens submissa resumit<br>
Vires, erectam mentem sua uerba sequntur.<br>
Exit in has uoces animus uerbumque redundat:
</p>

<p>
[296-381]
</p>

<p>
"Si nostros gemitus et nostre tedia sortis,<br>
Mundanos casus mundanaque fata, caducos<br>
Ortus, instantes obitus uiteque propinquos<br>
Lapsus et nostre pensemus originis omen,<br>
Que nostrum tantos fastus inuadat ut ante<br>
Conspectum faciemque Dei presumat habere<br>
Colloquium noctisque lues cum luce loquatur,<br>
Conueniat regem seruus pauperque potentem,<br>
Factorique suo moueat factura querelam?<br>
Sed quia te fontem pietatis nouimus, a quo<br>
Liuoris stimulum bonitas innata relegat,<br>
Cuius iusticie pietas adiuncta rigorem<br>
Temperat et multum discurrere non sinit illam,<br>
Ad te confugimus proscripte quas fugat orbis,<br>
Persequitur mundus, homo respuit, improbat omnis<br>
Viuens, sicque tuis, si fas est dicere, mundus<br>
Legibus excipitur, dum nostri jura nefandis<br>
Actibus expugnat, etiam tibi bella minatur,<br>
Nam tua res agitur, paries cum proximus ardet.<br>
Hos casus Natura uidet lapsusque cadentis<br>
Mundi, uirtutem uicio succumbere, fraudi<br>
Fedus, amiciciam liti pacemque furori.<br>
Hos gemit excessus, errores luget, abusus<br>
Deplorat mundumque dolet sub nocte iacere.<br>
In multis etiam damnat sua fata, reatus<br>
Excusare uolens facto meliore nouisque<br>
Artibus, atque noua medicina tergere morbum.<br>
Qualiter ergo malum superet morbumque recidat,<br>
Putrida membra secet, ne pars sincera trahatur,<br>
Occurrat uicio, ne totum diruat orbem,<br>
Vix cognoscit adhuc, sed tandem freta sororum<br>
Colloquio, meliore uia procedit, in istud<br>
Consilium ueniens, ut totum uiribus unum<br>
Cudat opus, per quod proprio succurat honori.<br>
Quo ueteres hominum possit pensare ruinas,<br>
Vult hominem formare nouum, qui sidere forme<br>
Et morum forma reliquos transcendat, et omnes<br>
Excessus resecans, regali limite gressum<br>
Perducat, mediumque tenens extrema relinquat,<br>
Vt saltem mundo sydus prefulguret unum<br>
Qui iacet errorum tenebrosa nocte sepultus,<br>
Vt sic respiret uirtus, excuset in isto<br>
Erores Natura suos, et conferat uni<br>
Quod multis conferre nequit meritumque fauoris<br>
Et laudum titulos saltem lucretur in uno.<br>
Que iacet in multis dampnata suumque decorem<br>
Amittit, dum sola sui jam restat ymago,<br>
Sed nullo firmata manent concepta tenore,<br>
Ni tua conceptis applaudat gracia, ceptum<br>
Roboret atque suo confirmet munere uotum.<br>
Nature langueret opus penitusque iaceret<br>
Incultum, ueteris retinens fastidia masse,<br>
Ni tua mature firmaret dextera factum<br>
Infirmamque manum regeret, conduceret huius<br>
Scribentis calamum, lapsum suppleret euntis.<br>
Corporis effigiem sibi deputat, exigit a te<br>
Quod superest Natura bonum munusque quod ipse<br>
Solus habes, animamque petit que sola superni<br>
Postulat artificis sensum limamque requirit.<br>
Nostras namque manus terrestris fabrica tamen<br>
Exposcit, sed eas anime celestis origo<br>
Ignorat, solique suum sibi deputat ortum.<br>
Ergo tuo nutu, numen celeste caduca<br>
Visitet et corpus celestis spiritus intret;<br>
In terra positus, in celo mente beata<br>
Viuat et in terris peregrinet corpore solo,<br>
Virtutum diues opibus, fecundus amore<br>
Celesti, carnisque domet racione tirannum,<br>
Teque tuum fateatur opus, quis fecerit actor<br>
Predicet artificemque suum factura loquatur.<br>
Sic ad nos diuinus homo descendat, ut ipsis<br>
Virtutum titulis aliorum moribus instet.<br>
Te saltem moueant Nature dampna, pudoris<br>
Exilium, iactura boni, detractio morum,<br>
Error honestatis, fidei proscriptio, legum<br>
Contemptus nostreque preces; si pondera rerum<br>
Vel momenta sumus, noli confundere dudum<br>
Confusas: fuimus et nos quandoque beate.<br>
Si te nulla mouent rerum discrimina, saltem<br>
Te gratis moueat tua gracia, suscipe uota<br>
Que damus et precibus deuotis pondera dona.<br>
Si nos a patriis proscriptas sedibus omni<br>
Destituis uoto, deserte uincimur, omne<br>
Perdimus officium nostrasque relinquimus artes".<br>
Hiis donat precibus assensus arbiter aule<br>
Celestis, mentemque foras uox prouocat ista:
</p>

<p>
[382-424]
</p>

<p>
"Virgo parens rerum, superum germana meique<br>
Filia, celestis ortu, tamen incola terre,<br>
In terris que sola sapis diuina meeque<br>
Exemplum deitatis habes, fastidia mundi<br>
Que relevas fletusque tuo solamine tergis,<br>
Non tua degenerat a summa mente uoluntas,<br>
Nam patris ad uotum suspirat nata; parentem<br>
In uoto sequitur patri non dissona proles.<br>
Hoc mihi iampridem Racio dictauit ut uno<br>
Munere respicerem terras mundumque bearem<br>
Numine celestis hominis, qui solus haberet<br>
Tot uirtutis opes quot munera digna fauore,<br>
Tot dotes anime quo saltern mundus oberrans<br>
Floreret, uiciis aliorum marcidus, immo<br>
Iam defloratus in flore resurgeret uno.<br>
Si terre uicium, scelus orbis, crimina mundi<br>
Ad meritum pensans, uellem persoluere penas,<br>
Aut iterum terras uelarem fluctibus, undis<br>
Vestirem montes iterum, totumque periret<br>
Diluuio genus humanum, nec fluctibus ullum<br>
Exciperet uite meritum, nec uiueret alter<br>
Deucalion alterque Noe concluderet archam.<br>
Sed pocius mundus, qui crimine uiuit in uno,<br>
Ad uite meritum pena moreretur in una,<br>
Aut terre delicta nouus consumeret ignis,<br>
Inuoluens homines una sub clade, nec unum<br>
Exciperet tante generalis regula cladis,<br>
Aut scelerum pestes alia sub peste perirent.<br>
Sed quia iusticie uincit miseracio normam<br>
Iudiciique rigor cedit pietate remissus,<br>
Non penas equabo malis, non premia culpis,<br>
Non ferro purgabo luem, non uulnere morbum,<br>
Sed uictus dulcore precum uestrique misertus<br>
Exilii, meliora dabo medicamina mundo.<br>
Munere diuino donis celestibus auctus,<br>
Spiritus a celo terre dimissus in orbe<br>
Terreno peregrinus erit, carnisque receptus<br>
Hospicio, luteum tegimen nouus hospes habebit.<br>
Hoc superest ut uestra manus concedat honestum<br>
Huic anime thalamum, regi respondeat aula,<br>
Ne nouus hospicii contagia senciat hospes,<br>
Ne nucleum ledat teste putredo, saporem<br>
Corrupti uasis sibi res contenta maritet".
</p>

<p>
[425-451]
</p>

<p>
Hiis hylarata magis propriumque oblita laborem<br>
Virgo, nec ulterius pondus conquesta uiarum,<br>
Persoluit grates et celi numen adorat.<br>
Ipse Deus rem prosequitur, producit in actum<br>
Que pepigit. Vocat ergo Noym, que preparet illi<br>
Numinis exemplar, humane mentis ydeam,<br>
Ad cuius formam formetur spiritus omni<br>
Munere uirtutum diues, qui, nube caduce<br>
Carnis obumbratus, ueletur corporis umbra.<br>
Tunc Noys ad regis preceptum singula rerum<br>
Vestigans exempla, nouam perquirit ydeam.<br>
Inter tot species speciem uix inuenit illam<br>
Quam petit; offertur tandem quesita petenti.<br>
In cuius speculo locat omnis gracia sedem:<br>
Forma Ioseph, sensus Ytide, potencia justi<br>
Iob, zelus Finees Moysique modestia, Iacob<br>
Simplicitas Abraheque fides pietasque Thobie.<br>
Hanc formam Noys ipsa Deo presentat, ut eius<br>
Formet ad exemplar animam. Tunc ille sigillum<br>
Sumpsit, ad ipsius forme uestigia formam<br>
Dans anime, uultum qualem deposcit ydea<br>
Imprimit exemplo, totas usurpat ymago<br>
Exemplaris opes, loquiturque figura sigillum.<br>
Adsunt factori Parce cumulantque decorem<br>
Facture, non inuidie liuore retracte<br>
A donis anime, sed multa dote salutant<br>
Ortam, felici claudentes omine fatum.
</p>

<p>
[452-465]
</p>

<p>
Hiis donis ditans facturam, factor eandem<br>
Commendat Fronesi, monet hanc et precipit, addens<br>
Preceptis monitisque minas, ne tanta remisse<br>
Conseruet commissa sibi, sed caucius illam<br>
Conducat, meliore uia moderata meatum,<br>
Ne uel Saturni glaciali frigore tacta<br>
Senciat algorem nimium, uel Martis in estu<br>
Torreat, aut dulci pruritu lesa Dyones<br>
Langueat, aut lune fluitet torrentibus acta.<br>
Tunc Noys unguenti specie, que funditus omnem<br>
Aeris insultum sistat morbique procellam,<br>
Frigus auaricie, fedeque libidinis estum,<br>
Inuidieque sedet stimulum, contemperet iram,<br>
Perfundens animam celesti rore perungit.
</p>

<p>
[466-488]
</p>

<p>
Ergo potens uoti, celo demittitur alto<br>
Virgo, gradum properat illucque reuertitur unde<br>
Venerat; in celum stellis radiantibus ardens.<br>
Peruenit; occurrit Racio uotoque potitam<br>
Laudat et actoris miratur dona superni.<br>
Tunc comites, quarum ductu Prudencia sursum<br>
Euasit, reddens grates soluensque salutem<br>
Deserit, ad currum rursus solitumque recurrens<br>
Aurigam, ueteremque uiam gauisa resumit.<br>
Tunc loca pertransit Saturno proxima, caute<br>
Decipit illa senem, gressum secludit et illi<br>
Se procul absentat fugiens, callemque remotum<br>
Intrat, ut illius queat expugnare furorem.<br>
Saturnique tamen sensisset spiritus iram,<br>
Ni liquor unguenti contra pugnasset et illum<br>
Vincens, feruorem superasset celicus imber.<br>
Sic Veneris pestes, sic Martis decipit estus,<br>
Lunaremque globum que tandem singula uincens,<br>
Immensum consummat iter uotisque sororum<br>
Expectata diu Prudencia redditur; offert<br>
Nature celeste datum; miratur in illo<br>
Artificis Natura manum, munusque beatum<br>
Laudat et in dono laudatur gracia dantis.
</p>

<p>
LIBER SEPTIMUS
</p>

<p>
[1-55]
</p>

<p>
Occurrit Fronesi uirtutum turba suoque<br>
Pendet in amplexu, collum ligat, oscula prebet,<br>
Felicem laudat reditum, cum grata labori<br>
Reddatur merces, felici fine laborem<br>
Concludens, nec iam risus et gaudia uendat<br>
Spem timor offendens, cum res superata timorem<br>
Sorbeat et longo succedant gaudia uoto.<br>
Ergo sollerti studio Natura requirit<br>
Materie summam, de qua presigne figuret<br>
Hospicium, carnisque domum quam spiritus intret<br>
Celestis, radietque suo domus hospite digna.<br>
Excipit a terra quicquid purgacius in se<br>
Terra tenet, quicquid sibi puri uendicat humor,<br>
Quidue magis purum purus sibi destinat aer,<br>
Vel defecatum retinet sibi purior ignis.<br>
Diuidit a toto, diuisaque rursus in unum<br>
Colligit in summa commiscens, dumque futurum<br>
Sic prelibat opus, humani corporis aptat<br>
Materiam, signans operis uexilla futuri.<br>
Ergo materiam colere uis ignea donat<br>
Que, quamuis soleat totam turbare quietem<br>
Corporis et bellum plus quam ciuile mouere,<br>
Hic pacata iacet, nullos motura tumultus.<br>
Materiam purus traducit ab aere sanguis,<br>
Nec iam luxuriat proprio torrente superbus,<br>
Sed pacem seruat reliquis humoribus humor<br>
Sanguineus nullasque mouet cum fratribus iras.<br>
Mis inferior infra decurrit aquosus<br>
Humor et in morbos iam declinare recusat,<br>
Quamuis germane soleat putredinis esse<br>
Proximus et uarias morborum gignere pestes.<br>
Hic fex humorum fecem deponit et omnes<br>
Ingenitos mores melius morata recidit.<br>
Ex hiis materiam ductam Natura monetat<br>
In speciem, uultus humani corporis aptans<br>
Materie, cuius miratur turba decorem,<br>
Parque suum stupet in terris decor ipse decorum.<br>
Omnes diuicias forme diffundit in illo<br>
Nature prelarga manus; post munera pauper<br>
Pene fuit Natura parens que dona decoris,<br>
Forme thesauros uultu deponit in uno.<br>
Spirat in hac forma Narcisus et alter Adonis<br>
Spirat in hac facie quam, si Venus altera rursum<br>
Cerneret, in solitum decurreret illa furorem.<br>
Hoc magis in signum speciei donaque forme<br>
Cedit, quod nulla corpus pinguedine surgit,<br>
Sed magis in maciem tendit, sic omnia iuste<br>
Possidet et nullo decor eius claudicat, immo<br>
Nil maius conferre potest Natura uel ultra;<br>
Nil imperfectum, quia perfectissimus actor,<br>
Nec maius uoluit quam quod satis omnibus esset,<br>
Nec decuit fecisse minus qui plus potuisset.<br>
Hec igitur species tantum pretendit honoris<br>
Quod sese possit tute committere laudi<br>
Inuidie laudemque suam mereatur ab hoste.
</p>

<p>
[56-116]
</p>

<p>
Postquam materiem Nature dextra beauit<br>
Vultibus humanis, animam Concordia carni<br>
Federat et stabili connectit dissona nexu.<br>
Iunctura tenui, gunfis subtilibus aptat<br>
Composito simplex, hebeti subtile, ligatque<br>
Federe complacito, carni diuina maritat.<br>
Sic nocti lucem connectit et ethera terre,<br>
Sic diuersa tenent pacem, sic dissona litem<br>
Deponunt propriam nec iam caro bella minatur,<br>
Spiritui cedens sed non sine murmure multo.<br>
Nec iam corpoream uestem fastidit abhorrens<br>
Spiritus, hospicio tali letatus et umbra.<br>
Vt melius concludat opus Concordia, uirgo<br>
Que nobis numeri doctrinam spondet et illa<br>
Que monstrat uocum nexus et uincla sonorum,<br>
Assistunt operi cepto firmantque duorum<br>
Connubium, numerisque ligant et federe certo<br>
Nectunt, ut carni nubat substancia celi.<br>
Ergo nouus formatur homo: miratur in illo<br>
Se tantum potuisse potens Natura stupensque<br>
Vix opus esse suum credit quod fecerat ipsa.<br>
Dat iuueni dotes predictas Copia, pleno<br>
Perfundens cornu Nature munera, nullam<br>
Mensure metam retinens in munere tanto.<br>
Et cornu quod nulla prius munuscula, nullum<br>
Exhausit munus, totum diffunditur, in quo<br>
Se probat et quantum possit metitur in illo.<br>
Accedit Fauor in dotem, ne tanta priorum<br>
Munera perfecte perdant preconia laudis.<br>
Hiis fauet ergo Fauor, donans ut dona placere<br>
Possint et celeri perfiat tot munera Fama.<br>
Que, quamuis soleat uerum corrumpere falso,<br>
Hic nescit nisi uera loqui moresque uetustos<br>
Exuit et de se retinet sibi nomina fame.<br>
Non ibi laus sine re, non res sine laude, suamque<br>
Curat ab ypocrisi laudem res digna fauore.<br>
Munera leticie largitur grata Iuuentus,<br>
Et quamuis huius soleat lasciuia semper<br>
Esse comes, deponit eam moresque seueros<br>
Induit atque senis imitatur moribus euum:<br>
In senium transit morum grauitate Iuuentus.<br>
Sic etate uiret iuuenis, quod mente senescit,<br>
Etatem superat sensus, primordia floris<br>
Anticipat fructus et riuum preuenit amnis.<br>
Euo concludit animus, dum dispare ritu<br>
Pugnant: Hoc iuuenem loquitur, probat ille senectam.<br>
Risus adest, non ille tamen quem sepe maligna<br>
Gignit abortiuum derisio, liuor ab intus<br>
Parturit, aut extra falsi describit amoris<br>
Forma, uel instabilis crebro lasciuia pingit;<br>
Sed multum grauitatis habens uultumque modeste<br>
Inscribens, nullo deformans ora cachino,<br>
Talis erat risus, nullo corruptus abusu,<br>
Qualem causa, locus, tempus, persona requirit.<br>
Hiis Pudor accessit, longe fermenta relegans<br>
Luxurie, Veneris declinans dulce uenenum,<br>
Incestusque sitim redeuntem grata Pudoris<br>
Extinguit sacies, fluctusque libidinis a se<br>
Depellit, uincitque fuga, non mente Dyonem.<br>
Ypolitus redit ad uitam, redit alter in orbem<br>
Helyas ueteremque Joseph nouus alter adequat.
</p>

<p>
[117-165]
</p>

<p>
Forma pudicicie custosque Modestia dotes<br>
Apponit proprias et donum cetera uincens<br>
Dona, nec in dando mensuram deserit, immo<br>
Singula describit certo moderamine finis.<br>
Totum componit hominem, contemperat actus<br>
Verbaque metitur, libratque silencia, gestus<br>
Ponderat, appendit habitus sensusque refrenat.<br>
Admonet instanter ut nil agat unde pudendum,<br>
Vnde pudor frontem signet mentemque reatus<br>
Torqueat, aut fame titulos infamia ledat.<br>
Demonstrat que uerba, quibus uel quando tacenda<br>
Queue loqui deceat, ne uel dicenda tacendo<br>
Strangulet, aut nimio largus sermone tacenda<br>
Euomat atque seram diffuso subtrahat ori.<br>
Describit gestum capitis faciemque uenuste<br>
Suscitat ad recti libram, ne fronte supina<br>
Ad superos tendens, uideatur spernere nostros<br>
Mortales, nostram dedignans uisere uitam,<br>
Vel nimis in faciem terre demissus, inhertem<br>
Desertumque notet animum; moderancius ergo<br>
Erigitur, nec enim surgit uel decidit ultra<br>
Mensuram. Signans mentem, Constancia uultus<br>
Scurriles prohibet gestus nimiumque seueros<br>
Abdicat incessus, ne uel lasciuia scurram<br>
Predicet, aut fastus nimius rigor exprimat usum.<br>
Et ne degeneres scurrili more lacertos<br>
Exerat et turpi uexet sua brachia gestu,<br>
Aut fastum signans ulnas exemplet in arcum,<br>
Admonet illa uirum, uel ne delibet eundo<br>
Articulisque pedum terram, uix terrea tangens,<br>
Eius legitimo firmat uestigia gressu.<br>
Ne cultu nimium crinis lasciuus adequet<br>
Femineos luxus sexusque recidat honorem,<br>
Aut nimis incomptus iaceat, scalore profundo<br>
Degener et iuuenem proprii neglectus honoris<br>
Philosophum nimis esse probet, tenet inter utrumque<br>
Illa modum proprioque locat de more capillos.<br>
Non habitum cultus nimio splendore serenat,<br>
Non scalore premit, mediocriter omnia pensat.<br>
Ne uitanda foris oculus uenetur et auris,<br>
Melliflue uocis dulci seducta canore,<br>
Seducat mentem deceptaque naris odore<br>
Deffluat in luxus, uisum castigat et aurem,<br>
Frenat odoratum; uel ne dulcore saporis<br>
Desipiens, gustus mentem nimium sapiendo<br>
Decipiat, sensum gustus contemperat, usum<br>
Tactus componit, ne deuius erret et intus<br>
Mentem sollicitet, Veneris preludia querens<br>
Exterius nostreque ferens uexilla Dyones.
</p>

<p>
[166-201]
</p>

<p>
Non minor in donis Racio succedit et omne<br>
Diffundit munus, nunc primum prodiga donis,<br>
Iampridem que parca fuit jam parcere dono<br>
Desinit, ipsa tamen redeunt cum fenore dona.<br>
Illa monet iuuenem monitu seniore senisque<br>
Largitur mores iuueni. Docet ergo repente<br>
Ne quid agat subitumue nil presumat, at omne<br>
Factum preueniat animo, deliberet ante<br>
Quam faciat, primumque suos examinet actus;<br>
Diuidat a falso uerum, secernat honestum<br>
A turpi, uicium fugiens, sectator honesti,<br>
Promittat raro, det crebrius, immo petentem<br>
Munere preueniat nec sit res empta rogatu;<br>
Si quid promittat, promissum munus adequet<br>
Vel superet, ne re maior spes gaudia uincat.<br>
Promissum comittetur opus, ne tarda sequantur<br>
Munera, ne doni merito dantisque fauori<br>
Detractet, donum minuat dilacio dantis;<br>
Non fluat in motus uarios, sed firmiter uni<br>
Insistat mens fixa bono, ne singula temptans<br>
Nil teneat nec sic animus discurrat ubique,<br>
Quod nusquam; ne planta recens translata frequenter<br>
Areat, aut uarii temptans medicaminis usum,<br>
Inualeat morbus; ne mens sic omnibus assit<br>
Quod nulli, sic cuncta probet quod singula perdat;<br>
Nec petat impelli populari laude, nec ipsam<br>
Respuat oblatam, nisi sit uelata colore<br>
Ypocrisis, uerbo querens emungere lucrum;<br>
Nam nimis austerum redolet qui despicit omnem<br>
Famam, molescitque nimis qui singula fame<br>
Blandimenta petit, populari deditus auri.<br>
Non animo facili, non aure bibente fauorem<br>
Audiat ypocritas laudes, mendacia fame,<br>
Palponis phaleras, qui uerba sophistica pingit,<br>
Et dulci laudum sonitu citarizat in aure<br>
Diuitis et uendit laudes ad pondera doni.
</p>

<p>
[202-227]
</p>

<p>
Post Racionis opes et tantum munus, Honestas<br>
Thesaurum reserat proprium iuuenemque suarum<br>
Custodem decernit opum, deponit in illo<br>
Quidquid habet, ius omne boni transfundit in illum.<br>
Infames uitare monet, ne fama laboret,<br>
Ne uicina bonos ledant contagia mores,<br>
Vt uicium fugiat, Naturam diligat, illud<br>
Quod facinus peperit damnans, quod praua uoluntas<br>
Edidit, amplectens quicquid Natura creauit;<br>
Non homines sed monstra cauens et crimina uitans.<br>
Sic instet uicio quod rerum parcat honori,<br>
In commune bonum ne lux abscondita parce<br>
 Luceat et uirtus det fructus clausa minores,<br>
Interius sibimet ut pauci uiuat et extra<br>
Vt plures, intus sibi uiuens, pluribus extra;<br>
Vt mundo natum se credat, ut omnibus omnis<br>
Pareat et sapiens sese cognoscat in illo;<br>
Ne loca denigrent famam, ne tempora reddant<br>
Suspectum uiteque modus rerumque facultas.<br>
Predictis succedit Honor, predicta colorans<br>
Luce sua, nullamque sinit sentire lituram<br>
Dedecoris, sed cuncta suo perlustrat honore<br>
Muneris, et cultu proprio Decus omnia uestit,<br>
Non minus irradians aliarum facta sororum<br>
Quam rosa cognatos flores, quam Lucifer ignes<br>
Sydereos, lapidumque iubar carbunculus auget.
</p>

<p>
[228-260]
</p>

<p>
Assistens, Fronesis pluit omnia dona Sophye,<br>
Non illas largitur opes que sepe potentum<br>
Excecant animos et magestatis honorem<br>
Inclinant, minuunt leges et iura retardant,<br>
Sed pocius donat thesaurum mentis et omnes<br>
Diuicias animi, quas qui semel accipit, ultra<br>
Non eget, immo semel ditatus semper habundat,<br>
Quarum rectus amor, possessio nobilis, usus<br>
Vtilis, utilior largicio, fructus habundans.<br>
Hec est gaza poli, celi thesaurus, inundans<br>
Gracia que doctos ditat, que prodiga largos<br>
Vult possessores et dedignatur auaros.<br>
Clausa perit, diffusa redit; nisi publica fiat,<br>
Labitur et multas uires adquirit eundo.<br>
Non istas depascit opes rubigo, nec ignis<br>
Deuorat, aut furis minuit subreptio, mergit<br>
Naufragium, tollit predo, depauperat hostis.<br>
Nec solum Fronesis confert sua dona, sed ultra<br>
Procedit, iubet ancillas exponere quicquid<br>
Possunt et quodam certamine fundere dona:<br>
Gramatice doctrina prior precepta Sophye<br>
Complet et in iuuenem descendit tota, nec in se<br>
Fit minor, immo, magis crescens, grandescit in illo.<br>
Omne quod ipsius discernit regula, canon<br>
Precipit et dictat artis censura magistre,<br>
In dotem iuuenis confert, ne uerba monetet<br>
Citra gramaticam, ne uerbo barbarus erret.<br>
Barbaries quam nulla notat, sic ergo loquendi<br>
Recte scribendique uiam sectatur et artem<br>
Assequitur, damnat uicium toleratque figuram,<br>
Perfundensque uirum Pegasei nectare fontis,<br>
Turba poetarum docet illum uerba ligare<br>
Metris et dulci carmen depingere rithmo.
</p>

<p>
[261-269]
</p>

<p>
Succedit Logice uirtus arguta, nec alget<br>
Munere pigmeo, uerum contendit in illo<br>
Spargere diuicias et dandi laxat habenas.<br>
Hec docet argutum Martem racionis inire,<br>
Aduerse parti concludere, frangere uires<br>
Oppositas partemque suam racione tueri,<br>
Vestigare uiam ueri falsumque fugare,<br>
Scismaticos logice falsosque retundere fratres<br>
Et pseudologicos et denudare sophistas.
</p>

<p>
[270-284]
</p>

<p>
Assunt Rethorice cultus floresque colorum,<br>
Verba quibus stellata nitent, et sermo decorem<br>
Induit, et multo splendescit clausula luce.<br>
Has sermonis opes, cultus et sidera uerbi<br>
Copia Rethorice iactat iuuenisque loquelam<br>
Pingit et in uario presignit uerba colore.<br>
Succincte docet illa loqui sensusque profundos<br>
Sub sermone breui concludere, claudere multa<br>
Sub paucis nec diffuso sermone uagari,<br>
Vt breue sit uerbum, diues sentencia, sermo<br>
Facundus, multi fecundus pondere sensus.<br>
Vel si forte fluat sermo sub flumine uerbi,<br>
Fulminet ulterius sentencia, copia fructus<br>
Excuset folii siluam, paleasque uagantes<br>
Vbertas grani redimat sensusque loquelam.
</p>

<p>
[285-296]
</p>

<p>
Donat opes ars illa suas, que semina rerum,<br>
Federa, complexus, causas et uincula certis<br>
Legibus inquirit, numeros uestigat et omnes<br>
Discutit effectus, quibus omnia fixa tenentur,<br>
Sub uicibus constricta suis numerisque ligantur<br>
Cuncta simul, pacemque tenent, cessante tumultu.<br>
Ergo uirum, sua denudans secreta Minerve,<br>
Heredem facit esse suum, iuuenique reuelat<br>
Scibile quicquid habet, quicquid sua copia fundit,<br>
Que racio numeris, que uirtus queue potestas<br>
Insit, et in numeris que tanta potencia regnet,<br>
Vt numeri nodo stabilis liget omnia nexus.
</p>

<p>
[297-310]
</p>

<p>
Musica diuicias aperit, sua munera multo<br>
Plena fauore uiro concedit, adoptat eundem,<br>
Omne suum uelud heredi delegat eidem.<br>
Que uox displiceat uoci, que consonet illi<br>
Monstrat, amicicias uocum rixasque sonorum<br>
Edocet, et que uox trahat, que debriet aurem.<br>
Explicitas in dona manus ars illa relaxat,<br>
Que terre spacium, tractus maris, aeris altos<br>
Discursus, celi fines metitur, et omne<br>
Corpus sub certo describit fine nec altum<br>
Impedit, immensum tardat retrahitque profundum.<br>
Illa uirum docet in spacium concludere terram,<br>
Aera metiri, mare sistere, claudere celum<br>
Finibus et teretem mundi describere formam.
</p>

<p>
[311-328]
</p>

<p>
Astrorum doctrina suum componit in illo<br>
Hospicium, quo nulla magis sibi complacet aula.<br>
Illa docet quis motus agat celestia, stellas<br>
Excitet, aut celi quis spiritus incitet orbem.<br>
Hoc doni titulo mundi Sapientia ditat<br>
Presignitque uirum, sed eum diuinius afflans,<br>
Ars diuina poli, ueri uia, nescia falsi,<br>
Ars que sola fide gaudet subnixa nec arte<br>
Nititur, humane fugiens racionis asilum,<br>
Gracius arrisit, animam cum celicus ignis<br>
In superis retineret adhuc splendorque serenes<br>
Aspiraret eius, nec nostras etheris imi<br>
Pressuras pateretur adhuc nec tedia mundi.<br>
Illa docet celeste sequi, uitare caducum,<br>
Viuere lege poli, sursum suspendere mentem,<br>
Fastidire solum, celum conscendere mente,<br>
Corporis insultus frenare, reffellere luxus<br>
Carnis et illicitos racioni subdere motus.
</p>

<p>
[329-343]
</p>

<p>
Succedens Pietas se totam donat et offert<br>
In munus, tantumque uiro committit ut ipse<br>
Credatur Pietas, tante pietatis alumpnus.<br>
Hec docet ut maculas animi complanet et omnes<br>
Deponat nubes odii, mens cerea fiat,<br>
Si respersa semel fuerit pietatis oliuo,<br>
Sic tamen ut nunquam firme constancia mentis<br>
Deuiet a recto, ne, si pietate remissus<br>
Mollescat iuuenis, magnos effeminet actus<br>
Mollicies, perdatque uiri mens fracta rigorem.<br>
Hec docet ut miseri lacrimas, incommoda, casus<br>
Iudicet esse suos, ne se putet esse beatum,<br>
Dum superesse uidet in multis unde dolendum,<br>
Deffendat uiduas, miseros soletur, egenos<br>
Sustentet, pascat inopes faueatque pupillos.
</p>

<p>
[344-377]
</p>

<p>
Adnectens sua dona Fides in munere multo<br>
Se probat esse Fidem, nec se sibi subtrahit, immo<br>
Monstrat et in dono se disputat esse fidelem.<br>
Illa docet uitare dolos, contempnere fraudes,<br>
Fedus amicicie, fidei ius, pignus amoris<br>
Illesa seruare fide, nec nomine falso<br>
Pseudo uel ypocritam simulare latenter amicum.<br>
Preterea monet illa uirum ne querat amicos<br>
Fortune comites, cum qua mutentur et assint,<br>
Vel fugiant, casusque uices et fata sequantur,<br>
Qui cum fortune fugitiuo uere recedant,<br>
Aduersi casus hyemes et nubila uitent.<br>
Hec iuuenem docet ut nunquam mercetur amicum<br>
Munere, nec doni merito uenetur amorem,<br>
Nam precio quesitus amor cum munere cedit,<br>
Et quantum durat largicio durat amicus.<br>
Perstat talis amor, mensuram muneris implens.<br>
Non ibi uera Fides ubi munus donat amorem;<br>
Non donum largitur amor, dum pondus amoris<br>
Ponderat ipsa dati merces et copia doni;<br>
Sed precis et precii uenali lege relicta,<br>
Querat quem uero sic complectatur amore<br>
Illesaque fide quod amor lucretur amorem<br>
Alterius, referatque nouos amor alter amores;<br>
Sicque relatiua dilectio, mutuus adsit<br>
Nexus amicicie, quam nec Fortuna nouercans<br>
Soluat, nec casus agitet, nec gloria frangat.<br>
Querat cui possit se totum credere, uelle<br>
Declarare suum totamque exponere mentem,<br>
Cui sua committat animi secreta latentis,<br>
Vt sibi conseruans thesaurum mentis in illo,<br>
Nil sibi secretum quod non denudet eidem,<br>
Vt suus in signo tali mensuret amicus<br>
Pondus amicicie, quam lance rependat eadem.
</p>

<p>
[378-396]
</p>

<p>
Subsequitur uirtus que gaudet spargera dona,<br>
Fundere diuicias et opum diffundere massam,<br>
Que census nutrire uitat uel pascere nummos,<br>
Nec sinit ignauam secum torpescere gazam,<br>
Nec bursam saciat nummis, sed cogit eandem<br>
Ad uomitum, si quid census absorbuit unquam.<br>
Olim parca nimis, nunc uni prodiga, sese<br>
Transcendit, uiresque suas excedit in uno.<br>
Hec monet ut mentem dono suspendat ab omni,<br>
Excuciatque manum nec opum succumbat amori;<br>
Diuicias animo calcans et mente triumphans,<br>
Sic conculcet opes ne conculcetur ab illis,<br>
Ne manus ad donum currat nexuque tenaci<br>
Viscus auaricie munus constringat adeptum,<br>
Neue relatiuam mercedem munera querant,<br>
Nec lucrum siciat nec premia munus adoret;<br>
Sed sine spe reditus fundantur munera sparsim<br>
Solaque nobilitas et simplex gratia mentis<br>
Informet munus et doni condiat usum.
</p>

<p>
[397-404]
</p>

<p>
Post alias sua dona libens et leta dedisset<br>
Filia Fortune, Casus cognata propinqui<br>
Nobilitas, si quid proprium cessisset in eius<br>
Sortem, quod posset Nature lege tueri.<br>
Sed quia nulla potest, nisi que Fortuna ministrat,<br>
Nil sine consilio Fortune perficit, immo<br>
Matris adire locum disponit filia, gressum<br>
Aggreditur superatque uie dispendia gressu.
</p>

<p>
[405-457]
</p>

<p>
Est rupes maris in medio, quam uerberat equor<br>
Assidue, cum qua corrixans litigat unda,<br>
Que uariis agitata modis percussaque motu<br>
Continuo, nunc tota latens sepelitur in undis,<br>
Nunc, exuta mari, superas expirat in auras.<br>
Que nullam retinet formam, quam singula mutant<br>
In uarias momenta uices, que sidera florum<br>
Iactat et in multo letatur gramine rupes,<br>
Dum leni Zephirus inspirat singula flatu.<br>
Sed cito deflorat flores et gramina seuus<br>
Deperdit Boreas ubi, dum flos incipit esse,<br>
Explicit et florum momento fallitur etas.<br>
Sicque furens Aquilo predatur singula, flores<br>
Frigoris ense metit et pristina gaudia delet.<br>
Hic nemus ambiguum diuersaque nascitur arbor:<br>
Ista manet sterilis, hec fructum parturit; illa<br>
Fronde noua gaudet, hec frondibus orphana plorat;<br>
Vna uiret, plures arescunt, unaque floret,<br>
Efflorent alie; quedam consurgit in altum,<br>
Demittuntur humi relique. Dum pullulat una,<br>
Marcescunt alie; uarius sic alterat illas<br>
Casus et in uariis alternant motibus omnes.<br>
Multa per antifrasim gerit illic alea casus:<br>
Pigmea breuitate sedens demissaque cedrus<br>
Desinit esse gigas et nana mirica gigantem<br>
Induit: alterius sic accipit altera formam.<br>
Marcescit laurus, mirtus parit, aret oliua,<br>
Fit fecunda salix, sterilis pirus, orphana fructu<br>
Pomus et in partu contendit uitibus ulmus.<br>
Hic iaculis armata suis, spineta minantur<br>
Vulnus et incautis manibus nocet hispida taxus.<br>
Hic raro Philomena canit, citharizat alauda;<br>
Crebrius hic miseros euentus bubo prophetat,<br>
Nuncius aduersi casus et preco doloris.<br>
Hic duo decurrunt fluuii quos diuidit ortus<br>
Dissimilis, dispar uultus, diuersa coloris<br>
Forma, sapor uarius, distans substancia fontis.<br>
Predulces habet alter aquas mellitaque donans<br>
Pocula, melle suo multos seducit et hauste<br>
Plus siciuntur aque, potantes debriat, immo,<br>
Dum saciat, parit unda sitim potusque sititur<br>
Amnis et innumeros ydropicat ille bibentes.<br>
Murmure lasciuit tenui dulcique susurro<br>
Murmurat et placida rupem preterfluit unda.<br>
Annis in ingressu multi sistuntur et ultra<br>
Non patet accessus, qui dulces fluminis undas<br>
Vix tangunt libantque parum, tantoque sapore<br>
Pasci plus cupiunt, immergi plenius undis<br>
Optant et totos perfundunt fluctibus artus.<br>
Procedunt alii, quos alto gurgite mersos<br>
Plenior annis habet et prouehit alcior unda,<br>
Quos tamen imbutos tanta dulcedine fluctus<br>
Ad ripam leuis unda refert terreque remittit.
</p>

<p>
[458-480]
</p>

<p>
Precipiti lapsu fluuius dilabitur alter,<br>
Sulfureis tenebrosus aquis; absincia gignit<br>
Vnda sapore suo, reddit feruore caminum,<br>
Sicque color uisum, gustum sapor, impetus aurem<br>
Turbat et insipidum fastidit naris odorem.<br>
Non has crispat aquas Zephirus, sed funditus illas<br>
Euertens Boreas in montes erigit, undis<br>
Indicens bellum cognataque prelia miscens.<br>
Fluminis in ripa lacrimarum flumina multos<br>
Demergunt, qui demergi torrentis abisso<br>
Amne furente timent et fluctus ferre tumultum.<br>
Multus in hunc annem populus descendit et altis<br>
Consepelitur aquis tumidoque impellitur anne.<br>
Absorbet nunc unda uiros, nunc euomit; istos<br>
Fluctibus immergit, hos respirare parumper<br>
Permittit, sed quamplures sic sorbet abissus<br>
Quod reuocare gradum superasque euadere in auras<br>
Non licet et reditus uestigia nulla supersunt.<br>
Hic fluuius, uariis currens anfractibus, intrat<br>
Torrentem, preclusus aquis, cogitque fluentum<br>
Degenerare luemque suam partitur eidem:<br>
Nubilus obtenebrat clarum, fermentat amarus<br>
Predulcem, tepidum calidus, fetosus odorum.
</p>

<p>
LIBER OCTAVUS
</p>

<p>
[1-62]
</p>

<p>
Rupis in abrupto suspensa minansque ruinam,<br>
Fortune domus in preceps descendit, et omnem<br>
Ventorum patitur rabiem celique procellas<br>
Sustinet, et raro Zephiri mansueta serenat<br>
Aura domum flatusque Nothi Boreeque rigorem<br>
Parcius abstergit lenis clemencia flatus.<br>
Pars in monte sedet, pars altera montis in imo<br>
Subsidet, et casum tanquam lapsura minatur.<br>
Fulgurat argento, gemmis splendescit et auro<br>
Resplendet pars una domus; pars altera uili<br>
Materie deiecta iacet; pars ista superbit<br>
Culmine sublimi, pars illa fatiscit hiatu.<br>
Hic est Fortune sua mansio, si tamen usquam<br>
Res manet instabilis, residet uaga, mobilis heret,<br>
Cuius tota quies lapsus, constancia motus,<br>
Voluere, stare, situs discurrere, scandere casus,<br>
Cui modus et racio racionis egere, fidesque<br>
Non seruare fidem, pietas pietate carere.<br>
Hec est inconstans, incerta, uolubilis, anceps,<br>
Errans, instabilis, uaga, que, dum stare putatur,<br>
Occidit et falso mentitur gaudia risu.<br>
Aspera blandiciis, in lumine nubila, pauper<br>
Et diues, mansueta, ferox, predulcis, amara,<br>
Ridendo plorans, stando uaga, ceca uidendo,<br>
In leuitate manens, in lapsu firma, fidelis<br>
In falso, leuis in uero stabilisque mouendo,<br>
Hoc firmum seruans quod nunquam firma, fidele<br>
Hoc solum retinens quod nesciat esse fidelis,<br>
Hoc solo uerax quod semper falsa probetur,<br>
Hoc solo stabilis quod semper mobilis erret,<br>
Ambiguo uultu seducit forma uidentem.<br>
Nam capitis pars anterior uestita capillis<br>
Luxuriat, dum caluiciem pars altera luget.<br>
Alter lasciuit oculus, dum profluit alter<br>
In lacrimas; hie languet hebes dum fulgurat ille.<br>
Pars uultus uiuit, uiuo flammata colore;<br>
Pars moritur quam pallor habet, qua gracia uultus<br>
Expirat, languet facies et forma liquescit.<br>
Vna manus donat, retrahit manus altera donum:<br>
Ampliat hec munus, nec munera contrahit; illa<br>
Porrigit, hec auffert; hec comprimit, illa relaxat.<br>
Gressus inequalis, retrogradus, hebrius, errans,<br>
Progrediens retrograditur, multumque recedit<br>
Procedens, pariter uelox et lentus eundo.<br>
Nunc meliore toga splendet, nunc paupere cultu<br>
Plebescens Fortuna iacet, nunc orphana ueste<br>
Prostat et antiquos lugere uidetur honores.<br>
Precipitem mouet illa rotam motusque laborem<br>
Nulla quies claudit nec sistunt ocia motum.<br>
Nam cum sepe manum dextram labor ille fatigat<br>
Leua manus succedit ei fesseque sorori<br>
Succurrit motumque rote uelocius urget.<br>
Cuius turbo rapax, raptus celer, impetus anceps,<br>
Inuoluens homines, a lapsus turbine nullum<br>
Excipit et cunctos fati ludibria ferre<br>
Cogit et in uarios homines descendere casus.<br>
Hos premit, hos releuat; hos deicit, erigit illos:<br>
Summa rote dum Cresus habet, tenet infima Codrus;<br>
Julius ascendit, descendit Magnus et infra<br>
Silla iacet; surgit Marius, sed cardine uerso<br>
Silla redit, Marius premitur; sic cuncta uicissim<br>
Turbo rapit uariatque uices Fortuna uolutans.
</p>

<p>
[63-130]
</p>

<p>
Fortune loca predicto signata paratu<br>
Nobilitas festiua petit matremque salutat<br>
Adueniens causamque uie perstringit eidem<br>
Sub breuibus uerbis et matri supplicat, orans<br>
Vt si quid presigne gerat dignumque fauore,<br>
Quod deceat uirtutis opus, quod competat illi<br>
Nature facto, non illud deneget illi.<br>
Quod Natura creat, recreat noua gracia, formant<br>
 Mores, informat uirtus, prudencia ditat,<br>
Preditat pietas, afflat decus, ornat honestas,<br>
Exornat racio, species presignit et omnis<br>
Virtutum cumulus eius concurrit in usum.<br>
Hiis dictis, modico risu Fortuna seueros<br>
Exhilarans uultus, hec nate uerba rependit:<br>
"Actus Nature, uirtutis fabrica nostrum<br>
Non deposcit opus; nostro non indiget actu<br>
Tam celebris factura Dei quam singula ditant<br>
Munera Nature, diuinaque uota beatam<br>
Efficiunt, nulloque caret uirtutis honore.<br>
Quid poterit casus ubi casu nulla reguntur?<br>
 Quid mea mobilitas ubi rem constancia seruat?<br>
Quid leuitas ubi res stabilis? Quid mobile certa<br>
Res ubi queque manet? Ferro non indiget aurum,<br>
 Non lumen tenebris; sic me non exigit actus<br>
Nature, uirtutis opus, factura superni<br>
Artificis nostreque manus non postulat usum.<br>
Sed ne liuoris stimulus uideatur in istud<br>
Deseuire bonum uel me suspendere fastus,<br>
Dona feram; quecumque tamen sunt, illa negare<br>
Nolo, ne donans pocius quam dona pudorem<br>
Sustineat, donique nothe sint crimina danti.<br>
Addam que mea sunt, si qua tamen aut mea dici<br>
Aut me posse decet alii conferre, quod absit!<br>
Vt dem, sed pocius ad tempus presto nec unquam<br>
Vila dedi, nisi que pro uelle resumere possem.<br>
Sed tamen hic nostros cognabor uincere lapsus<br>
Et uires conferre mini; mutabo propinquas<br>
Fraudes atque mei deponam tedia casus.<br>
Me reddam stabilem, motum pro parte reddens,<br>
Incipiam solers, sapiens discretaque, uerax<br>
Et stabilis fieri, que stulta, improuida, mendax<br>
Et preceps hucusque fui, mutabo priores<br>
Excessus, nostrasque manus mirabor ad horam".<br>
Arripit ancipites post hec Fortuna meatus<br>
Et ceptum maturat iter. Comitatur euntem<br>
Nobilitas sequiturque sue uestigia matris.<br>
Ergo uiam superans incerto limite, gressu<br>
Ambiguo, casu ductore, errore magistro,<br>
Nature Fortuna domum perquirit et illam<br>
Vix tandem forte uaga, preceps, mobilis, errans<br>
Inuenit, aduentum cuius mirata stupescit<br>
Curia. Sed quamuis habitus mutacio, uultus<br>
Degener, inconstans gestus terrere uidentem<br>
Posset et a recto stupidam diuertere mentem,<br>
Non tamen illa metu nutat, sed uisa parumper<br>
Miratur nec mentis abest constancia firme.<br>
Ergo Nobilitas dotes et munera profert,<br>
Fortuna dictante modum, iuuenemque beatum<br>
Nature dono, uirtutis munere, dote<br>
Electi, nulla peccati labe iacentem<br>
Afflat honore suo; tamen huius dona minore<br>
Luce micant donis adiuncta prioribus, immo<br>
Vix aliquid splendoris habent, dum luce premuntur<br>
Maiore: sic flamma minor uicina camino<br>
Languescit, sic stella latet contermina Phebo.<br>
Confertur tamen ad laudem titulumque fauoris<br>
Nobilitas augusta, genus presigne, parentes<br>
Ingenui, libertas libera, nobilis ortus.
</p>

<p>
[131-146]
</p>

<p>
Dum Fortuna parat alias apponere dotes,<br>
Assistit danti Racio, ne forte priorum<br>
Munera fermentet unius munus et uno<br>
Depereat uicio multarum gloria rerum.<br>
Non sinit aduersis respergere prospera, mestis<br>
Gaudia, Fortunam se fallere cogit et auffert<br>
Hanc sibi, mendacem ueram facit esse, fidelem<br>
Falsam, constantem fluidam cecamque uidentem<br>
Reddit, et ad tempus cogit cessare uagantem.<br>
Ergo suas largitur opes Fortuna nec ultra<br>
Mensuram citraue sinit decurrere donum<br>
Fortune Racio, sed opes metitur et omnes<br>
Librat diuicias, ne si nimis effluat harum<br>
Alueus, in preceps mentem deducat et illam<br>
Mergat opum torens, animum declinet in usus<br>
Illicitos mentisque suos effeminet actus.
</p>

<p>
[147-159]
</p>

<p>
Jam perfectus erat in cunctis celicus ille<br>
Et diuinus homo. Jam lubrica fama per orbem<br>
Nature clamabat opus, jam rumor in aures<br>
Multorum dilapsus erat, cum tristis ad istos<br>
Horruit Alecto rumores; non tamen illis<br>
Prebuit assensus faciles, sed credere tandem<br>
Cogitur inuita, cum res et fama perorat.<br>
Ergo dolos languere dolet gemitusque silere<br>
Ingemit atque suos luget torpescere luctus.<br>
Cum letetur homo, plorat; cum rideat orbis,<br>
Luget; languescit, cum mundus floreat; aret,<br>
Cum uireat uirtus; cum res humana uirescat,<br>
Marcessit; cum regnet homo proscribitur illa.
</p>

<p>
[160-171]
</p>

<p>
Ergo suas pestes pestis predicta repente<br>
Conuocat, ad cuius nutum glomerantur in unum<br>
Tartarei proceres, rectores noctis, alumpni<br>
Nequicie, fabri scelerum, culpeque magistri,<br>
Dampna, doli, fraudes, penuria, furta, rapine,<br>
Impetus, ira, furor, odium, discordia, pugne,<br>
Morbus, tristicies, lasciuia, luxus, egestas,<br>
Luxuries, fastus, liuor, formido, senectus.<br>
Is scelerum turbo, uiciorum turba, malorum<br>
Conuentus, numerosa lues et publica pestis<br>
Tartareas ruit in sedes, ubi regnat Herinis,<br>
Imperat Alecto, leges dictante Megera.
</p>

<p>
[172-217]
</p>

<p>
Postquam turba furens, gens dissona, concio discors,<br>
Plebs dispar, populus deformis sedibus illis<br>
Insedit, dum murmur adhuc percurreret aures,<br>
Dans tumidas uoces et uerba loquencia fastus,<br>
Allecto prorumpit in hec: "Que iura, quis ordo,<br>
Quis modus, unde quies, que tanta licencia pacis<br>
Vt nostras Natura uelit proscribere leges<br>
Et mundum seruire sibi, dampnare nocentes,<br>
Et iustos seruare uelit, cum nostra potestas<br>
Eius preueniat uires, nostroque senatu<br>
Plebescat Natura minor, totiensque subacta<br>
Legibus imperii nostri, mutare ualebit<br>
Amplius et nostris subducere colla cathenis?<br>
Proh pudor! incestus aberit, regnante pudore?<br>
Languescet facinus mundum pietate regente<br>
Cedet auaricia, si munera fundat ubique<br>
Hostis auaricie? fraudis censura silebit,<br>
Regna tenente fide? feret ira silencia pacis?<br>
Ius nostrum pax subripiet, quod tempore tanto<br>
Deffendens nobis prescriptio uendicat, usus<br>
Confert et iusto titulo collata tuetur?<br>
Sed pudeat nos iura sequi, quas uiuere iuste<br>
Non decet, aut precibus uti. Pro legibus ergo<br>
Sumende uires, uis pro uirtute feratur.<br>
Nos pro iure decet assumere robur et armis<br>
Res dictare nouas et sanguine scribere leges.<br>
In nos maturas euo bellique potentes,<br>
In numero plures, maiores uiribus, unum<br>
Expertem belli puerum, uirtute minorem<br>
Armauit Natura parens: sic seuit in ursum<br>
Hinnulus, in quercus armatur uirgula, uallis<br>
In montes, lepus in catulos, in tigrida damme.<br>
Si forti fortem clauoque retundere clauum<br>
Vellemus, numquid uni concludere posset<br>
E nostris unus, primo quem fouit ab euo<br>
Thesiphone, quem lacte suo potauit Herinis?<br>
Numquid Silla nouus, alter Nero uincere posset<br>
Leges, antiquos rursus renouare furores<br>
Rufinus, Katelina nouus peruertere mundum?<br>
Sed melius gens nostra simul collecta nouellos<br>
Nature teret insultus fastusque recentes<br>
Demittet, ueteri reddens elata ruine.<br>
Ergo pari strepitu, concordi Marte, furore<br>
Equali lites et bella geramus in illum<br>
Qui solus, puer et belli male conscius, in nos<br>
Armatur cedrosque cupit delere murica".
</p>

<p>
[218-233]
</p>

<p>
Hiis dictis plebs tota suos clamore fatetur<br>
Assensus, dominamque sequi quocumque feratur<br>
Spondet et ad uotum confestim facta sequuntur.<br>
Arma sitit belli Discordia, prima tumultus<br>
Appetit et primi preludia Martis inire<br>
Preparat; assistunt famuli, complentque iubentis<br>
Preceptum, domineque parant insignia belli:<br>
Liuor equos, Rabies currus, Furor arma ministrat;<br>
Impetus auriga, Lis armiger, Ira maniplus<br>
Preuenit incessum domine, sed Terror euntis<br>
Asistit dextro lateri Damnumque sinistro<br>
Heret, Deffectus sequitur, Mors ultima gressus<br>
Arripit occiduos, et Mortis fldus Achates,<br>
Pallor, et assiduo Cedes comitata Dolore.<br>
Hos comites trahit ad pugnam Discordia, cunctos<br>
Excitat et sociis infundit Martis amorem.
</p>

<p>
[234-273]
</p>

<p>
Post hos arma capit, humili de plebe creata<br>
Pauperies, facie deiecta, paupere cultu,<br>
Incessu tristi gradiens, sed prodiga uite;<br>
Non mortis concussa metu, non fracta timore<br>
Irruit et uendens in multo funere uitam,<br>
Plus audet, dum nescit inops pauperque timere.<br>
It pedes innumera peditum uallata corona,<br>
Cuius in arraa ruit plebee turba cohortis:<br>
Pena, Labor, Sitis, Esuries, Ieiunia, Cure.<br>
Subsequitur uallata suis Infamia monstris;<br>
Illius uexilla gerunt Contagia uite,<br>
Factaque digna notis et Vita notabilis actu.<br>
Despectus comittatur eam, Pudor heret eunti,<br>
Serpit humi Murmur, currunt Conuicia, laudem<br>
Fama per antiphrasim fundit risumque Cachini.<br>
Morbida, mesta, tremens, fragilis, longeua Senectus,<br>
Innitens baculo nec mentis robore firma,<br>
Bella mouet bellique nouo iuuenescit in estu.<br>
Debilitas, Morbi, Languores, Tedia, Lapsus<br>
Illius comittantur iter, qui Martis amore<br>
Succensi, pugne cupiunt impendere uitam.<br>
Ardet in arma furens, scisso uelatus amictu<br>
Luctus et, irrorans lacrimis, arat unguibus ora.<br>
Tristicies, Lamenta, Dolor, Pressura, Ruine<br>
Eius in obsequium feruent, dominique fatentur<br>
Miliciam, belloque calent cum rege ministri.<br>
Martis in ardorem natiuos excitat ignes<br>
Ignea Luxuries, multo comitata cliente.<br>
Eius in auxilium iurant Periuria, spondet<br>
Falsus Amor, Leuitas animi, Lasciuia mendax,<br>
Insipidus Dulcor, sapidus Dolor, egra Voluptas,<br>
Prosperitas adversa, locus lugubris, amara<br>
Gaudia, Paupertas diues, Opulencia pauper.<br>
Post alios in bella furens et promptus in arma,<br>
Sublimi prouectus equo gestuque superbus,<br>
Excedens habitu uerboque superfluus, actu<br>
Degenerans Excessus adest, bellique furorem<br>
Preuenit, et cunctis bellandi suggerit iras.<br>
Quo duce signa gerit et bellum uoce minatur<br>
Hebrietas, Fastus, Iactancia, Crapula, Luxus.
</p>

<p>
[274-304]
</p>

<p>
Assiduus fomes scelerum carnisque tiranus,<br>
Peccati stimulus, delicti flamma, reatus<br>
Principium, predo nostre racionis et hostis,<br>
In tantam pugne rabiem bellique furores<br>
Currit, in auxilium cuius mouet arma Reatus,<br>
Velle malum, Calor illicitus, damnosa Voluptas.<br>
Stulticiam non turba minor, non rarior armat<br>
Conuentus procerum; comes est Ignauia, Ludi,<br>
Segnicies, Nuge, Garritus, Occia, Sompni.<br>
Non minus Impietas seuit multoque superba<br>
Milite, maiori uoto sitit arma nec ullam<br>
Gaudet habere uiam, nisi fusa sanguinis unda.<br>
Eius castra tenent illamque fatentur in armis<br>
Nequicie, Strages, Facinus, Violencia, Clades.<br>
In pharetris sua tela gerens arcuque doloso<br>
Fraus armata furit; comes est Fallacia dupplex,<br>
Calliditas, Dolus illicitus, Versucia fallax.<br>
Peior Auariciam comittatur turba clientum,<br>
Cura frequens, Vsura uorax turpisque Rapina,<br>
Que uigili cura, studiosa mente recenset<br>
Qui nummi uenentur opes, quis nummus in archa<br>
Pigritat et nullos domine deseruit in usus.<br>
Hanc Ignobilitas sequitur gressusque sequentis<br>
Dedecus assequitur, heret Deiectio, Verber<br>
Assidet, applaudit Angustia, Casus adheret.<br>
Que, quamuis onerosa foret, deiecta, malignans,<br>
Plus sibi concillat Fortune matris honorem,<br>
Plusque placet matri, tantoque remissior alget<br>
Nobilitatis amor; et jam mutare priora<br>
Facta cupit Fortuna parens, prolique secunde<br>
Tota fauet, temptatque prius descindere factum.
</p>

<p>
[305-316]
</p>

<p>
Nuncia Fama uolat et ueris falsa maritans,<br>
In superos Furias, in celum regna silentum<br>
Conspirasse refert, Manes Herebique tirannum<br>
Tartareum reserasse Chaos, fratrique negare<br>
Regna, nec ulterius pacem concedere mundo;<br>
Monstraque mentitur, monstris maiora loquendo,<br>
Dum sceleri scelus accumulat Furiisque furorem<br>
Addit et Eumenides solito plus posse fatetur.<br>
Thesiphones cumulat iras augetque Megeram;<br>
Seuior assurgit Pluto; fit maior Herinis;<br>
Desinit esse triceps inferni ianitor, ora<br>
Mille capit; proprios Alecto dupplicat angues.
</p>

<p>
[317-337]
</p>

<p>
Proposito stat fixa suo Natura nec ullo<br>
Concutitur uexata metu, sed mente timorem<br>
Expugnat, crescit animus bellique uoluntas<br>
Surgit, et affectus Virtutibus insidet idem.<br>
Armatur celestis homo superumque beata<br>
Progenies, que tanta noui discrimina Martis<br>
Sola subit; dant arma uiro, uiresque ministrant<br>
Virtutes, unumque suis insignibus armant:<br>
Pax ocreas donat, Probitas calcaria confert,<br>
Loricam Pietas, galeam Prudencia, telum<br>
Vera Fides, ensem Racio, Constancia scutum;<br>
Spes largitur equos, castus Timor addit habenas,<br>
Armigeri gerit officium Concordia, preco<br>
Fama canit cumulatque uiri preconia laude.<br>
Militat a dextris Racio, Constancia leuam<br>
Assequitur partem, totamque Modestia plebem<br>
Ordinat, et peditum strepitus Prudencia frenat.<br>
Quelibet a simili Virtus gerit arma uiroque<br>
Iurat in auxilium; que totum Martis honorem<br>
Dat iuueni, cui bella mouet Natura, suamque<br>
Donat ei palmam belli pugneque laborem.
</p>

<p>
[338-369]
</p>

<p>
Iam pestes Herebi, scelerum contagia, monstra<br>
Inferni, ciues Plutonis, noctis alumpni,<br>
Tartareum chaos egressi, funduntur in orbem,<br>
Iamque diem nostrum multa caligine noctis<br>
Inuoluunt mundique iubar delere laborant.<br>
Insultus lux ipsa nouos miratur et ipsam<br>
Noctem plus solito iam posse magisque morari,<br>
Nec proprios seruare uices, nec cedere Phebo.<br>
Sed tamen hoc solo pensat sua damna quod illic<br>
Lux eterna manet nullisque decisa tenebris,<br>
Continuusque dies, ubi celicus ille senatus<br>
Turmaque Virtutum, Nature militat agmen.<br>
Iam se prospiciunt acies, jam prospicit hostem<br>
Hostis et aspectus animos succendit in iras.<br>
Ignescunt animi, mentes audacia maior<br>
Erigit, exurgunt ire, jam mente cohortes<br>
Se superant, animi iam mutua uulnera fingunt.<br>
Mens ardore prius pugnat quam dextera ferro,<br>
Impaciensque more Viciorum turba priores<br>
Arripit insultus pugne, primumque furorem<br>
Excitat, et magnis clamoribus intonat iras<br>
Tota cohors, uerboque prius consurgit in hostem<br>
Quam ferro, uerbis bellum prelibat et illi<br>
Gestu, uoce, minis insultat. Non tamen illum<br>
Gestus, uerba, mine frangunt, sed fixus in alto<br>
Mentis proposito, iuuenis constanter ad ista<br>
Erigitur, uincitque metum constancia mentis.<br>
Sed postquam sua uerba, mine gestusque uigoris<br>
Nil habuere, locum dant uerba nec amplius illis<br>
Est locus, immo minis factum succedit et armis<br>
Cedunt uerborum pugne: iam mistica bella<br>
Rem sapiunt, pugnas cum res non ipsa fatetur.
</p>

<p>
LIBER NONUS ET VLTIMUS
</p>

<p>
[1-52]
</p>

<p>
Iam pedites in bella ruunt, iam sanguinis audent<br>
Fundere primicias, iam libamenta cruoris<br>
Prima dare affectant primeuaque uulnera belli.<br>
Pulueris insurgunt nebule, nouus imber inundat<br>
In terris, dum tela pluunt, dum pulueris imber<br>
Funditur, et celum telorum nubila uelant,<br>
Et ferri splendore nouo noua fulgura lucent.<br>
Mente calens, feruens animo, flammata furore,<br>
Prima uiro mouet assultus Discordia, primum<br>
Aggreditur Martem, primo casura tumultu.<br>
Impetus urget equos, Lis suggerit arma, sagitam<br>
Ira ministrat ei. Furor arcum preparat, ensem<br>
Liuor et ad pugnam reliquis feruencius ardet.<br>
Ergo sagita uolat, prenuncia Martis, et hostem<br>
Impetuosa petit, quam totis uiribus actam<br>
Dirigit in iuuenem Discordia. Nec tamen ictus<br>
Dextre mittenti respondet, parma sagitam<br>
Respuit et totos abiectus umbo repellit.<br>
Tunc animi uires et totum robur in unum<br>
Colligit et Marti se totum deuouet ille.<br>
Indulget freno iuuenis, calcaribus urget<br>
Cornipedem, nec segnis, hebes, pinguedine lassus,<br>
Lentescit sonipes, sed eodem Martis amore<br>
Militat, hostiles frangens cum milite turmas.<br>
Aduersas igitur partes inuadit et ipsis<br>
Hostibus occurrens, uagina liberat ensem.<br>
Nec tonat ille minis, sed solo fulminat ense,<br>
Ferro cuncta probat nec uerbo disputat, immo<br>
Verberibus multisque modis concluditur hosti.<br>
Excipit a reliquis illam que prima furoris<br>
Causa fuit, que prima dedit fomenta laborum.<br>
Hanc igitur mucrone petens, a corpore uitam<br>
Extorquet, cogitque mori quam uiuere mundo<br>
Mors erat, et mundi mortem mors una retardat.<br>
Non satis est uidisse mori, plus exigit hostis:<br>
Ense metens caput, a trunco diffibulat ora,<br>
Et merito caput a trunco discordat in illa<br>
Per quam lis, odium, rabies, dissensio, rixa<br>
Prima fuit, per quam primo conflictus et ire<br>
Primeuique metus et belli prima cupido.<br>
Ergo solo iacet exanimis que reddidit olim<br>
Exanimes alios, sed ea moriente, suorum<br>
Emoritur uirtus, unius pena redundat<br>
In multas, morbus capitis descendit in artus.<br>
Iam Timor ipse timet, Lis subditur, Ira tepescit,<br>
Mitescit Rabies, cadit Impetus, occidit ipse<br>
Liuor, languescit Odium, Furor arma resignat.<br>
Assunt uirtutes iuueni, que Martis eodem<br>
Succense stimulo, reliquos armantur in hostes;<br>
Hos perimunt illosque fugant, bellatur in omnes.<br>
Vera Fides perimit Odium, Concordia Litem,<br>
Pax Iram, Rabiem Constancia Spesque Timorem.
</p>

<p>
[53-107]
</p>

<p>
Non minor ad pugnam sed maior surgit in iram<br>
Pauperies, non ense tonans, non fulgure teli<br>
Bella minans, nulla lorice ueste refulgens,<br>
Nec clipeo munita latus, nec casside uultus,<br>
Sed nodis uariis callosa, nec arte polita;<br>
Sed uultus ueteres retinens primamque figuram,<br>
Claua uicem gerit armorum, sed quod minus arma<br>
Dant, supplent animi, dat mens quod perdit in armis.<br>
Pauperies ruit in iuuenem clauaque minatur<br>
Funera, librat eam, librata percutit. Ictum<br>
Ille stupet, tanto dum cassis subsidet ictu,<br>
Sed tamen instantis ictus Constancia partem<br>
Eludit mucrone suo; magis ergo furore<br>
Vritur et magno strepitu bacchatur Egestas,<br>
Dum uidet in cassum clauam seuire nec illam<br>
Respondere sibi. Tunc ictus dupplicat, immo<br>
Multiplicat, sed claua suo nugatur in ictu;<br>
Nam quociens claue Paupertas obicit ictus,<br>
Argumenta suo Virtus mucrone refellit.<br>
Sed postquam sua bella uidet nil posse, ministros<br>
Acrius ad pugnam stimulat: Labor irruit, instat<br>
Esuries, Sitis insultat, Ieiunia pugnant,<br>
Insurgunt uigiles Cure, dant arma Labori<br>
Gleba, lapis, fustes, telum de stipite querno.<br>
Esuries armata capit carecta, ministrat<br>
Tela Sitis, relique paribus bacchantur in armis.<br>
Sed iuuenis prior occurrit, prior obuiat hosti,<br>
Pauperiem prior aggreditur celerique uolatu<br>
Cornipedis pariterque suo cognamine nitens,<br>
Accumulat uires haste qua deicit illam<br>
Que terre deiecta iacet. Petit ergo iacentem;<br>
Non tamen illius scrutatur uiscera ferro,<br>
Nec rotat ense caput, nec inhebriat ora cruore,<br>
Funere famoso dedignans claudere uitam<br>
Hostis et insigni leto pensare ruinam.<br>
Sed conculcat eam, confundens ora iacentis,<br>
Deiectamque solo pedibus triturat equinis.<br>
Cogitur ergo mori iamdudum mortua mundo<br>
Pauperies nec mors animum predatur in illa,<br>
Sed pocius mens una manet languetque repensa<br>
Mors a mente minor, multumque diuque resistit<br>
Mens morti, tandemque simul cum morte recedit;<br>
Dum sic in fatum concedit iuraque fati<br>
Paupertas, proprium moriens depauperat agmen.<br>
Cetus eget: qui diues erat, dum uixit Egestas,<br>
Ejus diuicie pereunt omnisque facultas<br>
Pauperie pereunte perit; coguntur egere<br>
Conciues, quos illa prius ditauit egendo.<br>
Languescit Labor exhaustus, Sitis effugit, arma<br>
Deicit Esuries, fugiunt Ieiunia, Cure<br>
Depereunt; sic turba minor majore ruina<br>
Deprimitur populusque perit pereunte magistro.<br>
Ergo Quies Penam, Sacies Ieiunia, Curas<br>
Pax fugat, Esuriem deuicit Copia, languet<br>
Vbertate Sitis et uicta Carencia cedit.
</p>

<p>
[108-148]
</p>

<p>
Tunc comitum supplere uolens Intamia casus,<br>
Forcior assurgit, sociorum uendere mortes<br>
Temptat et hostili leto saciare dolorem.<br>
Irruit in iuuenem, sed uerbo preuenit ictum,<br>
Et uerbis accuens conuicia: "Proh pudor!" inquit,<br>
"Gens euo, sensu, cautela, uiribus, armis<br>
Pollens unius iuuenis subcumbet inhermi<br>
Milicie nostraque feret de gente triumphum<br>
Iste puer?" Nec plura loquens, delegat in illum<br>
Telum, demonstrans facto quod uoce minatur.<br>
Missile decurrens cum uerbo uerberat auram,<br>
Nec uice legati pacem denunciat, immo<br>
Bella gerit, cursuque ruens, Infamia telum<br>
Insequitur, telo cursu contendit et hostem<br>
Ense petit, mucrone uolens succurrere telo,<br>
Vt, si forte uiri deludant arma sagitam,<br>
Vel modica teli rabies deseuiat ira,<br>
Teli mucro furens algentes suppleat iras.<br>
Ergo sagita, memor dextre que miserat illam,<br>
Insilit in frontem iuuenis, sed cassis euntem<br>
Sistit, eam retinet, gressus negat, obstat eunti.<br>
Sed teli supplere uolens Infamia lapsum,<br>
Succurrit telo, nudo mucrone, sed ictum<br>
Excipit a galea medius Fauor, ensis ab ictu<br>
Decidit et comitis supplet male dampna sagite.<br>
Sed postquam ducis insultus nil posse clientum<br>
Turba uidet, magis in rabiem succenditur; ergo<br>
Forcius arma rapit, pugnant Contagia, Murmur<br>
Irruit, insurgunt Conuicia, Dedecus instat.<br>
Sed iuuenis nec mente iacet, nec frangitur hoste,<br>
Nec terrore pauet, nec uulnere lesus oberrat,<br>
Sed cornu quo Fama sue preconia laudis<br>
Intonat, ad tempus Fame subducit et hostem<br>
Hoc mucrone ferit, uires in uulnere multo<br>
Monstrat et egressus crebro reseratur in ictu.<br>
Hostis in occasu Pudor occidit, arma reponit<br>
Murmur, mutescunt Conuicia, Dedecus iram<br>
Nescit, Contemptus moritur, Contagia cedunt.<br>
Dedecus ergo Fauor extinguit, Fama Pudorem;<br>
Gloria supplantat Murmur, Conuicia Laudes,<br>
Contemptum predatur Honor, Contagia Virtus.
</p>

<p>
[149-209]
</p>

<p>
Quamuis pigra foret, quamuis longeua Senectus,<br>
Quamuis delirans, quamuis torpore fatiscens,<br>
Prona tamen calet in bello, iuuenescit in armis,<br>
Nec baculi iam querit opem, suffulta furore,<br>
Nec regimen poscit que substentatur ab ira,<br>
Debilitate potens, morbo robusta, dolore<br>
Diues, segnicie fortis, pigredine prompta.<br>
Ergo propinqua neci, morti uicina propinque,<br>
Florida canicie, rugis sulcata Senectus<br>
Oppositum ruit in iuuenem, nec primitus instat<br>
Ense, nec aggreditur telo, nec cuspide pulsat,<br>
Sed quadam specie lucte cognatur ut illum<br>
In terram demittat, equm subducat et armis<br>
Exutum liber gladius grassetur in hostem.<br>
Sed monitu calcaris equs succensus in illam<br>
Irruit et terre miseram deponit, at illa<br>
Exurgens uires pariter cum mente resumit.<br>
Vertit in arma manus et spem deponit in armis,<br>
Sed cassis torpore iacet, scalore senescit,<br>
Atque situ scabre morsum rubiginis horret.<br>
Parma suum multa rubigine computat euum<br>
Nec uetat ingressum nudata crate sagitis.<br>
Lorice fragiles mordens rubigo cathenas<br>
Dissuit et iunctis addit diuorcia squamis.<br>
Pigritat affixus uagine mucro nec extra<br>
De facili prodit, longo tempore quiescens,<br>
Quem Senium nudare parat; sed degener ensis<br>
Respuit egressus istos dextreque monenti<br>
Denegat officium, malens torpore quietis<br>
Vti quam uarios belli sen tire tumultus.<br>
Sed tamen a loculo tandem producitur ensis<br>
Segnis, hebes, scalore iacens nec iam memor ire<br>
Bellorum, pacemque magis quam bella requirit<br>
Hic mucro, si mucro tamen de iure uocari<br>
Debeat hic gladius et non mucronis ymago.<br>
Impetit ergo uirum gladio munita Senectus,<br>
Vulnus ab ense petit, sed uulneris immemor ensis,<br>
In cassum pulsans, aditus ad uulnera nescit,<br>
Sed stupet ad galeam, uario delirus in ictu.<br>
Ergo Senecta, uidens proprium nil posse furorem,<br>
Miratur seseque dolet sine uulnere uinci;<br>
Sed quamuis esset morti uicina, propinquam<br>
Maturare uolens, hostis sibi prouocat ensem.<br>
Sed iuuenis, miseratus eam nec digna rependens<br>
Hosti pro meritis, nolenti uiuere uitam<br>
Concedit fatumque negat sua fata uolenti.<br>
Sistit equm, frenum retinens, sermone Senectam<br>
Aggrediens animosque truces et uota retardans,<br>
Prodit in hec: "Cur fata paras, cui proxima fatur<br>
Mors finem, cui uita mori, cui uiuere fatum?<br>
Cur queris tibi concessum? Cur poscis inepte<br>
Quod Natura parat, quod mors uicina minatur?<br>
Vtere que restat uita nec quere propinquos<br>
Anticipare dies; uite compendia mortem<br>
Solentur, mortis dispendia uita repenset".<br>
Ergo uicta fugit belloque renunciat, ensem<br>
Deicit, expellit clipeum galeamque Senectus<br>
Exuit, et solo baculo contenta recedit.<br>
Debilitas perdit uires belloque recedens<br>
Languescit Morbus, Langor fit morbidus, heret<br>
Lapsus, labuntur Deffectus, Tedia languent.
</p>

<p>
[210-227]
</p>

<p>
Jam comites errare uidens et cedere pugne<br>
Fletus adest, partemque suam succumbere bello<br>
Luget, et abscisso meret uelamine Luctus<br>
Vtque erat impaciens, gressum maturat et hostem<br>
Impetuosus adit, galeeque resoluere nodos<br>
Temptat, ut ad uulnus ingressum preparet ensi.<br>
Sed Risus succurrit ei, mucrone lacertum<br>
Dissuit a trunco, galee manus hesitat, herens<br>
Emoritur proprioque stupet priuata rigore.<br>
Iam Gemitus sua dampna gemit, iam Luctus inundans<br>
Assumit sibi se, Fletus lacrimatur et omnis<br>
Turba comes, meret Planctus Lacrimeque madescunt.<br>
Iam Dolor ipse dolet, perdens fomenta doloris,<br>
Deprimitur Pressura, cadunt Lamenta, Ruine<br>
Depereunt omnisque perit uiolencia Luctus.<br>
Gaudia Tristiciem, Pressuram Gloria, Planctum<br>
Prosperitas, Lamenta locus, Felicia Casus<br>
Exuperant, uincitque mali fastidia Risus.
</p>

<p>
[228-270]
</p>

<p>
At Venus ipsa furit, cui forcior ira nephasque<br>
Maius et insultus peior grauiorque potestas.<br>
Dum comitum languere manus, rarescere pugnam<br>
Luget, et hostiles animoque manuque caternas<br>
Crescere, iamque suos dolet expirasse furores,<br>
Ignitam tamen illa facem, que fulminis ipsam<br>
Mentitur speciem, que saxa resoluere, cautes<br>
Extenuare solet, ferrum mollescere, rupes<br>
Inflammare, rapit instanter, uibrat in hostem.<br>
Has pugnas, hec bella tremens, hec prelia uitans<br>
Expectare timet iuuenis; fuga consulit illi<br>
Consilioque fuge uenientes effugit ictus.<br>
Fax ignita cadit, expirat in aere, uires<br>
Amittit, dum nulla manent fomenta caloris.<br>
Hic tamen a tergo Parthorum more sagitam<br>
Dirigit in Venerem nec fallitur illa, sed ictum<br>
Primo proponit, assumit uulnus et inde<br>
Mortem concludit, nec ad hec instare Libido<br>
Argumenta potest, dum sic concluditur illi.<br>
Sic iuueni sub Marte nouo noua laurea cedit:<br>
Dum fugit, ergo fugat; dum cedit, ceditur illi;<br>
Dum cadit, erigitur; uincit, dum uincitur; audet,<br>
Dum timet; expugnat, dum pugnam deserit; absens<br>
Instat et in bello preuentus, preuenit hostem.<br>
Dum moritur, sua fata stupet Cytherea, nec ipsam<br>
Credit adesse necem, quamuis mors ipsa loquatur.<br>
Cum per eam soleant alii succumbere leto,<br>
Vix credit se posse mori, sed proxima tandem<br>
Fata uidens, prorumpit in has moritura querelas:<br>
"Heu! tociens uictrix uno delirat in actu<br>
Nostra manus, tociens uincens nunc uicta fatiscit<br>
Que falli nescit, quam nunc Fortuna fefellit!<br>
Nunc alget meus ille calor, meus ille caminus<br>
Qui solis flammas urit, succendit in undis<br>
Neptunum, Bachum bachari cogit et ipsum<br>
Fulminat igne Iouem, superis furatur honorem<br>
Numinis et multos cogit seruire potentes.<br>
Nunc mea tela iacent, quibus olim uictus Achilles<br>
Cessit, degeneri mentitus ueste puellam;<br>
Inque colum clauam uertens, in pensa sagittas,<br>
In fusum pharetras, Alcides degener armis<br>
Totus femineos male degenerauit in actus".<br>
Hec ait et uitam pariter cum uoce reliquit.
</p>

<p>
[271-306]
</p>

<p>
Iam timet Excessus, jam bello cedere querit,<br>
Iam mens alta cadit, iam mentis decidit ardor,<br>
Dum comitis uidet occasum qui maxima belli<br>
Pars erat et prima tocius Martis origo.<br>
Hasta tamen uibrata uolat, sed deuiat, hostem<br>
Dum petit hec; mittensque manus male consulit illi<br>
Que, male dum regitur, errans declinat ab hoste,<br>
Nec saltem clipei partem prelibat eundo.<br>
Tunc iuueni delegat opem Moderancia, ferrum<br>
Nudat et hostilem turbat frangitque cateruam.<br>
Pugnat in Excessum Moderancia, sobria Fastum<br>
Aggreditur Racio, Penam Tolerancia, Luxum<br>
Sobrietas, sed pugna fauet Virtutibus, harum<br>
Deffendit partes Victoria. Vincitur ergo<br>
Fastus, Luxus abit, cessat Gula, Crapula cedit.<br>
Tunc Carnis Stimulus furtiuo Marte reluctans,<br>
Impetit a tergo iuuenem temptatque latenter<br>
Insultare uiro. Tamen istos prouida sentit<br>
Insultus Racio, nec torpet pigra, sed illi<br>
Obuiat, indomitum retinet sistitque furentem.<br>
Sed tamen ille diu Racionis uiribus obstans,<br>
Ex equo contendit ei multumque repugnat<br>
Luctans, et tandem uictus submittitur hosti.<br>
Acrius in iuuenem uolat Imprudencia, nullam<br>
Bellandi seruat legem, sed turbine belli<br>
Turbida, nil animo retinet nisi Martis amorem.<br>
Mole sua fixum summa de rupe molarem<br>
Extorquere cupit, sub quo nutaret Achilles,<br>
Alcides gemeret totusque fatisceret Athlas.<br>
Sed uires honeri cedunt, et pondere uicta<br>
Vis hebet, atque grauem patitur sub mole ruinam.<br>
Obstat ei Fronesis, et jam sub pondere uictam<br>
Vincit et inuitam feriari cogit ab armis.<br>
Segniciem superat Solercia, Seria Ludum,<br>
Vtilitas Dampnum, Studium fugat Occia, Sensus<br>
Stulticiam dampnat, Nugasque Silencia uincunt.
</p>

<p>
[307-353]
</p>

<p>
Non ultra retinens iras mentisque tumultus,<br>
Impietas sese bellando predicat et se<br>
Rixando loquitur, uerbis rixatur et ictu<br>
Consummat rixas; probat ense quod ore fatetur.<br>
Errat in errore Martis, bellique furore<br>
Plus ferit, inque uia Martis fit deuia, legem<br>
Bellandi sine lege tenens, sine federe fedus.<br>
Dum minus in uulnus deseuit mucro, securim<br>
Arripit, ut redimat gladii delicta securi.<br>
Ergo uirum ferit et uires consumit in illo,<br>
Sed iuuenis stat securus sub mole securis.<br>
Assistens Pietas nec ferro militat, immo<br>
Blandiciis precibusque cupit mollescere bellum.<br>
Sed tamen imbre precum grauius succenditur ardor<br>
Bellandi, donantque preces fomenta furori.<br>
Sed postquam nil blandicie, nil uerba fauoris,<br>
Nil ualuere preces, Pietas mellita resignat<br>
Verba, rapit ferrum, bellumque refellere bello<br>
Incipit et ferrum ferro, fallitque securim<br>
Obiectu clipei, uariosque reuerberat ictus.<br>
Sed tandem uario deuicta labore, fatiscit<br>
Impietas, cedens Marti, sine Marte subacta.<br>
Que restat? Fraus sola; sibi solacia pugne<br>
Querit et ad latebras ueteres fraudesque recurrit.<br>
Degeneri pugna, seruili Marte, doloso<br>
Insultu, belli furias mollitur in hostem;<br>
Blandiciis, non blanda tamen, Fraus allicit illum.<br>
Has ergo mouet illa preces et dulcibus afflat<br>
Verbis et phaleris dictorum palliat artem:<br>
"O iuuenis cui terra fauet, cui militat ether,<br>
Cui Deus arridet, celum famulatur, et omnis<br>
Applaudit mundus, et totus supplicat orbis,<br>
Reliquiis belli, que uix et forte supersunt,<br>
Parce nec in uitulos deseuiat ira leonis.<br>
Vincere cur uictos temptas? Cur bella mouere<br>
Queris in imbelles? Satis est potuisse nec ultra<br>
Nobilitas animi querit, nisi uincere posse".<br>
Dum blandis precibus mentitur uerba precantis,<br>
Euocat occulte gladium, maturius ensem<br>
Nudat, et ingeminans ictus, ad uulnera ferrum<br>
Inuitat; sed cassis ad hoc contendit, et ensem<br>
Spernit, nec tali dignatur cedere ferro.<br>
Econtra gerit arma Fides, Fraudisque reffellit<br>
Insidias, nudatque dolos et furta reuelat.<br>
Sed postquam nil posse dolos nec pallia fraudis<br>
Fraus uidet, exit bella, fuge committitur, arma<br>
Exuit et uite partem lucratur eundo.
</p>

<p>
[354-379]
</p>

<p>
Restat Auaricie strepitus, cui tota furoris<br>
Incumbit rabies, tantique pericula Martis<br>
Solus habet, solusque furit, se pluribus offert<br>
Vnus et in solo spem desperado gignit.<br>
Spicula, que multus argenti splendor inignit,<br>
In iuuenem uibrat et ad instar grandinis instant<br>
Tela, pluunt haste nubemque sagita figurat.<br>
Ergo telorum siluam pluresque sagitas<br>
Plantat in hostili clipeo uestitque sagitis<br>
Pestis Auaricie, sed telum parcius intrat<br>
Scutum nec clipeo sua spicula firmiter herent.<br>
Sed uirtus que dona pluit, que munera spargit,<br>
Nec sepelit nummos, nec opes incarcerat arena,<br>
Sed bene diuicias fundit sine spe redeundi,<br>
Telorum nemus ense secat siluamque recidit.<br>
Instat Auaricie, pugnat constanter et ensem,<br>
Quam tenet illa, rapit, armis hostilibus illam<br>
Vincit et in dominam cogit seuire sagitas.<br>
Ergo uicta fugit, pugne stat sola superstes<br>
Filia Fortune, sed eam Fortuna repellit<br>
A bello, natamque monet ne bella mouere<br>
Intestina uelit, ne rixam nata parenti<br>
Misceat, aut pugnam moueat germana sorori.<br>
Ergo consilio matris concordat et hostem<br>
Deserit, ignorans cui iustius arma mouere<br>
Posset: sic neutri cedens, famulatur utrique.
</p>

<p>
[380-409]
</p>

<p>
Iam scelerum superata cohors in regna silenter<br>
Arma refert, et se uictam miratur, et illud<br>
Quod patitur uix esse putat. Non creditur illi<br>
Quod uidet, et Stigias fugit indignata sub umbras.<br>
Pugna cadit, cedit iuueni Victoria, surgit<br>
Virtus, succumbit Vicium, Natura triumphat,<br>
Regnat Amor, nusquam Discordia, Fedus ubique.<br>
Nam regnum mundi legum moderatur habenis<br>
Ille beatus homo, quem non lasciuia frangit,<br>
Non superat fastus, facinus non inquinat, urget<br>
Luxurie stimulus, fraudis non inficit error.<br>
In terris iam castra locant et regna merentur<br>
Virtutes mundumque regunt, nec iam magis illis<br>
Astra placent sedesque poli quam terrenus orbis.<br>
Iam celo contendit humus, jam terra nitorem<br>
Induit ethereum, jam terram uestit Olimpus.<br>
Nec iam corrigitur rastro, nec uomere campus<br>
Leditur, aut curui deplorat uulnus aratri,<br>
Vt tellus auido, quamuis inuita, colono<br>
Pareat, et semen multo cum fenore reddat.<br>
Non arbor cultrum querit, non uinea falcem,<br>
Sed fructus dat sponte nouos et uota coloni<br>
Fertilitate premit. Spes uincitur ubere fructu,<br>
Gratis poma parit arbor, uitisque racemos,<br>
Et sine se natas miratur pampinus uuas.<br>
E tunicis egressa suis rosa purpurat ortos,<br>
Nec spinam matrem redolet, sed sponte creata<br>
Pullulat, atque nouos sine semine prodit in ortus.<br>
Sic flores alii rident uarioque colore<br>
Depingit terram florum primeua iuuentus.
</p>

<p>
[410-426]
</p>

<p>
O mihi continuo multo sudata labore<br>
Pagina, cuius ad hoc minuit detractio famam,<br>
Viue, nec antiquos temptes equare poetas,<br>
Sed pocius ueterum uestigia semper adorans<br>
Subsequere et lauris humiles submitte miricas.<br>
Jam ratis, euadens Scillam monstrumque Caribdis,<br>
Ad portum transquilla meat, jam littore gaudet<br>
Nauita, iam metam cursor tenet, anchora portum.<br>
Nauta tamen tremebundus adhuc post equoris estum<br>
Terrenos timet insultus, ne tutus in undis<br>
Naufragus in terra pereat, ne liuor in illum<br>
Seuiat aut morsus detractio figat in illo<br>
Qui iam scribendi studium pondusque laboris<br>
Exhausit, proprio concludens fine laborem.<br>
Si tamen ad presens fundit sua murmura liuor,<br>
Et famam delere cupit laudesque poete<br>
Supplantare nouas, saltem post fata silebit.
</p>

<p>
Explicit Anticlaudianus Alani de Antirufino.
</p>

<p class=border></P>

<p>
<table border=0 cellspacing=15 cellpadding=0 align=CENTER>
<tr>
	<td><a href="/medieval.html">Medieval Latin</a>
	<td><a href="/index.html">The Latin Library</a>
	<td><a href="/classics.html">The Classics Page</a>
</table>
</p>
</BODY></HTML>