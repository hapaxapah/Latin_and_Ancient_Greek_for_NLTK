<html>
	<head>
		<title>
			Sedulius: Carmen Paschale II
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>SEDULIUS<br>CARMEN PASCHALE<br>LIBER SECUNDUS
</P>

<p class=border></P>


<p>
Expulerat primogenitum saevissimus anguis<br>
Florigera de sede virum blandique saporis<br>
Inlecebris letum misero portarat amarum.<br>
Nec solus meritam praesumptor senserat iram<br>
Mortali sub lege iacens, sed prorsus ab ipso&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
Humanum simul omne genus. heu, noxia coniux!<br>
Noxia tu coniux magis an draco perfidus ille?<br>
Perfidus ille draco, sed tu quoque noxia coniux.<br>
Pro dolor! aeterni fuerant duo. crescere posquam<br>
Coepit origo, perit clademque a semine sumpsit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
Quid numerosa dies, quid tempore proderat illo<br>
Cernere nongentos ultra feliciter annos<br>
Progeniemque senum decimam spectare nepotum<br>
Iamque suum nescire genus: cum victa supremis<br>
Cursibus extremae sors inreparabilis horae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>
Sera licet, ventura foret longumque per aevum<br>
Vita brevis nihil esse diu cum fine doloret?<br>
Nec reducem spes ferret opem primique sepulchrum<br>
Terrigenae caeca sorberet fauce nepotes,<br>
Ni pius ille sator culpas ignoscere promptus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>
Reddere difficilis, sua ne factura periret<br>
Quaeque Deo similis vivens adstaret imago<br>
Dissimilis de morte foret, veniale misertus<br>
Instauret opus pomisque vetaret acerbis,<br>
Quae mandere patres, natorum horrescere dentes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25</span><br>
Donaretque suis semper placatus, ut unde<br>
Culpa dedit mortem, pietas daret inde salutem,<br>
Et velut e spinis mollis rosa surgit acutis<br>
Nil quod laedat habens matremque obscurat honore:<br>
Sic Evae de stirpe sacra veniente Maria&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</span><br>
Virginis antiquae facinus nova virgo piaret:<br>
Ut quoniam natura prior vitiata iacebat<br>
Sub dicione necis, Christo nascente renasci<br>
Possit homo et veteris maculam deponere carnis.<br>
&nbsp;&nbsp;&nbsp;&nbsp;&nbsp;Haec ventura senes posquam dixere prophetae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">35</span><br>
Angelus intactae cecinit properata Mariae:<br>
Et dictum comitata fides, uterumque puellae<br>
Sidereum mox implet onus, rerumque creator<br>
Nascendi sub lege fuit. stupet innuba tensos<br>
Virgo sinus gaudetque suum paritura parentem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">40</span><br>
&nbsp;&nbsp;&nbsp;&nbsp;&nbsp;Iamque novem lapsis decimi de limine mensis<br>
Fulgebat sacrata dies, cum virgine feta<br>
Promissum conplevit opus 'verbum caro factum',<br>
In nobis habitare volens. tunc maximus infans<br>
Intemerata sui conservans viscera templi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">45</span><br>
Inlaesum vacuavit iter: pro virgine testis<br>
Partus adest, clausa ingrediens et clausa relinquens.<br>
Quae nova lux mundo, quae toto gratia caelo!<br>
Quis fuit ille nitor, Mariae cum Christus ab alvo<br>
Processit splendore novo, velut ipse decoro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">50</span><br>
Sponsus ovans thalamo, 'forma speciosus' amoena<br>
'Prae filiis hominum', cuius radiante figura<br>
Blandior in labiis diffusa est gratia pulchris.<br>
O facilis pietas! ne nos servile teneret<br>
Peccato dominante iugum, servilia summus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">55</span><br>
Membra tulit Dominus, primique ab origine mundi<br>
Omnia qui propriis vestit nascentia donis<br>
Obsitus exiguis habuit velamina pannis;<br>
Quemque procellosi non mobilis unda profundi,<br>
Terrarum non omne solum, spatiosaque lati&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">60</span><br>
Non capit aula poli, puerili in corpore plenus<br>
Mansit et angusto Deus in praesepe quievit.<br>
&nbsp;&nbsp;&nbsp;&nbsp;&nbsp;Salve, sancta parens, enixa puerpera regem,<br>
Qui caelum terramque tenet per saecula, cuius<br>
Nomen et aeterno conplectens omnia gyro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">65</span><br>
Imperium sine fine manet; quae ventre beato<br>
Gaudia matris habens cum virginitatis honore<br>
Nec primam similem visa es nec habere sequentem:<br>
Sola sine exemplo placuisti femina Christo.<br>
Tunc prius ignaris pastoribus ille creatus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">70</span><br>
Enituit, quia pastor erat, gregibusque refulsit<br>
Agnus et angelicus cecinit miracula coetus.<br>
&nbsp;&nbsp;&nbsp;&nbsp;&nbsp;Talia Bethleis dum signa geruntur in oris,<br>
Eoi venere magi saevumque tyrannum<br>
Grandia sollicitis perturbant nuntia dictis:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">75</span><br>
Iudaicis nuper populis orientis ab axe<br>
Progenitum fulsisse ducem, hoc caelitus astra,<br>
Hoc stellam radiare novam. ferus arbiter aulae<br>
Aestuat Hebreae ratus hunc succedere posse<br>
Mox sibimet, qui primus erat: tunc fronte serena&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">80</span><br>
Nubila mentis alens clam mandat ubique requiri<br>
Sicut adorandum, quem tractat fraude necandum.<br>
&nbsp;&nbsp;&nbsp;&nbsp;&nbsp;Quid furis, Herodes! Christum sermone fateris,<br>
Et sensu iugulare cupis, legemque legendo<br>
Neglegis et regi regum tua regna minaris.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">85</span><br>
Ne tamen insano careant tua nomina facto,<br>
Patrandum sub honore crucis (sed crimine gentis)<br>
Herodes alius quod tu molire videbit.<br>
&nbsp;&nbsp;&nbsp;&nbsp;&nbsp;Ergo alacres summo servantes lumina caelo<br>
Fixa magi sidusque micans regale secuti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">90</span><br>
Optatam tenuere viam, quae lege futura<br>
Duxit adorantes sacra ad cunabula gentes.<br>
Thensaurisque simul pro religione solutis,<br>
Ipsae etiam ut possint species ostendere Christum,<br>
Aurea nascenti fuderunt munera regi,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">95</span><br>
Tura dedere Deo, myrram tribuere sepulchro.<br>
Cur tria dona tamen? quoniam spes maxima vitae est<br>
Hunc numerum confessa fides, et tempora summus<br>
Cernens cuncta Deus, praesentia, prisca, futura,<br>
Semper adest semperque fuit semperque manebit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">100</span><br>
In triplici virtute sui. &#151; Tunc caelitus illi<br>
Per somnum moniti contemnere iussa tyranni<br>
Per loca mutati gradientes devia callis<br>
In patriam rediere suam. &#151; Sic nos quoque sanctam<br>
Si cupimus patriam tandem contingere, posquam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">105</span><br>
Venimus ad Christum, iam non repetamus iniquum.<br>
&nbsp;&nbsp;&nbsp;&nbsp;&nbsp;Ergo ubi delusum se conperit, impius iram<br>
Rex aperit (si iure queat rex ille vocari,<br>
Qui pietate caret, propriam qui non tegit iram)<br>
Ereptumque gemens facinus sibi, ceu leo frendens,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">110</span><br>
Cuius ab ore tener subito cum labitur agnus,<br>
In totum movet arma gregem manditque trahitque<br>
Molle pecus &#151; trepidaeque vocant sua pignera fetae<br>
Nequiquam et vacuas implent balatibus auras &#151;<br>
Haut secus Herodes Christo stimulatus adempto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">115</span><br>
Sternere conlisas paruorum strage catervas<br>
Inmerito non cessat atrox. quo crimine simplex<br>
Turba perit? cur qui vixdum potuere creari<br>
Iam meruere mori? furor est in rege cruento,<br>
Non ratio; primosque necans vagitus et audens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">120</span><br>
Innumerum patrare nefas puerilia mactat<br>
Milia plangoremque dedit tot matribus unum.<br>
Haec laceros crines nudato vertice rupit,<br>
Illa genas secuit, nudum ferit altera pugnis<br>
Pectus et infelix mater (nec iam modo mater)&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">125</span><br>
Orba super gelidum frustra premit ubera natum.<br>
&nbsp;&nbsp;&nbsp;&nbsp;&nbsp;Quis tibi tunc, lanio, cernenti talia sensus?<br>
Quosque dabas fremitus, cum vulnera fervere late<br>
Prospiceres arce ex summa vastumque videres<br>
Misceri ante oculos tantis plangoribus aequor?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">130</span><br>
Extinctisque tamen quamvis infantibus absens<br>
Praesens Christus erat, qui sancta pericula semper<br>
Suscipit et poenas alieno in corpore sentit.<br>
&nbsp;&nbsp;&nbsp;&nbsp;&nbsp;Ast ubi bis senos aetatis contigit annos,<br>
Hoc spatium de carne trahens, aevique meatus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">135</span><br>
Humana pro parte tulit, senioribus esse<br>
Corde videbatur senior legisque magistros<br>
Inter ut emeritus residebat iure magister.<br>
&nbsp;&nbsp;&nbsp;&nbsp;&nbsp;Nec mora (quas etenim volitans per tempora mundus<br>
Novit habere moras?) usus maiore iuventa,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">140</span><br>
Sex quasi lustra gerens placidam Iordanis ad undam<br>
Venit ut acciperet hoc, quod dare venerat ipse.<br>
&nbsp;&nbsp;&nbsp;&nbsp;&nbsp;Hunc Baptista potens ut vidit ab amne Iohannes,<br>
Quem matris dum ventre latet nondumque creatus<br>
Senserat obstruso iam tunc sermone prophetes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">145</span><br>
Ut muto genitore fluens, cui munera linguae<br>
Post noni taciturna diu spiramina mensis<br>
Parto redduntur nato, mox praedicat: agnus<br>
Ecce Dei veniens peccatum tollere mundi.<br>
Tollere cum dicit, quod non habet, hoc mihi tollit:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">150</span><br>
Non mala ut ipse gerat, sed ut ipse nocentia perdat.<br>
&nbsp;&nbsp;&nbsp;&nbsp;&nbsp;Qualiter in medias cum lux praeclara tenebras<br>
Funditur et proprium non obfuscata serenum<br>
Decutit expulsas inlaesis vultibus umbras,<br>
Sic delicta fugans Salvator nostra gerendo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">155</span><br>
Tersit et adactu procul evanescere iussit.<br>
&nbsp;&nbsp;&nbsp;&nbsp;&nbsp;Tunc vada torrentum simplex ingressus aquarum,<br>
In se cuncta lavat nostrae contagia vitae<br>
Ipse nihil quod perdat habens, sanctoque liquentes<br>
Corpore mundavit latices famamque beavit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">160</span><br>
Gurgitis et propriis sacravit flumina membris.<br>
&nbsp;&nbsp;&nbsp;&nbsp;&nbsp;Senserunt elementa Deum, mare fugit, et ipse<br>
Iordanis refluas cursum convertit in undas.<br>
Namque propheta canens: quidnam est, mare, quod fugis, inquit<br>
Et tu, Iordanis, retro quia subtrahis amnem?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">165</span><br>
&nbsp;&nbsp;&nbsp;&nbsp;&nbsp;Ergo ubi flumineum post mystica dona lavacrum<br>
Egrediens siccas Dominus calcavit harenas,<br>
Confestim patuere poli, sanctusque columbae<br>
Spiritus in specie Christum vestivit honore<br>
Mansuetumque docet multumque incedere mitem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">170</span><br>
Per volucrem quae felle caret, Natoque vocato<br>
Voce Patris triplici Deus ex ratione probatur,<br>
Quod Pater et Natus, quod Spiritus est ibi sanctus,<br>
Quo manet indignus qui non numeraverit unum.<br>
&nbsp;&nbsp;&nbsp;&nbsp;&nbsp;Inde quater denis iam noctibus atque diebus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">175</span><br>
Ieiunum dapibus, sacro Spiramine plenum<br>
Insidiis temptator adit doctusque per artem<br>
Fallaces offerre dapes: si filius, inquit,<br>
Cerneris esse Dei, dic ut lapis iste repente<br>
In panis vertatur opem, miracula tamquam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">180</span><br>
Haec eadem non semper agat, qui saxea terrae<br>
Viscera frugiferis animans fecundat aristis<br>
Et panem de caute creat. &#151; Hac ergo repulsus<br>
Voce prius hominem non solo vivere pane<br>
Sed cuncto sermone Dei, labefactus et amens,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">185</span><br>
Altera vipereis instaurans arma venenis<br>
Cum Domino montana petit cunctasque per orbem<br>
Regnorum monstravit opes: haec omnia, dicens,<br>
Me tribuente feres, si me prostratus adores,<br>
Quantum perversus, tantum perversa locutus:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">190</span><br>
Scilicet ut fragilis regna adfectaret honoris<br>
Qui populis aeterna parat, monstrumque nefandum<br>
Pronus adoraret, cuius super aethera sedes,<br>
Terra pedum locus est, quem nullus cernit et omnis<br>
Laudat in excelsis submissa voce potestas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">195</span><br>
Christus ad haec: tantum Dominum scriptura Deumque<br>
Iussit adorari et soli famularier uni.<br>
&nbsp;&nbsp;&nbsp;&nbsp;&nbsp;His quoque deficiens congressibus audet iniquus<br>
Ter sese adtollens animo perstare superbo,<br>
Terque volutus humo fragili confidere bello.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">200</span><br>
&nbsp;&nbsp;&nbsp;&nbsp;&nbsp;Tunc adsumpsit eum sanctam sceleratus in urbem,<br>
Et statuens alti supra fastigia templi:<br>
Si natum genitore Deo tete adseris, inquit,<br>
Inpiger e summo dilapsus labere tecto.<br>
Nam scriptura docet de te mandasse Tonantem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">205</span><br>
Angelicis subvectus eas ut tutior ulnis,<br>
Ad lapidem ne forte pedem conlidere possis.<br>
O quam caeca gerit nigro sub pectore corda<br>
Mens tenebris obscura suis! hunc ardua templi<br>
Culmina et erectae quamvis fastigia pinnae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">210</span><br>
Credidit in praeceps horrescere, maxima summi<br>
Curvavit qui membra poli caelosque per omnes<br>
Vectus in extremae discendit humillima terrae,<br>
Inferiora petens et non excelsa relinquens.<br>
&nbsp;&nbsp;&nbsp;&nbsp;&nbsp;Dixerat, et validi confossus cuspide verbi,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">215</span><br>
Quod temptare suum Dominumque Deumque nequiret,<br>
Victoris fugit ora gemens. tunc hoste repulso<br>
Caelicolae adsistunt proceres coetusque micantes,<br>
Angelici Christo famulantur rite ministri.<br>
&nbsp;&nbsp;&nbsp;&nbsp;&nbsp;Protinus ergo viros ex piscatoribus aptos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">220</span><br>
Humanas piscari animas, quae lubrica mundi<br>
Gaudia sectantes tamquam vaga caerula ponti<br>
Caecaque praecipites tranant incerta profundi,<br>
Discipulos iubet esse suos talesque supernae<br>
Conciliat vitae, quos non ventosa loquendi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">225</span><br>
Gloria nec vana de nobilitate superbus<br>
Sanguis alat sed fama tacens, humilique refulgens<br>
Mente nitor caelo faciat de plebe propinquos.<br>
Namque stulta potens elegit et infima mundi<br>
Fortia confringens Deus et sapientia perdens.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">230</span><br>
&nbsp;&nbsp;&nbsp;&nbsp;&nbsp;Quin etiam celerem cupiens conferre salutem<br>
Orandi praecepta dedit, iudexque benignus<br>
Indulgenda peti breviter iubet, ut cito praestet,<br>
Sic dicens: orate patrem, baptismate nostrum,<br>
Iure suum; propriumque homini concessit honorem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">235</span><br>
Et quod solus habet cunctos permisit habere.<br>
&nbsp;&nbsp;&nbsp;&nbsp;&nbsp;Qui dominum caeli patrem memoramus, in ipso<br>
Iam fratres nos esse decet nec origine carnis<br>
Germanum tractare odium, sed spiritus igne<br>
Flagrantes abolere doli monumenta vetusti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">240</span><br>
Atque novum gestare hominem, ne forsan ab alto<br>
Degenerent terrena Deo, cui nos duce Christo<br>
Fecit adoptivos caelestis gratia natos.<br>
&nbsp;&nbsp;&nbsp;&nbsp;&nbsp;Sanctificetur ubi Dominus, qui cuncta creando<br>
Sanctificat, nisi corde pio, nisi pectore casto?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">245</span><br>
Ut mereamur eum nos sanctificare colendo,<br>
Annuit, ipse prior, sicut benedicier idem<br>
Se iubet a nobis, a quo benedicimur omnes.<br>
&nbsp;&nbsp;&nbsp;&nbsp;&nbsp;Adveniat regnum iam iamque scilicet illud,<br>
Morte vacans et fine carens, cui nulla per aevum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">250</span><br>
Tempora succedunt, quia nescit tempus habere<br>
Continuus sine nocte dies: ubi principe Christo<br>
Nobile perpetua caput amplectente corona<br>
Victor opima ferens gaudebit praemia miles.<br>
&nbsp;&nbsp;&nbsp;&nbsp;&nbsp;Hoc iugibus votis, hoc nocte dieque precemur,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">255</span><br>
Illius ut fiat caelo terraque voluntas,<br>
Qui nusquam vult esse nefas hostemque nocentem<br>
Utque polo sic pellat humo, ne corpora nostra<br>
Tamquam vile solum saevus sibi vindicet hydrus;<br>
Sed qui cuncta fovet plena pietate redundans&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">260</span><br>
Omnipotens animas pariter conservet et artus:<br>
Altera pars etenim caeli sumus, altera terrae.<br>
&nbsp;&nbsp;&nbsp;&nbsp;&nbsp;Annonam fidei speramus pane diurno,<br>
Ne mens nostra famem doctrinae sentiat umquam<br>
A Christo ieiuna, suo qui corpore et ore&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">265</span><br>
Nos saturat simul ipse manens verbumque cibusque.<br>
Dulcia nam Domini nostris in faucibus haerent<br>
Eloquia exuperantque favos atque omnia mella.<br>
&nbsp;&nbsp;&nbsp;&nbsp;&nbsp;Debita laxari qui nobis cuncta rogamus,<br>
Nos quoque laxemus; proprii nam cautio verbi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">270</span><br>
Spondentes manifesta tenet, gravisque soluti<br>
Nectimur alterius si solvere vincla negemus:<br>
Incipietque pius decies millena talenta<br>
Dimittens Dominus, si nos adfligere propter<br>
Denarios centum conservum senserit ullum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">275</span><br>
Tradere confestim tortoribus, inque feroci<br>
Carcere constricti non permittemur abire,<br>
Donec cuncta brevem reddamus adusque quadrantem.<br>
&nbsp;&nbsp;&nbsp;&nbsp;&nbsp;Non quia nos Dominus, lucis via, semita pacis,<br>
In laqueos temptantis agat, sed cum mala nostra&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">280</span><br>
Deserit, ire sinit. nam quisquis retia mundi<br>
Deliciosa sequens luxus et gaudia blandae<br>
Perditionis amat, Deus hunc, virtutis amator,<br>
Linquit, et ingreditur qua se temptatio ducit.<br>
Ab hac ergo pedem retro faciamus et artum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">285</span><br>
Corde petamus iter, tenuis qua semita monstrat<br>
Ire per angustam regna ad caelestia portam.<br>
&nbsp;&nbsp;&nbsp;&nbsp;&nbsp;Si cupimus vitare malum, debemus adire<br>
Sectarique bonum: hic quia liberat, ille trucidat;<br>
Hic alit, ille necat. nam quantum sidera terris,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">290</span><br>
Ignis aquis, lumen tenebris, concordia bellis,<br>
Vita sepulturis, tantum bona longius absunt<br>
Dissociata malis. dextrum quicumque necesse est<br>
Aut laevum gradiatur iter. sed dextra bonorum<br>
Semita conspicuos vocat in sua gaudia iustos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">295</span><br>
Inque tuos, patriarcha, sinus: at laeva malorum<br>
Exercet poenas et ad impia tartara mittit.<br>
Ergo agnis ovibusque Dei est haec sola voluntas<br>
Et bona libertas: evadere torva cruenti<br>
Ora lupi vitaque frui per pascua Christi.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">300</span>
</p>

<p class=border></P>

<p>
<table border=0 cellspacing=15 cellpadding=0 align=Center>
<tr>
	<td><a href="christian.html">Christian Latin</A>
	<td><a href="index.html">The Latin Library</A>
	<td><a href="classics.html">The Classics Page</A>
</TABLE>
</p>
</BODY></HTML>