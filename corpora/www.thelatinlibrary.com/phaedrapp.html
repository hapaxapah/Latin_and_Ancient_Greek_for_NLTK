<html>
	<head>
		<title>
			Phaedrus Appendix
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>APPENDIX PEROTTINA FABULARUM PHAEDRI
</p>

<P class=border></P>

<P>
<B>I. [Simius et uulpes]<BR>Auarum etiam quod sibi superest non libenter dare</B>
</P>

<P>
Vulpem rogabat partem caudae simius,<BR>contegere honeste posset ut nudas nates;<BR>cui sic maligna: "Longior fiat licet,<BR>tamen illam citius per lutum et spinas traham,<BR>partem tibi quam quamuis paruam impartiar."
</P>

<P>
<BR><B>II. [Auctor]<BR>De his qui legunt libellum<BR></B><BR>Hoc qualecumque est Musa quod ludit mea,<BR>nequitia pariter laudat et frugalitas,<BR>sed haec simpliciter; illa tacite irascitur.
</P>

<P>
<BR><B>III. [Auctor]<BR>Non esse plus aequo petendum
</P>

<P>
</B>Arbitrio si Natura fixisset meo<BR>genus mortale, longe foret instructius.<BR>Nam cuncta nobis attribuisset commoda<BR>quae cui Fortuna indulgens animali dedit,<BR>elephanti uires et leonis impetum,<BR>cornicis aeuum, gloriam tauri trucis,<BR>equi uelocis placidam mansuetudinem;<BR>et adesset homini sua tamen sollertia.<BR>Nimirum in caelo secum ridet Iuppiter,<BR>haec qui negauit magno consilio hominibus,<BR>ne sceptrum mundi raperet nostra audacia.<BR>Ergo contenti munere inuicti Iouis<BR>fatalis annos decurramus temporis,<BR>nec plus conemur quam sinit mortalitas.
</P>

<P>
<BR><B>IV. [Mercurius et mulieres duae]<BR>De eodem alia fabula<BR></B><BR>Mercurium hospitio mulieres olim duae<BR>inliberali et sordido receperant;<BR>quarum una in cunis paruum habebat filium,<BR>quaestus placebat alteri meretricius.<BR>Ergo ut referret gratiam officiis parem,<BR>abiturus et iam limen excedens ait:<BR>"Deum uidetis; tribuam uobis protinus<BR>quod quaeque optarit." Mater suppliciter rogat<BR>barbatum ut uideat natum quam primum suum;<BR>moecha ut sequatur sese quidquid tetigerit.<BR>Volat Mercurius, intro redeunt mulieres.<BR>Barbatus infans, ecce, uagitus ciet.<BR>Id forte meretrix cum rideret ualidius,<BR>nares repleuit umor ut fieri solet.<BR>Emungere igitur se uolens predit manu<BR>traxitque ad terram nasi longitudinem,<BR>et aliam ridens ipsa ridenda extitit.
</P>

<P>
<BR><B>V/VI. [Prometheus et dolus]<BR>De ueritate et mendacio
</P>

<P>
</B>Olim Prometheus saeculi figulus noui<BR>cura subtili Veritatem fecerat,<BR>ut iura posset inter homines reddere.<BR>Subito accersitus nuntio magni Iouis<BR>commendat officinam fallaci Dolo,<BR>in disciplinam nuper quem receperat.<BR>Hic studio accensus, facie simulacrum pari,<BR>una statura, simile et membris omnibus,<BR>dum tempus habuit callida finxit manu.<BR>Quod prope iam totum mire cum positum foret,<BR>lutum ad faciendos illi defecit pedes.<BR>Redit magister, quo festinanter Dolus<BR>metu turbatus in suo sedit loco.<BR>Mirans Prometheus tantam similitudinem<BR>propriae uideri uoluit gloriam.<BR>Igitur fornaci pariter duo signa intulit;<BR>quibus percoctis atque infuso spiritu<BR>modesto gressu sancta incessit Veritas,<BR>at trunca species haesit in uestigio.<BR>Tunc falsa imago atque operis furtiui labor<BR>Mendacium appellatum est, quod negantibus<BR>pedes habere facile et ipse adsentio.<BR>  Simulata interdum initio prosunt hominibus,<BR>sed tempore ipsa tamen apparet ueritas.
</P>

<P>
<BR><B>VII. [Auctor]<BR>Sensum aestimandum esse, non uerba
</P>

<P>
</B>Ixion quod uersari narratur rota,<BR>uolubilem Fortunam iactari docet.<BR>Aduersus altos Sisyphus montes agens<BR>saxum labore summo, quod de uertice<BR>sudore semper irrito reuoluitur,<BR>ostendit hominum sine fine [esse] miserias.<BR>Quod stans in amne Tantalus medio sitit,<BR>auari describuntur, quos circumfluit<BR>usus bonorum, sed nil possunt tangere.<BR>urnis scelestae Danaides portant aquas,<BR>pertusa nec complere possunt dolia;<BR>immo luxuriae quicquid dederis perfluet.<BR>Nouem porrectus Tityos est per iugera,<BR>tristi renatum suggerens poenae iecur;<BR>quo quis maiorem possidet terrae locum,<BR>hoc demonstratur cura grauiore adfici.<BR>Consulto inuoluit ueritatem antiquitas<BR>ut sapiens intellegeret, erraret rudis.
</P>

<P>
<BR><B>VIII. [Auctor]<BR>De oraculo Apollinis
</P>

<P>
</B>Vtilius nobis quid sit dic, Phoebe, obsecro,<BR>qui Delphos et formosum Parnasum incolis.<BR>Subito sacratae uatis horrescunt comae,<BR>tripodes mouentur, mugit adytis Religio,<BR>tremuntque lauri et ipse pallescit dies.<BR>Voces resoluit icta Pytho numine:<BR>"Audite, gentes, Delii monitus dei:<BR>pietatem colite, uota superis reddite;<BR>patriam, parentes, natos, castas coniuges<BR>defendite armis, hostem ferro pellite;<BR>amicos subleuate, miseris parcite;<BR>bonis fauete, subdolis ite obuiam;<BR>delicta uindicate, corripite impios,<BR>punite turpi thalamos qui uiolant stupro;<BR>malos cauete, nulli nimium credite."<BR>Haec elocuta concidit uirgo furens;<BR>furens profecto, nam quae dixit perdidit.
</P>

<P>
<BR><B>IX. [Aesopus et scriptor]<BR>De malo scriptore se laudante
</P>

<P>
</B>Aesopo quidam scripta recitarat mala,<BR>in quis inepte multum se iactauerat.<BR>Scire ergo cupiens quidnam sentiret senex,<BR>"Numquid tibi" inquit "uisus sum superbior?"<BR>Haud uana nobis ingeni fiducia est."<BR>Confectus ille pessimo uolumine,<BR>"Ego" inquit "quod te laudas uehementer probo;<BR>namque hoc ab alio numquam contiget tibi."
</P>

<P>
<BR><B>X. [Pompeius et miles]<BR>Quam difficile sit hominem nosse
</P>

<P>
</B>Magni Pompeii mile uasti corporis<BR>fracte loquendo et ambulando molliter<BR>famam cinaedi traxerat certissimi.<BR>Hic insidiatus nocte iumentis ducis<BR>cum ueste et auro et magno argenti pondere<BR>auertit mulos. Factum rumor dissipat;<BR>arguitur miles, rapitur in praetorium.<BR>Tum Magnus: "Quid ais? Tune me, commilito,<BR>spoliare es ausus?" Ille continuo exscreat<BR>sibi in sinistram et sputum digitis dissipat:<BR>"Sic, imperator, oculi exstillescant mei,<BR>si uidi aut tetigi." Tum uir animi simplicis<BR>id dedecus castrorum propelli iubet,<BR>nec cadere in illum credit tantam audaciam.<BR>Breue tempus intercessit, et fidens manu<BR>unum de nostris prouocabat barbarus.<BR>Sibi quisque metuit; primi iam mussant duces.<BR>Tandem cinaedus habitu, sed Mars uiribus,<BR>adit sedentem pro tribunali ducem,<BR>et uoce molli: "Licet?" eum uero eici,<BR>ut in re atroci, Magnus stomachans imperat.<BR>Tum quidam senior ex amicis principis:<BR>"Hunc ego committi satius fortunae arbitror,<BR>in quo iactura leuis est, quam fortem uirum,<BR>qui casu uictus temeritatis te arguat."<BR>Assensit Magnus et permisit militi<BR>prodire contra; qui mirante exercitu<BR>dicto celerius hostis abscidit caput,<BR>uictorque rediit. His tunc Pompeius super:<BR>"Corona, miles, equidem te dono libens,<BR>quia uindicasti laudem Romani imperi;<BR>sed exstillescant oculi sic" inquit "mei,"<BR>turpe illud imitans ius iurandum militis,<BR>"nisi tu abstulisti sarcinas nuper meas."
</P>

<P>
<BR><B>XI. [Iuno, Venus et gallina]<BR>De mulierum libidine
</P>

<P>
</B>Cum castitatem Iuno laudaret suam,<BR>iocunditatis causa non renuit Venus,<BR>nullamque ut affirmaret esse illi parem<BR>interrogasse sic gallinam dicitur:<BR>"Dic, sodes, quanto possis satiari cibo?"<BR>Respondit illa "Quidquid dederis, satis erit,<BR>sic ut concedas pedibus aliquid scalpere."<BR>"Ne scalpas" inquit "satis est modius tritici?<BR>"Plane, immo nimium est, sed permitte scalpere."<BR>"Ex toto ne quid scalpas, quid desideras?"<BR>Tum denique illa fassa est naturae malum:<BR>"Licet horreum mi pateat, ego scalpam tamen."<BR>Risisse Iuno dicitur Veneris iocos,<BR>quia per gallinam denotauit feminas.
</P>

<P>
<BR><B>XII.Iuuencus et bos uetulus<BR>Quomodo domanda sit ferox iuuentus<BR><BR></B>Paterfamilias saeuum habebat filium.<BR>Hic, e conspectu cum patris recesserat,<BR>uerberibus seruos afficiebat plurimis<BR>et exercebat feruidam adulescentiam.<BR>Aesopus ergo narrat hoc breuiter seni:<BR>"Quidam iuuenco uetulum adiungebat bouem.<BR>Is cum refugiens impari collo iugum<BR>aetatis excusaret uires languidas,<BR>'Non est quod timeas' inquit illi rusticus;<BR>'non ut labores facio, sed ut istum domes,<BR>qui calce et cornu multos reddit debiles.'<BR>Et tu nisi istum tecum assidue retines,<BR>feroxque ingenium comprimis clementia,<BR>uide ne querela maior accrescat domus."<BR>[Atrocitati mansuetudo est remedium.]
</P>

<P>
<BR><B>XIII. [Aesopus et uictor gymnicus]<BR>Quomodo comprimatur aliquando iactantia
</P>

<P>
</B>Victorem forte gymnici certaminis<BR>iactantiorem Phryx cum uidisset sophus,<BR>interrogauit an plus aduersarius<BR>ualuisset neruis. Ille: "Ne istud dixeris;<BR>multo fuere uires maiores meae."<BR>"Quod" inquit "ergo, stulte, meruisti decus,<BR>minus ualentem se uicisti fortior?<BR>Ferendus esses, arte si te diceres<BR>superasse eum qui te esset melior uiribus."
</P>

<P>
XIV. [Asinus ad lyram]<BR>Quomodo ingenia saepe calamitate intercidant
</P>

<P>
Asinus iacentem uidit in prato lyram;<BR>accessit et temptauit chordas ungula.<BR>Sonuere tactae. "Bella res mehercules<BR>male cessit" inquit "artis quia sum nescius.<BR>Si reperisset aliquis hanc prudentior,<BR>diuinis aures oblectasset cantibus."<BR>Sic saepe ingenia calamitate intercidunt.
</P>

<P>
<B><BR>XV. [Vidua et miles]<BR>Quanta sit inconstantia et libido mulierum
</P>

<P>
</B>Per aliquot annos quaedam dilectum uirum<BR>amisit et sarchphago corpus condidit;<BR>a quo reuelli nullo cum posset modo<BR>et in sepulchro lugens uitam degeret,<BR>claram assecuta est famam castae coniugis.<BR>Interea fanum qui compilarant Iouis,<BR>cruci suffixi luerunt poenas numini.<BR>Horum reliquias ne quis posset tollere,<BR>custodes dantur milites cadauerum,<BR>monumentum iuxta, mulier quo se incluserat.<BR>Aliquando sitiens unus de custodibus<BR>aquam rogauit media nocte ancillulam,<BR>quae forte dominae tunc adsistebat suae<BR>dormitum eunti; namque lucubrauerat<BR>et usque in serum uigilias perduxerat.<BR>Paulum reclusis foribus miles prospicit,<BR>uidetque egregiam facie pulchra feminam.<BR>Correptus animus ilico succenditur<BR>oriturque sensim ut impotentis cupiditas.<BR>sollers acumen mille causas inuenit,<BR>per quas uidere posset uiduam saepius.<BR>Cotidiana capta consuetudine<BR>paulatim facta est aduenae submissior,<BR>mox artior reuinxit animum copula.<BR>Hic dum consumit noctes custos diligens,<BR>desideratum est corpus ex una cruce.<BR>Turbatus miles factum exponit mulieri.<BR>At sancta mulier "Non est quod timeas" ait,<BR>uirique corpus tradit figendum cruci,<BR>ne subeat ille poenas neglegentiae.<BR>Sic turpitudo laudis obsedit locum.
</P>

<P>
<BR><B>XVI. [Duo proci]<BR>Fortunam interdum praeter spem atque expectationem hominibus fauere 
</P>

<P>
</B>Vnam expectebant uirginem iuuenes duo.<BR>Vicit locuples genus et formam pauperis.<BR>Vt nuptiarum dictus aduenit dies,<BR>amans, dolorem quia non poterat perpeti,<BR>maerens propinquos contulit se in hortulos,<BR>quos ultra paulo uilla splendens diuitis<BR>erat acceptura uirginem e matri sinu,<BR>parum explicatur, turba concurrit frequens,<BR>et coniugalem praefent Hymenaeus facem.<BR>Asellus autem, qui solebat pauperi<BR>quaestum deferre, stabat portae in limine.<BR>Illum puellae casu conducunt sui,<BR>uiae labores teneros ne laedant pedes.<BR>Repente caelum, Veneris misericordia,<BR>uentis mouetur, intonat mundi fragor<BR>noctemque densis horridam nimbis parat.<BR>Lux rapitur oculis, et simul uis grandinis<BR>effusa trepidos passim comites dissipat,<BR>sibi quemque cogens petere praesidium fuga.<BR>Asellus notum proxime tectum subit,<BR>et uoce magna sese uenisse indicat.<BR>Procurrunt pueri, pulchram aspiciunt uirginem<BR>et admirantur; deinde domino nuntiant.<BR>Inter sodales ille paucos accubans<BR>amorem crebris auocabat poculis.<BR>Vbi nuntiatum est, recreatus gaudiis<BR>hortante Baccho et Venere, dulcis perficit<BR>aequalitatis inter plausus nuptias.<BR>Quaerunt parentes per praeconem filiam;<BR>Nouus maritus coniuge amissa dolet.<BR>Quid esset actum postquam populo innotuit,<BR>omnes fauorem comprobarunt caelitum.
</P>

<P>
<BR><B>XVII. [Aesopus et domina]<BR>Quam noceat saepe uerum dicere
</P>

<P>
</B>Aesopus turpi cum seruiret feminae,<BR>quae se expingendo totum tricaret diem,<BR>uestem uniones aurum argentum sumeret,<BR>nec inueniret digito qui se tangeret,<BR>"Licetne paucis?" inquit. "Dicas." "Censeo,<BR>quiduis efficies, cultum se deposueris."<BR>"Adeone per me uideor tibi meliuscula?"<BR>"Immo, ni dederis, sponda cessabit tua."<BR>"At non cessabunt latera" respondit "tua";<BR>et obiurgari iussit ferulis garrulum.<BR>Post paulo armillam tollit fur argenteam.<BR>Eam non apparere ut dictum est mulieri,<BR>omnes furore plena uocat, et uerbera<BR>proponit grauia, uerum si non dixerint.<BR>"Aliis minare; me" inquit "non falles, era;<BR>flagris sum caesus , uerum quia dixi modo."
</P>

<P>
<BR><B>XVIII. [Gallus et feles lecticarii]<BR>Nimiam securitatem saepe in periculum homines ducere
</P>

<P>
</B>Feles habebat gallus lecticarios.<BR>Hunc gloriose uulpes ut uidit uehi,<BR>sic est locuta: "Moneo praecaueas dolum;<BR>istorum uultus namque si consideres,<BR>praedam portare iudices, non sarcinam."<BR>Postquam esurire coepit felum societas,<BR>discerpsit dominum et fecit partes funeris.
</P>

<P>
<BR><B>XIX. [Scrofa parturiens et lupus]<BR>Faciendum prius de homine periculum quam eius te committas fidei
</P>

<P>
</B>Premente partu scrofa cum gemeret iacens.<BR>Accurrit lupus et obstetricis partibus<BR>se posse fungi dixit, promittens opem.<BR>Quae uero nosset pectoris fraudem improbi,<BR>suspectum officium repudiauit malefici<BR>et "Satis est" inquit "si recedis longius."<BR>Quodsi perfidiae se commisisset lupi,<BR>pari dolore fata deflesset sua.
</P>

<P>
<BR><B>XX. [Aesopus et seruus profugus]<BR>Non esse malo addendum malum
</P>

<P>
</B>Seruus profugiens dominum naturae asperae<BR>Aesopo occurrit, notus e uicinia.<BR>"Quid tu confusus?" "Dicam tibi clare, pater,<BR>hoc namque es dignus appellari nomine,<BR>tuto querela quia apud te deponitur.<BR>Plagae supersunt, desunt mihi cibaria.<BR>Subinde ad uillam mittor sine uiatico.<BR>Domi si cenat, totis persto noctibus;<BR>siue est uocatus, iaceo ad lucem in semita.<BR>emerui libertatem, canus seruio.<BR>Vllius essem culpae mihi si conscius,<BR>aequo animo ferrem. Nunquam sum factus satur,<BR>et super infelix saeuum patior dominium.<BR>Has propter causas et quas longum est promere<BR>abire destinaui quo tulerint pedes."<BR>"Ergo" inquit "audi: cum mali nil feceris,<BR>haec experiris, ut refers, incommoda;<BR>quid si peccaris? Quae te passurum putas?"<BR>Tali consilio est a fuga deterritus.
</P>

<P>
<BR><B>XXI. [Equus circensis]<BR>Ferendum esse aequo animo quidquid acciderit
</P>

<P>
</B>Equum e quadriga multis palmis nobilem<BR>abegit quidam et in pistrinum uendidit.<BR>Productus ad bibendum cum foret a molis,<BR>incircum aequales ire conspexit suos,<BR>ut grata ludis redderent certamina.<BR>Lacrimis obortis "Ite felices," ait,<BR>"celebrate sine me cursu sollemnem diem;<BR>ego, quo scelesta furis attraxit manus,<BR>ibi sorte tristi fata deflebo mea."
</P>

<P>
<BR><B>XXII. [Vrsus esuriens]<BR>Famam acuere animantibus ingenium
</P>

<P>
</B>Si quando in siluis urso desunt copiae,<BR>scopulosum ad litus currit et prendens petram<BR>pilosa crura sensim demittit uado;<BR>quorum inter uillos haeserunt cancri simul,<BR>in terram adsiliens excutit praedam maris,<BR>escaque fruitur passim collecta uafer.<BR>Ergo etiam stultis acuit ingenium fames.
</P>

<P>
<BR><B>XXIII. [Viator et coruus]<BR>Verbis saepenumero homines decipi solere
</P>

<P>
</B>Quidam per agros deuium carpens iter<BR>AVE exaudiuit, et moratus paululum,<BR>adesse ut uidit nullum, corripuit gradum.<BR>Iterum salutat idem ex occulto sonus.<BR>Voce hospitali confirmatus restitit,<BR>ut, quisquis esset, par officium reciperet.<BR>Cum circumspectans errore haesisset diu<BR>et perdidisset tempus aliquot milium,<BR>ostendit sese coruus et superuolans<BR>AVE usque ingessit. Tum se lusum intelligens<BR>"At male tibi sit" inquit, "ales pessime,<BR>qui festinantis sic detinuisti pedes."
</P>

<P>
<BR><B>XXIV. [Pastor et capella]<BR>Nihil ita occultum esse quod non reuelatur
</P>

<P>
</B>Pastor capellae cornu baculo fregerat:<BR>rogare coepit ne se domino proderet.<BR>"Quamuis indigne laesa reticebo tamen;<BR>sed res clamabit ipsa quid deliqueris."
</P>

<P>
<BR><B>XXV. [Serpens et lacerta]<BR>Vbi leonis pellis deficit, uulpinam insuendam esse; hoc est, ubi<BR>deficiunt uires astu utendum<BR></B><BR>Serpens lacertam forte auersam prenderat,<BR>quam deuorare patula cum uellet gula,<BR>arripuit illa prope iacentem surculum,<BR>et pertinaci morsu transuersum tenens<BR>auidum solleti rictum frenauit mora.<BR>praedam dimisit ore serpens inritam.
</P>

<P>
<BR><B>XXVI. [Cornix et ouis]<BR>Multos lacessere debiles et cedere fortibus
</P>

<P>
</B>Odiosa cornix super ouem consederat;<BR>quam dorso cum tulisset inuita et diu,<BR>"Hoc" inquit "si dentato fecisses cani,<BR>poenas dedisses." Illa contra pessima:<BR>"Despicio inermes, eadem cedo fortibus;<BR>scio quem lacessam, cui dolosa blandiar.<BR>ideo senectam mille in annos prorogo."
</P>

<P>
<BR><B>XXVII. [Socrates et seruus nequam]<BR>Nullum maledictum esse grauius conscientia
</P>

<P>
</B>Cum seruus nequam Socrati male diceret,<BR>uxorem domini qui corrupisset sui,<BR>idque ille sciret notum circumstantibus,<BR>"Places tibi" inquit "quia cui non debes places;<BR>sed non impune, quia cui debes non places."
</P>

<P>
<BR><B>XXVIII. [Lepus et bubulcus]<BR>Multos uerbis blandos esse, pectore infideles<BR></B><BR>Cum uenatorem celeri pede fugeret lepus<BR>et a bubulco uisus ueprem inreperet:<BR>"Per te oro superos perque spes omnes tuas,<BR>ne me indices, bubulce; nihil umquam mali<BR>huic agro feci." Et rusticus: "Ne timueris;<BR>late securus." Iamque uenator sequens:<BR>"Quaeso, bubulce, numquid huc uenit lepus?"<BR>"Venit, sed abiit hac ad laeuam," et dexteram<BR>demonstrat nutu partem. Venator citus<BR>non intellexit seque e conspectu abstulit.<BR>Tunc sic bubulcus: "Ecquid est gratum tibi,<BR>quod te celaui?" "Linguae prorsus non nego<BR>habere atque agere maximas me gratias;<BR>uerum oculis ut priueris opto perfidis."
</P>

<P>
<BR><B>XXIX. [Meretrix et iuuenis]<BR>Multa esse nobis iocunda quae tamen sunt incommoda
</P>

<P>
</B>Cum blandiretur iuueni meretrix perfida,<BR>et ille laesus multis saepe iniuriis<BR>tamen praeberet sese facilem mulieri,<BR>sic insidiatrix: "Omnes muneribus licet<BR>contendant, ego te plurimi facio tamen."<BR>Iuuenis recordans quotiens deceptus foret:<BR>"Lubenter," inquit, "mea lux, hanc uocem audio,<BR>non quod fidelis, sed quod iucunda est mihi."
</P>

<P>
<BR><B>XXX. [Fiber]<BR>Multi uiuerent se salutis gratia parui facerent fortunas
</P>

<P>
</B>Canes effugere cum iam non possit fiber<BR>(Graeci loquaces quem dixerunt castorem<BR>et indiderunt bestiae nomen dei,<BR>illi qui iactant se uerborum copia),<BR>abripere morsu fertur testiculos sibi,<BR>quia propter illos sentiat sese peti.<BR>Diuina quod ratione fieri non negem;<BR>uenator namque simul inuenit remedium,<BR>omittit ipsum persequi et reuocat canes.<BR>Hoc si praestare possent homines, ut suo<BR>uellent carere, tuti posthac uiuerent;<BR>haud quisquam insidias nudo faceret corpori.
</P>

<P>
<B>XXXI. [Papilio et uespa]<BR>Non praeteritam sed praesentem aspiciendam esse fortunam
</P>

<P>
</B>Papilio uespam prope uolantem uiderat:<BR>"O sortem iniquam! Dum uiuebant corpora,<BR>quorum ex reliquiis animam nos accepimus,<BR>ego eloquens in pace, fortis proeliis,<BR>arte omni princeps inter aequalis fui;<BR>en cuncta leuitas putris et uolito cinis.<BR>Tu, qui fuisti mulus clitellarius,<BR>quemcumque uisum est laedis infixo aculeo."<BR>At uespa dignam memoria uocem edidit:<BR>"Non qui fuerimus, sed qui nunc simus, uide."
</P>

<P>
<BR><B>XXXII. [Terraneola et uulpes]<BR>Prauis non esse fidem adhibendam
</P>

<P>
</B>Auis quam dicunt terraneolam rustici,<BR>in terra nidum quia componit scilicet,<BR>forte occucurrit improbae uulpeculae,<BR>qua uisa pennis altius se sustulit.<BR>"Salue," inquit illa, "cur me fugisti obsecro?<BR>Quasi non abunde sit mihi in prato cibus,<BR>grilli, scarabaei, locustarum copia;<BR>nihil est quod metuas, ego te multum diligo<BR>propter quietos mores et uitam probam."<BR>Respondit cantrix: "Tu quidem bene praedicas,<BR>in campo non par, [par] sum sublimis tibi.<BR>Quin sequere; tibi salutem hic committo meam."
</P>

<div class="footer">
	<p>
		<a href="/phaedrus.html">Phaedrus</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>

</BODY>
</HTML>