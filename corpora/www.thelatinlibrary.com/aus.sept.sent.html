<html>
	<head>
		<title>
			Ausonius: Septem Sapientum Sententiae
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>AVSONII SEPTEM SAPIENTUM SENTENTIAE

<p class=border></P>

<p>
1. Bias Prieneus.
</p>

<p>
Quaenam summa boni? mens semper conscia recti.<br>
Pernicies homni quae maxima? solus homo alter.<br>
Quis dives? qui nil cupiet.  Quis pauper? avarus.<br>
Quae dos matronis pulcherrima? vita pudica.<br>
Quae casta est? de qua mentiri fama veretur.<br>
Quod prudentis opus? cum possis, nolle nocere.<br>
Quid stulti proprium? non posse et velle nocere.
</p>

<p>
2. Pittacus Mitylenaeus.
</p>

<p>
Loqui ignorabit, qui tacere nesciet.<br>
Bono probari malo, quam multis malis.
</p>

<p>
Demens superbis invidet felicibus.<br>
Demens dolorem ridet infelicium.<br>
Pareto legi, quisquis legem sanxeris.<br>
Plures amicos re secunda comparas.<br>
Paucos amicos rebus adversis probas.
</p>

<p>
 3. Cleobulus Lindius.
</p>

<p>
Quanto plus liceat, tam libeat minus.<br>
Fortunae invidiae est inmeritus miser.<br>
Felix criminibus non erit hoc diu.<br>
Ignoscas aliis multa, nihil tibi.<br>
Parcit quisque malis, perdere vult bonos.<br>
Malorum meritis gloria non datur.<br>
Turpis saepe datur fama minoribus.
</p>

<p>
4. Periander Corinthius.
</p>

<p>
Numquam discrepat utile ab decoro.<br>
Plus est sollicitus magis beatus.<br>
Mortem optare malum, timere peius.<br>
Faxis, ut libeat, quod est necesse.<br>
Multis terribilis timeto multos.<br>
Si Fortuna iuvat, caveto tolli.<br>
Si fortuna tonat, caveto mergi.
</p>

<p>
 5. Solon Atheniensis
</p>

<p>
Tunc beatum dico vitam, cum peracta fata sunt.<br>
Par pari iugator coniux: quidquid inpar, dissidet.<br>
Non erunt honores umquam fortuiti muneris.<br>
Clam coarguas propinquum, propalam laudaveris.<br>
Pulchrius multo est parari, quam creari nobilem.<br>
Certa si decreta sors est, quid cavere proderit?<br>
Sive sunt incerta cuncta, quid timere convenit?
</p>

<p>
6. Chilon Lacedaemonius.
</p>

<p>
Nolo minor me timeat despiciatque maior.<br>
Vive memor mortis, item vive memor salutis.<br>
Tristia cuncta exsuperas aut animo aut amico.<br>
Tu bene si quid facias, non meminisse fas est.<br>
Quae bene facta accipias, perpetuo memento.<br>
Grata senectus homini, quae parilis iuventae:<br>
Illa iuventa est gravior, quae similis senectae.
</p>

<p>
7. Anacharsis Scythes.
</p>

<p>
Turpe quid ausurus te sine teste time.<br>
Vita perit, mortis gloria non moritur.
</p>

<p>
Quod facturus eris, dicere distuleris.<br>
Crux est, si metuas vincere quod nequeas.<br>
Cum vere obiurges, sic inimice iuvas;<br>
Cum falso laudes, tunc et inimice noces.<br>
Nil nimium.  Satis est, ne sit et hoc nimium.
</p>

<p class=border></P>

<p>
<table border=0 cellspacing=15 cellpadding=0 align=Center>
<tr>
	<td><a href="misc.html">The Miscellany</a>
	<td><a href="index.html">The Latin Library</A>
	<td><a href="classics.html">The Classics Page</A>
</TABLE>
</p>
</BODY></HTML>