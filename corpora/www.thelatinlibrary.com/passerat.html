<html>
	<head>
		<title>
			Jean Passerat
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>JEAN PASSERAT<br>
<span style="font-size: 80%;">(1534-1602)</SPAN>
</p>

<p class=pagehead>POEMA CI N. JOANNIS PASSERATI REGII IN ACADEMIA PARISIENSI PROFESSORIS AD<br>
ORNATISSIMVM VIRVM ERRICVM MEMMIVM
</p>

<p class=border></P>

<p>
[de nihilo]
<p>
Janus adest, festae poscunt sua dona kalendae.<br>
munus abest festis quod possim offerre kalendis.<br>
siccine Castalius nobis exaruit humor?<br>
usque adeo ingenii nostri est exhausta facultas,<br>
immunem ut uideat redeuntis ianitor anni?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
quod nusquam est, potius noua per uestigia quaeram.<br>
Ecce autem partes dum sese uersat in omnes<br>
inuenit mea Musa NIHIL, ne despice munus.<br>
nam NIHIL est gemmis, NIHILest pretiosius auro.<br>
huc animum, huc igitur uultus aduerte benignos:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>10</FONT><br>
res noua narratur quae nulli audita priorum,<br>
Ausonii et Graii dixerunt caetera uates,<br>
Ausoniae indictum NIHIL est Graecaeque Camoenae.<br>
E caelo quacunque Ceres sua prospicit arua,<br>
aut genitor liquidis orbem complectitur ulnis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>15</FONT><br>
Oceanus, NIHIL interitus et originis expers.<br>
Immortale NIHIL, NIHIL omni parte beatum.<br>
quod si hinc maiestas et uis diuina probatur,<br>
num quid honore de&ucirc;m, num quid dignabimur aris?<br>
conspectu lucis NIHILest iucundius almae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>20</FONT><br>
uere NIHIL, NIHIL irriguo formosius horto,<br>
floridius pratis, Zephyri clementius aura;<br>
in bello sanctum NIHIL est, Martisque tumultu:<br>
justum in pace NIHIL, NIHIL est in foedere tutum.<br>
felix cui NIHIL est, (fuerat haec uota Tibullo)&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>25</FONT><br>
non timet insidias: fures, incendia temnit:<br>
sollicitas sequitur nullo sub iudice lites.<br>
ille ipse inuictis qui subiicit omnia fatis<br>
Zenonis sapiens, NIHIL admiratur et optat.<br>
Socratici gregis fuit ista scientia quondam,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>30</FONT><br>
scire NIHIL, studio cui nunc imcumbitur uni.<br>
nec quicquam in ludo mauult didicisse juuentus,<br>
ad magnas quia ducit opes, et culmen honorum.<br>
nosce NIHIL, nosces fertur quod Pythagoreae<br>
grano haerere fabae, cui uox adiuncta negantis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>35</FONT><br>
multi Mercurius freti duce uiscera terrae<br>
pura liquefaciunt simul, et patrimonia miscent,<br>
arcano instantes operi, et carbonibus atris,<br>
qui tantum exhausti damnis, fractique labore,<br>
inueniunt atque inuentum NIHIL usque requirunt,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>40</FONT><br>
hoc dimetiri non ulla decempeda possit:<br>
nec numeret Libycae numerum qui callet arenae:<br>
et Phoebo ignotum NIHIL NIHIL altius astris.<br>
tuque, tibi licet eximium sit mentis acumen,<br>
omnem in naturam penetrans, et in abdita rerum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>45</FONT><br>
pace tua, Memmi, NIHIL ignorare uideris.<br>
sole tamen NIHIL est, et puro clarius igne.<br>
tange NIHIL, dicesque NIHIL sine corpore tangi.<br>
cerne NIHIL, cerni dices NIHIL absque colore.<br>
surdum audit loquiturque NIHIL sine uoce, uolatque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>50</FONT><br>
absque ope pennarum, et graditur sine cruribus ullis.<br>
absque loce motuque NIHIL per inane uagatur.<br>
humano generi utilius NIHIL arte medendi.<br>
ne rhombos igitur, neu Thessala murmura tentet<br>
Idalia uacuum traiectus arundina pectus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>55</FONT><br>
neu legat Idaeo Dictaeum in uertice gramen.<br>
uulneribus saeui NIHIL auxiliatur amoris.<br>
uexerit et quempis trans moestas portitor undas,<br>
ad superas imo NIHIL hunc reuocabit ab oreo.<br>
inferni NIHIL inflectit praecordia regis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>60</FONT><br>
parcarumque colos, et inexorabile pensum.<br>
obruta Phlegraeis campis Titania pubes<br>
fulmineo sensit NIHIL esse potentius ictu:<br>
porrigitur magni NIHIL extra moenia mundi:<br>
diique NIHIL metuunt.  quid longo carmine plura&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>65</FONT><br>
commemorem?  uirtute NIHIL praestantius ipsa,<br>
splendidius NIHIL est; NIHIL est Ioue denique maius.<br>
sed tempus finem argutis imponere nugis:<br>
ne tibi si multa laudem mea carmina charta,<br>
de NIHILO NIHILI pariant fastidia uersus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>70</FONT>
</p>

<p>
FINIS
</p>
<p class=border></P>
<p>
<table border=0 cellspacing=15 cellpadding=0 align=Center>
<tr>
	<td><a href="neo.html">Neo-Latin</a>
	<td><a href="index.html">The Latin Library</a>
	<td><a href="classics.html">The Classics Page</a>
</TABLE>
</P>
</BODY>
</HTML>