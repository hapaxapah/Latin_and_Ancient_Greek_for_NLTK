<html>
	<head>
		<title>
			Ausonius: Mosella
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>AVSONII MOSELLA

<p class=border></P>

<p>
Transieram celerem nebuloso flumine Nauam<br>
Addita miratus ueteri noua moenia Vinco,<br>
Aequauit Latias ubi quondam Gallia Cannas<br>
Infletaeque iacent inopes super arua cateruae.<br>
Vnde iter ingrediens nemorosa per auia solum<br>
Et nulla humani spectans uestigia cultus<br>
Praetereo arentem sitientibus undique terris<br>
Dumnissum riguasque perenni fonte Tabernas<br>
Aruaque Sauromatum nuper metata colonis:<br>
Et tandem primis Belgarum conspicor oris<br>
Noiomagum, diui castra inclita Constantini.<br>
Purior hic campis aer Phoebusque sereno<br>
Lumine purpureum reserat iam sudus Olympum;<br>
Nec iam consertis per mutua uincula ramis<br>
Quaeritur exclusum uiridi caligine caelum;<br>
Sed liquidum iubar et rutilam uisentibus aethram<br>
Libera perspicui non inuidet aura diei.<br>
In speciem tum me patriae cultumque nitentis<br>
Burdigalae blando pepulerunt omnia uisu:<br>
Culmina uillarum pendentibus edita ripis<br>
Et uirides Baccho colles et amoena fluenta<br>
Subter labentis tacito rumore Mosellae.<br>
Salue, amnis, laudate agris, laudate colonis,<br>
Dignata imperio debent cui moenia Belgae:<br>
Amnis odorifero iuga uitea consite Baccho,<br>
Consite gramineas, amnis uiridissime, ripas:<br>
Nauiger ut pelagus, deuexas pronus in undas<br>
Vt fluuius, uitreoque lacus imitate profundo<br>
Et riuos trepido potes aequiperare meatu<br>
Et liquido gelidos fontes praecellere potu:<br>
Omnia solus habes, quae fons, quae riuus et amnis<br>
Et lacus et biuio refluus manamine pontus.<br>
Tu placidis praelapsus aquis nec murmura uenti<br>
Vlla nec occulti pateris luctamina saxi.<br>
Non spirante uado rapidos properare meatus<br>
Cogeris, extantes medio non aequore terras<br>
Interceptus habes, iusti ne demat honorem<br>
Nominis, exclusum si diuidat insula flumen.<br>
Tu duplices sortite uias, et cum amne secunda<br>
Defluis, ut celeres feriant uada concita remi,<br>
Et cum per ripas nusquam cessante remulco<br>
Intendunt collo malorum uincula nautae.<br>
Ipse tuos quotiens miraris in amne recursus<br>
Legitimosque putas prope segnius ire meatus!<br>
Tu neque limigenis ripam praetexeris uluis,<br>
Nec piger immundo perfundis litora caeno:<br>
Sicca in primores pergunt uestigia lymphas.<br>
I nunc et Phrygiis sola leuia consere crustis<br>
Tendens marmoreum laqueata per atria campum;<br>
Ast ego despectis, quae census opesque dederunt,<br>
Naturae mirabor opus, non cura nepotum<br>
Laetaque iacturis ubi luxuriatur egestas.<br>
Hic solidae sternunt umentia litora harenae,<br>
Nec retinent memores uestigia pressa figuras.<br>
Spectaris uitreo per leuia terga profundo,<br>
Secreti nihil amnis habens: utque almus aperto<br>
Panditur intuitu liquidis obtutibus aer<br>
Nec placidi prohibent oculos per inania uenti,<br>
Sic demersa procul durante per intima uisu<br>
Cernimus arcanique patet penetrale profundi,<br>
Cum uada lene meant liquidarum et lapsus aquarum<br>
Prodit caerulea dispersas luce figuras:<br>
Quod sulcata leui crispatur harena meatu,<br>
Inclinata tremunt uiridi quod gramina fundo;<br>
Vsque sub ingenuis agitatae fontibus herbae<br>
Vibrantes patiuntur aquas lucetque latetque<br>
Calculus et uiridem distinguit glarea muscum:<br>
Tota Caledoniis talis pictura Britannis,<br>
Cum uirides algas et rubra corallia nudat<br>
Aestus et albentes, concharum germina, bacas,<br>
Delicias hominum, locupletibus atque sub undis<br>
Assimulant nostros imitata monilia cultus.<br>
Haud aliter placidae subter uada laeta Mosellae<br>
Detegit admixtos non concolor herba lapillos.<br>
Intentos tamen usque oculos errore fatigant<br>
Interludentes, examina lubrica, pisces.<br>
Sed neque tot species obliquatosque natatus<br>
Quaeque per aduersum succedunt agmina flumen,<br>
Nominaque et cunctos numerosae stirpis alumnos<br>
Edere fas aut ille sinit, cui cura secundae<br>
Sortis et aequorei cessit tutela tridentis.<br>
Tu mihi flumineis habitatrix Nais in oris,<br>
Squamigeri gregis ede choros liquidoque sub alueo<br>
Dissere caeruleo fluitantes amne cateruas.<br>
Squameus herbosas capito inter lucet harenas<br>
Viscere praetenero fartim congestus aristis<br>
Nec duraturus post bina trihoria mensis,<br>
Purpureisque salar stellatus tergora guttis,<br>
Et nullo spinae nociturus acumine rhedo,<br>
Effugiensque oculos celeri leuis umbra natatu.<br>
Tuque per obliqui fauces uexate Saraui,<br>
Qua bis terna fremunt scopulosis ostia pilis,<br>
Cum defluxisti famae maioris in amnem,<br>
Liberior laxos exercei, barbe, natatus:<br>
Tu melior peiore aeuo, tibi contigit omni<br>
Spirantum ex numero non illaudata senectus.<br>
Nec te puniceo rutilantem uiscere, salmo,<br>
Transierim, latae cuius uaga uerbera caudae<br>
Gurgite de medio summas referuntur in undas,<br>
Occultus placido cum proditur aequore pulsus.<br>
Tu loricato squamosus pectore, frontem<br>
Lubricus et dubiae facturus fercula cenae<br>
Tempora longarum fers incorrupte morarum,<br>
Praesignis maculis capitis, cui prodiga nutat<br>
Aluus opimatoque fluens abdomine uenter.<br>
Quaeque per Illyricum, per stagna binominis Histri<br>
Spumarum indiciis caperis, mustela, natantum<br>
In nostrum subuecta fretum, ne lata Mosellae<br>
Flumina tam celebri defraudarentur alumno.<br>
Quis te naturae pinxit color! atra superne<br>
Puncta notant tergum, qua lutea circuit iris;<br>
Lubrica caeruleus perducit tergora fucus;<br>
Corporis ad medium fartim pinguescis, at illinc<br>
Vsque sub extremam squalet cutis arida caudam.<br>
Nec te, delicias mensarum, perca, silebo,<br>
Amnigenos inter pisces dignande marinis,<br>
Solus puniceis facilis contendere mullis:<br>
Nam neque gustus iners solidoque in corpore partes<br>
Segmentis coeunt, sed dissociantur aristis.<br>
Hic etiam Latio risus praenomine, cultor<br>
Stagnorum, querulis uis infestissima ranis,<br>
Lucius, obscuras ulua caenoque lacunas<br>
Obsidet; hic nullos mensarum lectus ad usus<br>
Feruet fumosis olido nidore popinis.<br>
Quis non et uirides, uulgi solacia, tincas<br>
Norit et alburnos, praedam puerilibus hamis,<br>
Stridentesque focis, obsonia plebis, alausas?<br>
Teque inter species geminas neutrumque et utrumque,<br>
Qui necdum salmo nec iam salar ambiguusque<br>
Amborum medio, sario, intercepte sub aeuo?<br>
Tu quoque flumineas inter memorande cohortes,<br>
Gobio, non geminis maior sine pollice palmis,<br>
Praepinguis, teres, ouipara congestior aluo<br>
Propexique iubas imitatus, gobio, barbi.<br>
Nunc, pecus aequoreum, celebrabere, magne silure,<br>
Quem velut Actaeo perductum tergora oliuo<br>
Amnicolam delphina reor: sic per freta magnum<br>
Laberis et longi uix corporis agmina solvis<br>
Aut breuibus defensa uadis aut fluminis uluis.<br>
At cum tranquillos moliris in amne meatus,<br>
Te uirides ripae, te caerula turba natantum,<br>
Te liquidae mirantur aquae: diffunditur alueo<br>
Aestus et extremi procurrunt margine fluctus.<br>
Talis Atlantiaco quondam ballena profundo,<br>
Cum uento motuue suo telluris ad oras<br>
Pellitur, exclusum fundit mare, magnaque surgunt<br>
Aequora, uicinique timent deereseere montes.<br>
Hic tamen, hie nostrae mitis ballena Mosellae<br>
Exitio procul est magnoque honor additus amni.<br>
Iam liquidas spectasse uias et lubriea pisces<br>
Agmina multiplicesque satis numerasse cateruas.<br>
Indueant aliam spectacula uitea pompam<br>
Sollicitentque uagos Baccheia munera uisus,<br>
Qua sublimis apex longo super ardua tractu<br>
Et rupes et aprica iugi flexusque sinusque<br>
Vitibus assurgunt naturalique theatro.<br>
Gauranum sie alma iugum uindemia uestit<br>
Et Rhodopen, proprioque nitent Pangaea Lyaeo;<br>
Sic uiret Ismarius super aequora Thracia collis;<br>
Sic mea flauentem pingunt uineta Garunnam.<br>
Summis quippe iugis tendentis in ultima cliui<br>
Conseritur uiridi fluuialis margo Lyaeo.<br>
Laeta operum plebes festinantesque coloni<br>
Vertice nunc summo properant, nunc deiuge dorso,<br>
Certantes stolidis clamoribus. Inde uiator<br>
Riparum subiecta terens, hinc nauita labens<br>
Probra canunt seris cultoribus: astrepit ollis<br>
Et rupes et silua tremens et concauus amnis.<br>
Nec solos homines delectat scaena locorum:<br>
Hic ego et agrestes Satyros et glauca tuentes<br>
Naidas extremis credam concurrere ripis,<br>
Capripedes agitat cum laeta proteruia Panas<br>
Insultantque uadis trepidasque sub amne sorores<br>
Terrent indocili pulsantes uerbere fluctum.<br>
Saepe etiam mediis furata e collibus uuas<br>
Inter Oreiadas Panope fluuialis amicas<br>
Fugit lasciuos, paganica numina, Faunos.<br>
Dicitur et, medio cum sol stetit aureus orbe,<br>
Ad commune fretum Satyros uitreasque sorores<br>
Consortes celebrare choros, cum praebuit horas<br>
Secretas hominum coetu flagrantior aestus;<br>
Tunc insultantes sua per freta ludere Nymphas<br>
Et Satyros mersare uadis rudibusque natandi<br>
Per medias exire manus, dum lubrica falsi<br>
Membra petunt liquidosque fouent pro corpore fluctus.<br>
Sed non haec spectata ulli nec cognita uisu<br>
Fas mihi sit pro parte loqui: secreta tegatur<br>
Et commissa suis lateat reuerentia riuis.<br>
Illa fruenda palam species, cum glaucus opaco<br>
Respondet colli fluuius, frondere uidentur<br>
Fluminei latices et palmite consitus amnis.<br>
Quis color ille uadis, seras cum propulit umbras<br>
Hesperus et uiridi perfundit monte Mosellam!<br>
Tota natant crispis iuga motibus et tremit absens<br>
Pampinus et uitreis uindemia turget in undis.<br>
Annumerat uirides derisus nauita uites,<br>
Nauita caudiceo fluitans super aequora lembo<br>
Per medium, qua sese amni confundit imago<br>
Collis et umbrarum confinia conserit amnis.<br>
Haec quoque quam dulces celebrant spectacula pompas,<br>
Remipedes medio certant cum flumine lembi<br>
Et uarios ineunt flexus uiridesque per oras<br>
Stringunt attonsis pubentia germina pratis!<br>
Puppibus et proris alacres gestire magistros<br>
Impubemque manum super amnica terga uagantem<br>
<br>
<br>
Dum spectat, [uiridis qua surgit ripa, colonus,<br>
Non sentit] transire diem, sua seria ludo<br>
Posthabet: excludit ueteres noua gratia curas.<br>
Tales Cumano despectat in aequore ludos<br>
Liber, sulphurei cum per iuga consita Gauri<br>
Perque uaporiferi graditur uineta Veseui,<br>
Cum Venus Actiacis Augusti laeta triumphis<br>
Ludere lasciuos fera proelia iussit Amores,<br>
Qualia Niliacae classes Latiaeque triremes<br>
Subter Apollineae gesserunt Leucados arces,<br>
Aut Pompeiani Mylasena pericula belli<br>
Euboicae referunt per Auerna sonantia cumbae:<br>
Innocuos ratium pulsus pugnasque iocantes<br>
Naumachiae, Siculo qualis spectala Peloro,<br>
Caeruleus uiridi reparat sub irnagine pontus.<br>
Non aliam speciem petulantibus addit ephebis<br>
Pubertasque amnisque et picti rostra phaseli.<br>
Hos Hyperionio cum sol perfuderit aestu,<br>
Reddit nautales uitreo sub gurgite formas<br>
Et redigit pandas inuersi corporis umbras.<br>
Vtque agiles motus dextra laeuaque frequentant<br>
Et commutatis alternant pondera remis,<br>
Vnda refert alios, simulacra umentia, nautas:<br>
Ipsa suo gaudet simulamine nautica pubes<br>
Fallaces fluuio mirata redire figuras.<br>
Sic ubi compositos ostentatura capillos,<br>
Candentem late speculi explorantis honorem<br>
Cum primum carae nutrix admouit alumnae,<br>
Laeta ignorato fruitur uirguncula ludo<br>
Germanaeque putat formam spectare puellae:<br>
Oscula fulgenti dat non referenda metallo<br>
Aut fixas praetemptat acus aut frontis ad oram<br>
Vibratos captat digitis extendere crines:<br>
Talis ad umbrarum ludibria nautica pubes<br>
Ambiguis fruitur ueri falsique figuris.<br>
lam uero accessus faciles qua ripa ministrat,<br>
Scrutatur toto populatrix turba profundo<br>
Heu male defensos penetrali flumine pisces.<br>
Hic medio procul amne trahens umentia lina<br>
Nodosis decepta plagis examina uerrit;<br>
Ast hic, tranquillo qua labitur agmine flumen,<br>
Ducit corticeis fluitantia retia signis;<br>
Ille autem scopulis deiectas pronus in undas<br>
Inclinat lentae conexa caeumina uirgae<br>
Inductos escis iaciens letalibus hamos.<br>
Quos ignara doli postquam uaga turba natantum<br>
Rictibus inuasit patulaeque per intima fauces<br>
Sera occultati senserunt uulnera ferri,<br>
Dum trepidant, subit indicium crispoque tremori<br>
Vibrantis saetae nutans consentit harundo:<br>
Nec mora et excussam stridenti uerbere praedam<br>
Dexter in obliquum raptat puer; excipit ictum<br>
Spiritus, ut fractis quondam per inane flagellis<br>
Aura crepat motoque assibilat aere uentus.<br>
Exultant udae super arida saxa rapinae<br>
Luciferique pauent letalia tela diei,<br>
Cuique sub amne suo mansit uigor, aere nostro<br>
Segnis anhelatis uitam consumit in auris.<br>
Iam piger inualido uibratur corpore plausus,<br>
Torpida supremos patitur iam cauda tremores,<br>
Nec coeunt rictus, haustas sed hiatibus auras<br>
Reddit mortiferos expirans branchia flatus.<br>
Sic ubi fabriles exercet spiritus ignes,<br>
Accipit alterno cohibetque foramine uentos<br>
Lanea fagineis alludens parma cauernis.<br>
Vidi egomet quosdam leti sub fine trementes<br>
Collegisse animas, mox in sublime citatos<br>
Cernua subiectum praeceps dare corpora in amnem<br>
Desperatarum potientes rursus aquarum.<br>
Quos impos damni puer inconsultus ab alto<br>
Impetit et stolido captat prensare natatu.<br>
Sic Anthedonius Boeotia per freta Glaucus,<br>
Gramina gustatu postquam exitialia Circes<br>
Expertus carptas moribundis piscibus herbas<br>
Sumpsit, Carpathium subiit nouus accola pontum.<br>
Ille hamis et rete potens, scrutator operti<br>
Nereos, aequoream solitus conuerrere Tethyn,<br>
Inter captiuas fluitauit praedo cateruas.<br>
Talia despectant longo per caerula tractu<br>
Pendentes saxis instanti culmine uillae,<br>
Quas medius dirimit sinuosis flexibus errans<br>
Amnis, et alternas comunt praetoria ripas.<br>
Quis modo Sestiacum pelagus, Nepheleidos Helles<br>
Aequor, Abydeni freta quis miretur ephebi?<br>
Quis Chalcedonio constratum ab litore pontum,<br>
Regis opus magni, mediis euripus ubi undis<br>
Europaeque Asiaeque uetat concurrere terras?<br>
Non hic dira freti rabies, non saeua furentum<br>
Proelia caurorum; licet hic commercia linguae<br>
Iungere et alterno sermonem texere pulsu.<br>
Blanda salutiferas permiscent litora uoces<br>
Et uoces et paene manus: resonantia utrimque<br>
Verba refert mediis concurrens fluctibus echo.<br>
Quis potis innumeros cultusque habitusque retexens<br>
Pandere tectonicas per singula praedia formas?<br>
Non hoc spernat opus Gortynius aliger, aedis<br>
Conditor Euboicae, casus quem fingere in auro<br>
Conantem Icarios patrii pepulere dolores;<br>
Non Philo Cecropius, non qui laudatus ab hoste<br>
Clara Syracosii traxit certamina belli.<br>
Forsan et insignes hominumque operumque labores<br>
Hic habuit decimo celebrata uolumine Mareei<br>
Hebdomas, hic clari uiguere Menecratis artes<br>
Atque Ephesi spectata manus uel in arce Mineruae<br>
Ictinus, magico cui noetua perlita fuco<br>
Allicit omne genus uolucres perimitque tuendo.<br>
Conditor hic forsan fuerit Ptolomaidos aulae<br>
Dinochares, quadro cui in fastigia cono<br>
Surgit et ipsa suas consumit pyramis umbras.<br>
Iussus ob incesti qui quondam foedus amoris<br>
Arsinoen Pharii suspendit in aere templi;<br>
Spirat enim tecti testudine corus achates<br>
Amatamque trahit ferrato crine puellam.<br>
Hos ergo aut horum similes est credere dignum<br>
Belgarum in terris scaenas posuisse domorum<br>
Molitos celsas fluuii decoramina uillas.<br>
Haec est natura sublimis in aggere saxi,<br>
Haec procurrentis fundata crepidine ripae,<br>
Haec refugit captumque sinu sibi uindicat amnem.<br>
Illa tenens collem, qui plurimus imminet amni,<br>
Vsurpat faciles per culta, per aspera uisus<br>
Vtque suis fruitur felix speculatio terris.<br>
Quin etiam riguis humili pede condita pratis<br>
Compensat celsi bona naturalia montis<br>
Sublimique minans irrumpit in aethera tecto<br>
Ostentas altam, Pharos ut Memphitica, turrim.<br>
Huic proprium clausos consaepto gurgite pisces<br>
Apricas scopulorum inter captare nouales.<br>
Haec summis innixa iugis labentia subter<br>
Flumina despectu iam caligante tuetur.<br>
Atria quid memorem uiridantibus assita pratis<br>
Innumerisque super nitentia tecla columnis?<br>
Quid quae fluminea substructa crepidine fumant<br>
Balnea, feruenti cum Mulciber haustus operto<br>
Voluit anhelatas tectoria per caua flammas<br>
Inclusum glomerans aestu expirante uaporem?<br>
Vidi ego defessos multo sudore lauacri<br>
Fastidisse lacus et frigora piscinarum,<br>
Vt uiuis fruerentur aquis, mox amne refotos<br>
Plaudenti gelidum flumen pepulisse natatu.<br>
Quod si Cumanis huc afforet hospes ab oris,<br>
Crederet Euboicas simulacra exilia Baias<br>
His donasse locis: tantus cultusque nitorque<br>
Allicit et nullum parit oblectatio luxum.<br>
Sed mihi qui tandem finis tua glauca fluenta<br>
Dicere dignandumque mari memorare Mosellam,<br>
Innumeri quod te diuersa per ostia late<br>
Incurrunt amnes? quamquam differre meatus<br>
Possent, sed celerant in te consumere nomen.<br>
Namque et Promeae Nemesaeque adiuta meatu<br>
Sura tuas properat non degener ire sub undas,<br>
Sura interceptis tibi gratificata fluentis,<br>
Nobilius permixta tuo sub nomine, quam si<br>
Ignoranda patri confunderet oslia ponto.<br>
Te rapidus Celbis, te marmote clarus Erubris<br>
Festinant famulis quam primum allambere lymphis:<br>
Nobilibus Celbis celebratus piscibus, ille<br>
Praecipiti torquens cerealia saxa rotatu<br>
Stridentesque trahens per leuia marmora serras<br>
Audit perpetuos ripa ex utraque tumultus.<br>
Praetereo exilem Lesuram tenuemque Drahonum<br>
Nec fastiditos Salmonae usurpo fluores:<br>
Nauiger undisona dudum me mole Sarauus<br>
Tota ueste uocat, longum qui distulit amnem,<br>
Fessa sub Augustis ut uolueret ostia muris.<br>
Nec minor hoc, tacitum qui per sola pinguia labens<br>
Stringit frugiferas felix Alisontia ripas.<br>
Mille alii, prout quemque suus magis impetus urget,<br>
Esse tui cupiunt: tantus properantibus undis<br>
Ambitus aut mores. Quod si tibi, dia Mosella,<br>
Smyrna suum uatem uel Mantua clara dedisset,<br>
Cederet Iliacis Simois memoratus in oris,<br>
Nec praeferre suos auderet Thybris honores.<br>
Da ueniam, da, Roma potens! pulsa, oro, facessat<br>
Inuidia et Latiae Nemesis non cognita linguae:<br>
Imperii sedem Romae tenuere parentes.<br>
Salue, magne parens frugum uirumque, Mosella!<br>
Te clari proceres, te bello exercita pubes,<br>
Aemula te Latiae decorat facundia linguae.<br>
Quin etiam mores et laetum fronte serena<br>
Ingenium natura tuis concessit alumnis;<br>
Nec sola antiquos ostentat Roma Catones,<br>
Aut unus tantum iusti sectator et aequi<br>
Pollet Aristides ueteresque illustrat Athenas.<br>
Verum ego quid laxis nimium spatiatus habenis<br>
Victus amore tui praeconia detero? conde,<br>
Musa, chelyn pulsis extremo carmine netis.<br>
Tempus erit, cum me studiis ignobilis oti<br>
Mulcentem curas seniique aprica fouentem<br>
Materiae commendet honos; cum facta uiritim<br>
Belgarum patriosque canam, decora inclita, mores:<br>
Mollia subtili nebunt mihi carmina filo<br>
Pierides tenuique aptas subtemine telas<br>
Percurrent: dabitur nostris quoque purpura fusis.<br>
Quis mihi tum non dictus erit? memorabo quietos<br>
Agricolas legumque catos fandique potentes,<br>
Praesidium sublime reis; quos curia summos<br>
Municipum uidit proceres propriumque senatum,<br>
Quos praetextati celebris facundia ludi<br>
Contulit ad ueteris praeconia Quintiliani,<br>
Quique suas rexere urbes purumque tribunal<br>
Sanguine et innocuas illustrauere secures,<br>
Aut Italum populos aquilonigenasque Britannos<br>
Praefecturarum titulo tenuere secundo;<br>
Quique caput rerum, Romam, populumque patresque<br>
Tantum non primo rexit sub nomine, quamuis<br>
Par fuerit primis: festinat soluere tandem<br>
Errorem fortuna suum libataque supplens<br>
Praemia iam ueri fastigia reddat honoris<br>
Nobilibus repetenda nepotibus. At modo coeptum<br>
Detexatur opus, dilata et laude uirorum<br>
Dicamus laeto per rura uirentia tractu<br>
Felicem fluuium Rhenique sacremus in undas.<br>
Caeruleos nunc, Rhene, sinus hyaloque uirentem<br>
Pande peplum spatiumque noui metare fluenti<br>
Fraternis cumulandus aquis. Nec praemia in undis<br>
Sola, sed Augustae ueniens quod moenibus urbis<br>
Spectauit iunctos natique patrisque triumphos<br>
Hostibus exactis Nicrum super et Lupodunum<br>
Et fontem Latiis ignotum annalibus Histri.<br>
Haec profligati uenit modo laurea belli,<br>
Hinc alias aliasque feret. Vos pergite iuncti<br>
Et mare purpureum gemino propellite tractu.<br>
Neu uereare minor, pulcherrime Rhene, uideri:<br>
Inuidiae nihil hospes habet; potiere perenni<br>
Nomine: tu fratrem famae securus adopta.<br>
Diues aquis, diues Nymphis, largitor utrique<br>
Alueus extendet geminis diuortia ripis<br>
Communesque uias diuersa per ostia fundet.<br>
Accedent uires, quas Francia quasque Chamaues<br>
Germanique tremant: tunc uerus habebere limes.<br>
Accedet tanto geminum tibi nomen ab amni,<br>
Cumque unus de fonte fluas, dicere bicornis.<br>
Haec ego, Viuisca ducens ab origine gentem,<br>
Belgarum hospitiis non per noua foedera notus,<br>
Ausonius, nomen Latium, patriaque domoque<br>
Gallorum extremos inter celsamque Pyrenen,<br>
Temperat ingenuos qua laeta Aquitanica mores,<br>
Audax exigua fide concino. Fas mihi sacrum<br>
Perstrinxisse amnem tenui libamine Musae.<br>
Nec laudem affecto, ueniam peto. Sunt tibi multi,<br>
Alme amnis, sacros qui sollicitare fluores<br>
Aonidum totamque solent haurire Aganippen.<br>
Ast ego quanta mei dederit se uena liquoris,<br>
Burdigalam cum me in patriam nidumque senectae<br>
Augustus, pater et nati, mea maxima cura,<br>
Fascibus Ausoniis decoratum et honore curuli<br>
Mittent emeritae post munera disciplinae,<br>
Latius Arctoi praeconia persequar amnis.<br>
Addam urbes, tacito quas subter laberis alueo,<br>
Moeniaque antiquis te prospectantia muris;<br>
Addam praesidiis dubiarum condita rerum,<br>
Sed modo securis non castra, sed horrea Belgis;<br>
Addam felices ripa ex utraque colonos<br>
Teque inter medios hominumque boumque labores<br>
Stringentem ripas et pinguia culta secantem.<br>
Non tibi se Liger anteferet, non Axona praeceps,<br>
Matrona non, Gallis Belgisque intersita finis,<br>
Santonico refluus non ipse Carantonus aestu.<br>
Concedet gelido Durani de monte uolutus<br>
Amnis, et auriferum postponet Gallia Tarnen,<br>
Insanumque ruens per saxa rotantia late<br>
In mare purpureum dominae tamen ante Mosellae<br>
Numine adorato Tarbellicus ibit Aturrus.<br>
Corniger externas celebrande Mosella per oras,<br>
Nec solis celebrande locis, ubi fonte superno<br>
Exeris auratum taurinae frontis honorem<br>
Quaque trahis placidos sinuosa per arua meatus<br>
Vel qua Germanis sub portibus ostia soluis:<br>
Si quis honos tenui uolet aspirare Camenae,<br>
Perdere si quis in his dignabitur otia Musis,<br>
Ibis in ora hominum laetoque fouebere cantu.<br>
Te fontes uiuique lacus, te caerula noscent<br>
Flumina, te ueteres, pagorum gloria, luci,<br>
Te Druna, te sparsis incerta Druentia ripis<br>
Alpinique colent fluuii duplicemque per urbem<br>
Qui meat et Dextrae Rhodanns dat nomina ripae;<br>
Te stagnis ego caeruleis magnumque sonoris<br>
Amnibus, aequoreae te commendabo Garunnae.
</p>

<p class=border></P>

<p>
<table border=0 cellspacing=15 cellpadding=0 align=Center>
<tr>
	<td><a href="misc.html">The Miscellany</a>
	<td><a href="index.html">The Latin Library</A>
	<td><a href="classics.html">The Classics Page</A>
</TABLE>
</p>
</BODY></HTML>