<html>
	<head>
		<title>
			DE CONSVLATV SVO FRAGMENTA
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>M. TVLLI CICERONIS DE CONSVLATV SVO FRAGMENTA </P>

<P class=border></P>

<p>

De consulatu suo, frg. 2

</p>

<p>

Principio aetherio flammatus Iuppiter igni<BR>
vertitur et totum conlustrat lumine mundum<BR>
menteque divina caelum terrasque petessit,<BR>
quae penitus sensus hominum vitasque retenta[n]t,<BR>
aetheris aeterni saepta atque inclusa cavernis.<BR>
Et si stellarum motus cursusque vagantis<BR>
nosse velis quae sint signorum in sede locatae,<BR>
quae verbo et falsis Graiorum vocibus errant,<BR>
re vera certo lapsu spatioque feruntur,<BR>
omnia iam cernes divina mente notata.<BR>
Nam primum astrorum volucris te consule motus<BR>
concursusque gravis stellarum ardore micanti[s]<BR>
tu quoque, cum tumulos Albano in monte nivalis<BR>
lustrasti et laeto mactasti lacte Latinas,<BR>
vidisti et claro tremulos ardore cometas;<BR>
multaque misceri nocturna strage putasti,<BR>
quod ferme dirum in tempus cecidere Latinae,<BR>
cum claram speciem concreto lumine luna<BR>
abdidit et subito stellanti nocte perempta est.<BR>
Quid vero Phoebi fax, tristis nuntia belli,<BR>
quae magnum ad columen flammato ardore volabat,<BR>
praecipitis caeli partis obitusque petessens?<BR>
Aut cum terribili perculsus fulmine civis<BR>
luce serenanti vitalia lumina liquit?<BR>
Aut cum se gravido tremefecit corpore tellus?<BR>
Iam vero variae nocturno tempore visae<BR>
terribiles formae bellum motusque monebant,<BR>
multaque per terras vates oracla furenti<BR>
pectore fundebant tristis minitantia casus;<BR>
atque ea quae lapsu tandem cecidere vetusto,<BR>
haec fore perpetuis signis clarisque frequentans<BR>
ipse deum genitor caelo terrisque canebat.<BR>
Nunc ea Torquato quae quondam et consule Cotta<BR>
Lydius ediderat Tyrrhenae gentis haruspex,<BR>
omnia fixa tuus glomerans determinat annus.<BR>
Nam pater altitonans stellanti nixus Olympo<BR>
ipse suos quondam tumulos ac templa petivit<BR>
et Capitolinis iniecit sedibus ignis.<BR>
Tum species ex aere vetus venerataque Nattae<BR>
concidit, elapsaeque vetusto numine leges,<BR>
et divom simulacra peremit fulminis ardor.<BR>
Hic silvestris erat Romani nominis altrix,<BR>
Martia, quae parvos Mavortis semine natos<BR>
uberibus gravidis vitali rore rigabat:<BR>
quae tum cum pueris flammato fulminis ictu<BR>
concidit atque avolsa pedum vestigia liquit.<BR>
Tum quis non, artis scripta ac monumenta volutans,<BR>
voces tristificas chartis promebat Etruscis?<BR>
Omnes civilem generosa[m] <AB> stirpe profectam<BR>
<VOL>vier ingentem Cladem pestemque monebant,<BR>
[vol] tum legum exitium constanti voce ferebant,<BR>
templa deumque adeo flammis urbemque iubebant<BR>
eripere et stragem horribilem caedemque vereri;<BR>
atque haec fixa gravi fato ac fundata teneri,<BR>
ni prius excelsum ad columen formata decore<BR>
sancta Iovis species claros spectaret in ortus:<BR>
tum fore ut occultos populus sanctusque senatus<BR>
cernere conatus posset, si solis ad ortum<BR>
conversa inde patrum sedes populique videret.<BR>
Haec tardata diu species multumque morata<BR>
consule te tandem celsa est in sede locata,<BR>
atque una fixi ac signati temporis hora<BR>
Iuppiter excelsa clarabat sceptra columna,<BR>
et clades patriae flamma ferroque parata<BR>
vocibus Allobrogum patribus populoque patebat.<BR>
Rite igitur veteres, quorum monumenta tenetis,<BR>
qui populos urbisque modo ac virtute regebant,<BR>
rite etiam vestri, quorum pietasque fidesque<BR>
praestitit et longe vicit sapientia cunctos,<BR>
praecipue coluere vigenti numine divos.<BR>
Haec adeo pcnitus cura videre sagaci<BR>
otia qui studiis laeti tenuere decoris,<BR>
inque Academia umbrifera nitidoque Lyceo<BR>
fuderunt claras fecundi pectoris artis.<BR>
E quibus ereptum primo iam a flore iuventae<BR>
te patria in media virtutum mole locavit.<BR>
Tu tamen anxiferas curas requiete relaxans,<BR>
quod patriae vacat, id studiis nobisque sacrasti.

</p>

<p>

De consulatu suo, frg. 6

</p>

<p>

Cedant arma togae, concedat laurea laudi!

</p>

<p>

De consulatu suo, frg. 7

</p>

<p>

O fortunatam natam me consule Romam!
</p>
<div class="footer">
	<p>
		<a href="/cic.html">Cicero</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY></HTML>
