<html>
	<head>
		<title>
			Fabricius Montanus: De Wilhelmo Thellio elegia
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>JOHANNES FABRICIUS MONTANUS<br>
<span style="font-size: 80%;">(1527-1566)</SPAN>
</p>


<p class=pagehead>DE WILHELMO THELLIO ELEGIA
</p>

<p class=border></P>

<p>
Helvetiae celebris pietate Rodolphus alumnus<br>
principis Hapsburga nomen ab arce tulit.<br>
cuius in acclivi sita vertice saxa vetusta,<br>
despiciunt ripas Ara propinque tuas.<br>
imperii postquam sed Caesar adeptus habenas<br>
ex humili meruit sceptra tenere loco,<br>
haud illum puduit manifesto teste fateri,<br>
deberi meritis, urbs Tigurina, tuis.<br>
vindice qua toties pepulisset finibus hostes,<br>
ipse quibus impar Marte futurus erat.<br>
cuius et auspiciis duxisset et aere cohortes,<br>
cum caperet regni tradita sceptra novi.<br>
hinc te divitiis, amplis et honoribus auxit,<br>
militiaeque tibi splendida signa dedit.<br>
insuper Helvetios alios sibi foedere iunxit,<br>
Martia quos acres norat ad arma viros.<br>
quorum saepe fidem laudavit, et ardua facta,<br>
aspera cum ferro res peragenda fuit.<br>
Caesar at hinc postquam superas concessit ad oras,<br>
perdidit iniustos fraude subacta viros.<br>
iussa tributa quibus, et vectigalia solvit,<br>
et largas dempto fine pependit opes.<br>
corpora quin dominis obnoxia facta tyrannis<br>
pondere servitii succubuere gravi.<br>
iamque aliquis solito subigens bove rura colonus<br>
occidit, et proprio sanguine tinxit humum.<br>
saepe latrociniis, et iniqui praesidis astu,<br>
cives in mediis occubuere viis.<br>
ex stabulis armenta rapi, sua tecta cremari<br>
flevit, et ereptos rustica turba lares,<br>
utque maritorum pollutos caede penates,<br>
ut taceam foedi crimen adulterii.<br>
invitis quoties vis est illata puellis<br>
et matris frustra virgo occupavit opem?<br>
hic fuit Helvetiae status: haec quibus aspera visa<br>
forma, quibus cordi iusque piumque fuit,<br>
supplicium vel morte luunt, vel carcere pendunt,<br>
sunt quibus exilii poena parata fuit.<br>
sed cum pressa malis virtus humana fatiscit,<br>
auxilio praesens tunc solet esse Deus.<br>
impia Grisleri fugiunt quem facta tyranni,<br>
(nam fuit Helvetia praeses et ipse soli?)<br>
arboris a viridi suspensum fronde galerum<br>
a populo voluit praetereuntque coli.<br>
iamque frequens illum vulgus, formidine poenae,<br>
fama refert flexo praeteriisse genu.<br>
Thellius 'una Deo debetur gloria' dixit:<br>
'pileus arcendis imbribus aptus erit.'<br>
intumuit praeses, totusque in imagine poenae,<br>
'perfidiae pretium filius' (inquit) 'erit.'<br>
dixerat: expediunt famuli mox iussa tyranni.<br>
proh scelus: insanum non timuere nefas.<br>
ducitur hinc teneris vinctus post terga lacertis<br>
filius, et patrios sistitur ante pedes.<br>
praeses ait: 'toto memorabile nomen in orbe<br>
arte sagittandi nuper adeptus habes,<br>
utque puto gestas ferientes cuncta sagittas,<br>
figis et in iusso qualibet arte loco.<br>
si quid habent igitur vulgi praeconia veri,<br>
et potes: eia age, nunc experiare licet.<br>
natus ab adversi sistetur robore trunci,<br>
(non procul in molli gramine truncus erat)<br>
eius et in capitis ponetur vertice pomum.<br>
quod feries telis ingeniose tuis.' -<br>
Thellius imperio stupuit non secius isto,<br>
quam si membra sibi diripienda forent.<br>
nec mirum: sceleris mentem perstrinxit imago,<br>
omnis et in nato cura paterna stetit.<br>
quid faceret? rigidum tentat mollire tyrannum<br>
paucaque pro nato verba rogantis ait.<br>
praeses ait contra: 'sic sic dabis improbe poenas,<br>
discet ab exemplo cetera turba tuo.'<br>
nec mora, frondenti signatur limite meta,<br>
est et uterque suum iussus adire locum.<br>
digressurus erat, parvo prius oscula nato<br>
dat pater, et lacrimis immaduere genae.<br>
scena theatrali densatur plurima circo:<br>
quisquis adest (tacito sed tamen ore) favet.<br>
stat puer et largis humectas flectibus ora,<br>
impediunt teneras vincula dura manus,<br>
sed pater imperio quod erat parere necesse,<br>
promit de pharetra spicula bina sua.<br>
altera post tergum medio thorace recondit,<br>
allatura tibi, saeve tyranne, necem.<br>
temperat adducto missurus at altera nervo:<br>
iam spes in puero nulla salutis erat.<br>
haud mora, per medium malum pennata sagitta<br>
quaerit iter: patitur vulnera nulla puer.<br>
scena favet, novitate rei commota, sed irae<br>
non posuit praeses fulmina saeva suae.<br>
'experiar' dixit 'quid et haec sibi tela secunda<br>
(viderat a tergo tela reposta) velint.' -<br>
'ipse peremissem si natum' Thellius inquit<br>
'exitio fuerant illa parata tuo.' -<br>
dixerat: et constat non haec impune locutum,<br>
vincla per astrictas sentit adacta manus.<br>
impositusque rati, periturus carcere fertur,<br>
perque Lucernatum stagna vehendus erat.<br>
colligitur subito ventis surgentibus imber,<br>
et rapit instabilem per vada caeca ratem.<br>
iamque fatigatis humero sub utroque lacertis<br>
navita, sollicitum deficit inter opus.<br>
praeses in ambiguo quid nam iubeatve petatve,<br>
namque laborantis pars quoque puppis erat.<br>
'si quis adest' clamat 'navis sibi sumat habenas.'<br>
qui tamen id posset Thellius unus erat.<br>
'vincla tibi dementur' ait, 'nos eripe leto,<br>
si modo nobiscum non tibi vile mori.'<br>
redditus ipse sibi clavo subit: altera caelo<br>
exhibita facies coeperat ire die.<br>
est scopulus, premit unda latus: pars plurima summis<br>
extat aquis: illuc Thellius ire parat.<br>
quo simul ac venit saltum dedit: ipsa carina<br>
icta per immensa concita fertur aquas.<br>
nec mora longa fuit, terrae fortissimus heros<br>
sistitur, et quid agat resque locusque docent.<br>
convocat ausuros patriae succurrere, quorum<br>
pectora non dubia noverat ante fide.<br>
qui coeunt, feriuntque datae rata foedera dextrae,<br>
inque vicem sibi dant accipiuntque fidem.<br>
post etiam praeses portuque domoque receptus.<br>
tandem qua meruit morte perire, perit.<br>
sic Deus iniusti vindex, sic arbiter aequi,<br>
Helvetiam merita caede piavit humum,<br>
sic bona pacato rediit concordia vultu,<br>
indigenis sic sunt reddita sceptra viris,<br>
qui nunc unanimes rerum moderantur habenas<br>
et domito passim nomen ab hoste ferunt.
</p>
<p class=border></P>
<p>
<table border=0 cellspacing=15 cellpadding=0 align=Center>
<tr>
	<td><a href="neo.html">Neo-Latin</A>
	<td><a href="index.html">The Latin Library</A>
	<td><a href="classics.html">The Classics Page</A>
</TABLE>
</P>
</BODY>
</HTML>