<html>
	<head>
		<title>
			Appendix Vergiliana: Culex
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>APPENDIX VERGILIANA<br>
sive<br>
CARMINA MINORA VERGILIO ADTRIBUTA
</p>

<p class=border></P>

<p>
CULEX
</p>

<p>
Lusimus, Octavi, gracili modulante Thalia<br>
atque ut araneoli tenuem formavimus orsum;<br>
lusimus: haec propter culici sint carmina docta,<br>
omnis et historiae per ludum consonet ordo<br>
notitiaeque ducum voces, licet invidus adsit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
quisquis erit culpare iocos musamque paratus,<br>
pondere vel culicis levior famaque feretur.<br>
posterius graviore sono tibi musa loquetur<br>
nostra, dabunt cum securos mihi tempora fructus,<br>
ut tibi digna tuo poliantur carmina sensu.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
Latonae magnique Iovis decus, aurea proles,<br>
Phoebus erit nostri princeps et carminis auctor<br>
et recinente lyra fautor, sive educat illum<br>
Arna Chimaereo Xanthi perfusa liquore<br>
seu decus Asteriae seu qua Parnasia rupes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>
hinc atque hinc patula praepandit cornua fronte<br>
Castaliaeque sonans liquido pede labitur unda.<br>
quare, Pierii laticis decus, ite, sorores<br>
Naides, et celebrate deum ludente chorea.<br>
et tu, sancta Pales, ad quam ventura recurrit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>
agrestum bona fetura, sit cura tenentis<br>
aerios nemorum cultus silvasque virentis:<br>
te cultrice vagus saltus feror inter en antra.<br>
&nbsp;&nbsp;&nbsp;&nbsp;&nbsp;&nbsp;&nbsp;Et tu, cui meritis oritur fiducia chartis,<br>
Octavi venerande, meis adlabere coeptis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25</span><br>
sancte puer. tibi namque canit non pagina bellum<br>
triste Iovis ponitque &lt;tumultus, heu quibus arsit&gt;<br>
Phlegra, Giganteo sparsa est quae sanguine tellus,<br>
nec Centaureos Lapithas compellit in ensis;<br>
urit Erichthonias Oriens non ignibus arces;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</span><br>
non perfossus Athos nec magno vincula ponto<br>
iacta meo quaerent iam sera volumine famam,<br>
non Hellespontus pedibus pulsatus equorum,<br>
Graecia cum timuit venientis undique Persas;<br>
mollia sed tenui pede currere carmina, versu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">35</span><br>
viribus apta suis Phoebo duce ludere gaudet.<br>
hoc tibi, sancte puer; memorabilis et tibi certet<br>
gloria perpetuum lucens mansura per aevum;<br>
et tibi sede pia maneat locus et tibi sospes<br>
debita felices memoretur vita per annos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">40</span><br>
grata bonis lucens. sed nos ad coepta feramur.<br>
&nbsp;&nbsp;&nbsp;&nbsp;&nbsp;&nbsp;&nbsp;Igneus aetherias iam sol penetrarat in arces<br>
candidaque aurato quatiebat lumina curru,<br>
crinibus et roseis tenebras Aurora fugarat:<br>
propulit e stabulis ad pabula laeta capellas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">45</span><br>
pastor et excelsi montis iuga summa petivit,<br>
lurida qua patulos velabant gramina colles.<br>
iam silvis dumisque vagae, iam vallibus abdunt<br>
corpora iamque omni celeres e parte vagantes<br>
tondebant tenero viridantia gramina morsu;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">50</span><br>
scrupea desertas haerebant ad cava rupes,<br>
pendula proiectis carpuntur et arbuta ramis<br>
densaque virgultis avide labrusca petuntur.<br>
haec suspensa rapit carpente cacumina morsu<br>
vel salicis lentae vel quae nova nascitur alnus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">55</span><br>
haec teneras fruticum sentes rimatur, at illa<br>
imminet in rivi praestantis imaginis undam.<br>
&nbsp;&nbsp;&nbsp;&nbsp;&nbsp;&nbsp;&nbsp;O bona pastoris, si quis non pauperis usum<br>
mente prius docta fastidiat et probet illis<br>
omnia (luxuriae pretiis) incognita curis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">60</span><br>
quae lacerant avidas inimico pectore mentes:<br>
si non Assyrio fuerint bis lota colore<br>
Attalicis opibus data vellera, si nitor auri<br>
sub laqueare domus animum non angit avarum<br>
picturaeque decus lapidum nec fulgor in ulla&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">65</span><br>
congitus utilitate manet nec pocula gratum<br>
Alconis referent Beothique toreuma nec Indi<br>
conchea baca maris pretio est; at pectore puro<br>
saepe super tenero prosternit gramine corpus,<br>
florida cum tellus, gemmantis picta per herbas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">70</span><br>
vere notat dulci distincta coloribus arva;<br>
atque illum, calamo laetum recinente palustri<br>
otiaque invidia degentem et fraude remota<br>
pollentemque sibi viridi cum palmite lucens<br>
Tmolia pampineo subter coma velat amictu;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">75</span><br>
illi sunt gratae rorantes lacte capellae<br>
et nemus et fecunda Pales el vallibus intus<br>
semper opaca nocis manantia fontibus antra.<br>
&nbsp;&nbsp;&nbsp;&nbsp;&nbsp;&nbsp;&nbsp;Quis magis optato queat esse beatior aevo<br>
qua qui mente procul pura sensuque probando&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">80</span><br>
non avidas agnovit opes nec tristia bella<br>
nec funesta timet validae certamina classis,<br>
non, spoliis dum sancta deum fulgentibus ornet<br>
templa nec eventus finem transcendit habendi,<br>
adversis saevis ultro caput hostibus offert?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">85</span><br>
illi falce deus colitur non arte politus,<br>
ille colit lucos, illi Panchaia tura<br>
floribus agrestes herbae variantibus adsunt;<br>
illi dulcis adest requies et pura voluptas,<br>
libera, simplicibus curis: huc imminet, omnis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">90</span><br>
dirigit huc sensu, haec cura est subdita cordi<br>
quolibet ut requie victu contentus abundet<br>
iucundoque liget languentia corpora somno.<br>
o pecudes, o Panes et o gratissima tempe<br>
fontis Hamadryadum, quarum non divite cultu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">95</span><br>
aemulus Ascraeo pastor sibi quisque poetae<br>
securam placido tradicit pectore vitam.<br>
&nbsp;&nbsp;&nbsp;&nbsp;&nbsp;&nbsp;&nbsp;Talibus in studiis baculo dum nixus apricas<br>
pastor agit curas et dum non arte canora<br>
compacta solidum modulatur harundine carmen,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">100</span><br>
tendit inevectus radios Hyperionis ardor<br>
lucidaque aetherio ponit discrimina mundo<br>
qua iacit Oceanum flammas in utrumque rapaces.<br>
et iam compellente vagae pastore capellae<br>
ima susurrantis repetebant ad vada lymphae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">105</span><br>
quae subter viridem residebant caerula muscum;<br>
iam medias operum partes evectus erat sol,<br>
cum densas pastor pecudes cogebat in umbras.<br>
ut procul aspexit luco residere virenti,<br>
Delia diva, tuo, quo quondam victa furore&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">110</span><br>
venit Nyctelii fugiens Cadmeis Agave<br>
&#151; infandas scelerata manus et caede cruenta &#151;<br>
posterius poenam nati de morte futuram:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">114</span><br>
quae gelidis bacchata iugis requievit in antro.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">113</span><br>
hic etiam viridi ludentes Panes in herba&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">115</span><br>
et Satyri Dryadesque chorus egere puellae<br>
Naiadum coetu: tantum non Orpheus Hebrum<br>
restantem tenuit ripis silvasque canendo<br>
quantum te, pernix, remorantem, diva, chorea<br>
multa tuo laetae fundentes gaudia vultu,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">120</span><br>
ipsa loci natura domum resonante susurro<br>
quis dabat et dulci fessas refovebat in umbra.<br>
nam primum prona surgebant valle patentes<br>
aeriae platanus, inter quas impia lotos,<br>
impia, quae socios Ithaci maerentis abegit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">125</span><br>
hospita dum nimia tenuit dulcedine captos;<br>
at quibus insigni curru proiectus equorum<br>
ambustus Phaeton luctu mutaverat artus<br>
Heliades, teneris amplexae bracchia truncis,<br>
candida fundebant tentis velamina ramis;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">130</span><br>
posterius cui Demophoon aeterna reliquit<br>
perfidiam lamentandi mala, perfide multis,<br>
perfide Demophoon et nunc &#134;defende&#134; puellis;<br>
quam comitabantur, fatalia carmina, quercus,<br>
quercus ante datae Cereris quam semina vitae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">135</span><br>
(illas Triptolemi mutavit sulcus aristis);<br>
hic magnum Argoae navi decus edita pinus<br>
proceras decorat silvas hirsuta per artus<br>
(appetit aeriis contingere montibus astra);<br>
ilicis et nigrae species et laeta cupressus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">140</span><br>
umbrosaeque manent fagus hederaeque ligantes<br>
bracchia, fraternos plangat ne populus ictus,<br>
ipsaeque excedunt ad summa cacumina lentae<br>
pinguntque aureolos viridi pallore corymbos;<br>
quis aderat veteris myrtus non nescia fati.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">145</span><br>
at volucres patulis residentes dulcia ramis<br>
carmina per varios edunt resonantia cantus.<br>
his suberat gelidis manans e fontibus unda,<br>
quae levibus placidum rivis sonat acta liquorem;<br>
et quaqua geminas avium vox obstrepit aures,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">150</span><br>
hac querulae referunt voces quis nantia limo<br>
corpora lympha fovet; sonitus alit aeris echo<br>
argutis et cuncta fremunt ardore cicadis.<br>
at circa passim fessae cubuere capellae<br>
excelsisque super dumis, quos leniter adflans&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">155</span><br>
aura susurrantis poscit confundere venti.<br>
&nbsp;&nbsp;&nbsp;&nbsp;&nbsp;&nbsp;&nbsp;Pastor ut ad fontem densa requievit in umbra,<br>
mitem concepit proiectus membra soporem,<br>
anxius insidiis nullis, sed lentus in herbis<br>
securo pressos somno mandaverat artus;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">160</span><br>
stratus humi dulcem capiebat corde quietem,<br>
ni Fors incertos iussisset ducere casus.<br>
nam solitum volvens ad tempus tractibus isdem<br>
immanis vario maculatus corpore serpens,<br>
mersus ut in limo magno subsideret aestu,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">165</span><br>
obvia vibranti carpens, gravis aere, lingua<br>
squamosos late torquebat moribus orbes:<br>
tollebant aurae venientis ad omnia visus.<br>
iam magis atque magis corpus revolubile volvens<br>
attollit nitidis pectus fulgoribus et se&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">170</span><br>
sublimi cervice caput, cui crista superne<br>
edita purpureo lucens maculatur amictu<br>
aspectuque micat flammarum lumine torvo.<br>
metabat sese circum loca, cum videt ingens<br>
adversum recubare ducem gregis: acrior instat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">175</span><br>
lumina diffundens intendere et obvia torvo<br>
saepius arripiens infringere, quod sua quisquam<br>
ad vada venisset, naturae comparat arma:<br>
ardet mente, furit stridoribus, intonat ore,<br>
flexibus eversis torquentur corporis orbes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">180</span><br>
manant sanguineae per tractus undique guttae,<br>
spiritibus rumpit fauces. cui cuncta paranti<br>
parvulus hunc prior umoris conterret alumnus<br>
et mortem vitare monet per acumina; namque<br>
qua diducta genas pandebant lumina gemmis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">185</span><br>
hac senioris era naturae pupula telo<br>
icta levi, cum prosiluit furibundus et illum<br>
obtritum morti misit; cui dissitus omnis<br>
spiritus excessit sensus. tum torva tenentem<br>
lumina respexit serpentem comminus, inde&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">190</span><br>
impiger, exanimis, vix compos mente refugit<br>
et validum dextra detraxit ab arbore truncum.<br>
qui casus sociarit opem numenve deorum<br>
prodere sit dubium; valuit sed vincere talis<br>
horrida squamosi volventia membra draconis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">195</span><br>
atque reluctantis crebris foedeque petentis<br>
ictibus ossa ferit, cingunt qua tempora cristam;<br>
et quod erat tardus, omni languore remoto<br>
&#151; nescius aspiciens timor obcaecaverat artus &#151;<br>
hoc minus implicuit dira formidine mentem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">200</span><br>
quem postquam vidit caesum languescere, sedit.<br>
&nbsp;&nbsp;&nbsp;&nbsp;&nbsp;&nbsp;&nbsp;Iam quatit et biiugis oriens Erebois equos nox<br>
et piger aurata procedit Vesper ab Oeta,<br>
cum grege compulso pastor duplicantibus umbris<br>
vadit et in fessos requiem dare comparat artus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">205</span><br>
cuius ut intravit levior per corpora somnus<br>
languidaque effuso requierunt membra sopore,<br>
effigies ad eum culicis devenit et illi<br>
tristis ab eventu cecinit convicia mortis.<br>
'quis', inquit, 'meritis ad quae delatus acerbas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">210</span><br>
cogor adire vices? tua dum mi carior ipsa<br>
vita fuit vita, rapior per inania ventis.<br>
tu lentus refoves iucunda membra quiete<br>
ereptus taetris e cladibus: at mea manes<br>
viscera Lethaeas cogunt transnare per undas;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">215</span><br>
praeda Charonis agor; vidi ut flagrantia taedis<br>
limina: collucent infestis omnia templis;<br>
obvia Tisiphone, serpentibus undique compta,<br>
et flammas et saeva quatit mihi verbera poenae;<br>
Cerberus et (diris flagrant latratibus ora),&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">220</span><br>
anguibus hinc atque hinc horrent cui colla reflexis<br>
sanguineique micant ardorem luminis orbes.<br>
heu quid ab officio digressa est gratia, cum te<br>
restitui superis leti iam limine ab ipso?<br>
praemia sunt pietatis ubi, pietatis honores?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">225</span><br>
in vanas abiere vices: et iure recessit<br>
Iustitiae prior illa fides. instantia vidi<br>
alterius; sine respectu mea fata relinquens,<br>
ad pariles agor eventus: fit poena merenti.<br>
poena sit exitium, modo sit dum grata voluntas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">230</span><br>
existat par officium. feror avia carpens,<br>
avia Cimmerios inter distantia lucos.<br>
quem circa tristes densentur in omnia Poenae:<br>
nam vinctus sedet immanis serpentibus Otos<br>
devinctum maestus procul aspiciens Ephialten,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">235</span><br>
conati quondam cum sint inscendere mundum;<br>
et Tityos, Latona, tuas memor anxius iras<br>
(implacabilis ira nimis) iacet alitis esca.<br>
terreor, a, tantis insistere terreor umbris!<br>
ad Stygias revocatus aquas vix ultimus amni&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">240</span><br>
exstat nectareas dicum qui prodidit escas,<br>
gutturis arenti revolutus in omnia sensu.<br>
quid saxum procul adverso qui monte revolvit,<br>
contempsisse dolor quem numina vincit acerbans<br>
otia quaerentem frustra sibi? ite, puellae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">245</span><br>
ite, quibus taedas accendit tristis Erinys:<br>
sicut Hymen praefata, dedit conubia mortis.<br>
atque alias alio densas super agmine turmas:<br>
impietate fera vaecordem Colchida matrem<br>
anxia sollicitis meditantem vulnera natis;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">250</span><br>
iam Pandionias miserandas prole puellas,<br>
quarum vox Ityn edit Ityn, quo Bistonius rex<br>
orbus epops maeret, volucres evectus in auras.<br>
at discordantes Cadmeo semine fratres<br>
iam truculenta ferunt infestaque lumina corpus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">255</span><br>
alter in alterius iamque aversatus uterque,<br>
impia germani manat quod sanguine dextra.<br>
eheu mutandus numquam labor! auferor ultra<br>
in diversa magis, distantia numina cerno:<br>
Elysiam tranandus agor delatus ad undam.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">260</span><br>
obvia Persephone comites heroidas urget<br>
adversas praeferre faces. Alcestis ab omni<br>
inviolata vacat cura, quod saeva mariti<br>
in Chalcodoniis Admeti fata morata est.<br>
ecce Ithaci coniunx semper decus Icariotis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">265</span><br>
femineum concepta deus, manet et procul illa<br>
turba ferox iuvenum telis confixa procorum.<br>
quid misera Eurydice tanto maerore recessit<br>
poenaque respectus et nunc manet, Orpheus, in te?<br>
audax ille quidem, qui Cerberon unquam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">270</span><br>
credidit aut ulli Ditis placabile numen,<br>
nec timuit Plegethonta, furens, ardentibus undis<br>
nec maesta obtenta Ditis ferrugine regna<br>
nec fosssasque domos a Tartara nocte cruenta<br>
obsita nec faciles Ditis sine iudice sedes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">275</span><br>
iudice qui vitae post mortem vindicat acta.<br>
sed fortuna valens audacem fecerat ante:<br>
iam rapidi steterant amnes et turba ferarum<br>
blanda voce sequax regionem insiderat Orphei<br>
iamque imam viridi radicem moverat alte&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">280</span><br>
quercus humo &lt;steterantque comae&gt; silvaeque sonorae<br>
sponte sua cantus rapiebant cortice avara.<br>
labentis biiuges etiam per sidera Lunae<br>
pressit equos: et tu currentes, menstrua virgo,<br>
auditura lyram tenuisti nocte relicta.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">285</span><br>
haec eadem potuit, Ditis, te vincere, coniunx,<br>
Eurydicenque ultro ducendam reddere: non fas,<br>
non erat in vitam divae exorabile Mortis.<br>
illa quidem nimium manes experta severos<br>
praeceptum signabat iter nec rettulit intus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">290</span><br>
lumina nec divae corrupit munera lingua;<br>
sed tu crudelis, crudelis tu magis, Orpheu;<br>
oscula cara petens rupisti iussa deorum.<br>
dignus amor venia, gratum, si Tartara nossent,<br>
peccatum: meminisse grave est. vos sede piorum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">295</span><br>
vos manet heroum contra manus.  hic et uterque<br>
Aeacides (Peleus namque et Telamonia virtus<br>
per saecula patris latantur numina, quorum<br>
conubiis Venus et Virtus iniunxit honorem;<br>
hunc rapuit serva, ast illum Nereis amavit):&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">300</span><br>
assidet hac iuvenis (sociat te gloria sortis)<br>
alteri in excessum), referens a navibus ignes<br>
Argolicis Phrygios torva feritate repulsos.<br>
o quis non referat talis divortia belli,<br>
quae Troiae videre viri videreque Grai,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">305</span><br>
Teucria cum magno manaret sanguine tellus<br>
et Simois Xanthique liquor, Sigeaque praeter<br>
litora cum Troas saevi ducis Hectoris ira<br>
truderet in classes inimica mente Pelasgas<br>
vulnera tela neces ignes inferre paratos?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">310</span><br>
ipsa vagis namque Ida potens feritatis et ipsa<br>
Ida faces altrix cupidis praebebat alumnis,<br>
imnis ut in cineres Rhoetei litoris ora<br>
classibus ambustis flamma lacrimante daretur.<br>
hinc erat oppositus contra Telamonius heros&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">315</span><br>
obiectoque dabat clipeo certamina, et illinc<br>
Hector erat,  Troiae summum decus, acer uterque.<br>
fluminibus veluti fragor edi&lt;tur: intonat ense&gtl,<br>
tegminibus telisque super &lt;stat alter, ut hosti&gtl<br>
eriperet reditus, alter Vulcania ferro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">320</span><br>
vulnera protectus depellere navibus instat.<br>
hoc erat Aeacides vultu laetatus honores<br>
Dardaniaeque alter fuso quod sanguine campis<br>
Hectoreo victor lustravit corpore Troiam;<br>
rursus acerba fremunt, Paris hunc quod letat et huius&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">325</span><br>
&#134;arma&#134; dolis Ithaci virtus quod concidit icta.<br>
huic gerit aversos proles Laertia vultus,<br>
et iam Strymonii Rhesi victorque Dolonis<br>
Pallade iam laetatur ovans rursusque tremescit<br>
iam Ciconas iamque horret atrox Laestrygone &lt;natos&gt;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">330</span><br>
illum Scylla rapax, canibus succincta Molossis,<br>
Aetnaeusque Cyclops, illum metuenda Charybdis<br>
pallentesque lacus et squalida Tartara terrent.<br>
hic et Tantaleae generamen prolis Atrides<br>
assidet, Argivum lumen, quo flamma regente&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">335</span><br>
Doris Erichtonias prostravit funditus arces.<br>
reddidit heu Graius poenas tibi, Troia, furenti,<br>
Hellespontiacis obiturus reddidit undis.<br>
illa vices hominum testata est copia quondam,<br>
ne quisquam propriae fortunae munere dives&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">340</span><br>
iret inevectus caelum super: omne propinquo<br>
frangitur invidiae telo decus. ibat in altum<br>
vis Argea petens patriam ditataque praeda<br>
arcis Erichtoniae; comes huic erat aura secunda<br>
per placidum cursu pelagus; Nereis ad undas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">345</span><br>
signa dabat, pars inflexis super acta carinis:<br>
cum seu caelesti fato seu sideris ortu<br>
undique mutatur caeli nitor, omnia ventis,<br>
omnia turbinibus sunt anxia; iam maris unda<br>
sideribus certat consurgere iamque superne&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">350</span><br>
corripere et soles et sidera cuncta minantur<br>
ac ruere in terras caeli fragor. hic modo laetans<br>
copia nunc miseris circumdatur anxia fatis<br>
immoriturque super fluctus et saxa Capherei<br>
Euboicas aut per cautes Aegaeaque late&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">355</span><br>
litora, cum Phrygiae passim vaga praeda peremptae<br>
omnis in aequoreo fluitat iam naufraga fluctu.<br>
hic alii &lt;re&gtlsident pariles virtutis honore<br>
heroes mediisque siti sunt sedibus omnes,<br>
omnes Roma decus magni quos suscipit orbis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">360</span><br>
hic Fabii Deciique, hic est et Horatia virtus,<br>
hic et fama vetus numquam moritura Camilli;<br>
Curtius et mediis quem quondam sedibus urbis<br>
devotum bellis consumpsit gurges in unda;<br>
Mucius et prudens ardorem corpore passus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">365</span><br>
cui cessit Lydi timefacta potentia regis;<br>
hic Curius clarae socius virtutis et ille<br>
Flaminius, devota dedit qui corpora flammae<br>
(iure igitur tales sedes, pietatis honores),<br>
Scipiadaeque duces, quorum devota triumphis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">370</span><br>
moenia &#134;rapidis&#134; Libycae Carthaginis horrent.<br>
illi laude sua vigeant: ego Ditis opacos<br>
cogor adire lacus viduos a lumine Phoebi<br>
et vastum Phlegethonta pati, quo maxima Minos,<br>
conscelerata pia discernit vincula sede.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">375</span><br>
ergo iam causam mortis, iam dicere vitae<br>
verberibus saevae cogunt ab iudice Poenae,<br>
cum mihi tu sis causa mali nec conscius adsis,<br>
sed tolerabilibus curis haec immemor audis<br>
et tamen, ut vades, dimittes omnia ventis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">380</span><br>
digredior numquam rediturus: tu cole fontis<br>
et viridis nemorum silvas et pascua laetus,<br>
et mea diffusas rapiuntur dicta per auras',<br>
dixit et extrema tristis cum voce recessit.<br>
&nbsp;&nbsp;&nbsp;&nbsp;&nbsp;&nbsp;&nbsp;Hunc ubi sollicitum dimisit inertia vitae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">385</span><br>
interius graviter regementem, nec tulit ultra<br>
sensibus infusum culicis de morte dolorem,<br>
quantumcumque sibi vires tribuere seniles<br>
(quis tamen infestum pugnans devicerat hostem)<br>
rivum praeter aquae viridi sub fronde latentem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">390</span><br>
conformare locum capit impiger. hunc et in orbem<br>
destinat ac ferri capulum repetivit in usum,<br>
gramineam &lt;ut&gt; viridi foderet de caespite terram.<br>
iam memor inceptum peragens sibi cura laborem<br>
congestum cumulavit opus atque aggere multo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">395</span><br>
telluris tumulus formatum crevit in orbem.<br>
quem circum lapidem levi de marmore formans<br>
conserit, assiduae curae memor. hic et acanthos<br>
et rosa purpureum crescent rubicunda tenorem<br>
et vialae omne genus; hic est et Spartica myrtus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">400</span><br>
atque hyacinthos et hic Cilici crocus editus arvo,<br>
laurus item Phoebi decus ingens, hic rhododaphne<br>
liliaque et roris non avia cura marini<br>
herbaque turis opes priscis imitata Sabina<br>
chrysantusque hederaque nitor pallente corymbo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">405</span><br>
et bocchus Libyae regis memor, hic amarantus<br>
bumastusque virens et semper florida pinus.<br>
non illinc narcissus abest, cui gloria formae<br>
igne Cupidineo proprios exarsit in artus,<br>
et quoscumque novant vernantia tempora flores;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">410</span><br>
his tumulus super inseritur; tum fronte locatur<br>
elogium, tacita firmat quod littera voce:<br>
PARVE CVLEX, PECVDVM CVSTOS TIBI MALE MERENTI<br>
FVNERIS OFFICIVM VITAE PRO MVNERE REDDIT.
</P>

<p class=border></P>

<p>
<table border=0 cellspacing=10 cellpadding=0 align=Center>
<tr>
	<td><a href="misc.html">The Miscellany</a>
	<td><a href="index.html">The Latin Library</A>
	<td><a href="classics.html">The Classics Page</A>
</TABLE>
</P>
</BODY>
</HTML>