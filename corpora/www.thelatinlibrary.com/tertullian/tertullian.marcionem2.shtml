<HTML>
<HEAD>
<TITLE>Tertullian: Adversus Marcionem II</TITLE>
<link REL="SHORTCUT ICON" href="/icon.ico">

</HEAD>
<BODY BACKGROUND="/yellotx.jpg" BGCOLOR="#FFFFFF">
<BR>
<FONT SIZE=5><CENTER>TERTVLLIANI ADVERSVS MARCIONEM LIBER SECUNDUS
</CENTER></FONT> 
<BR>
<BR>
<HR>
<HR>
<BR>
<BR><FONT SIZE=4>
<b>1. </b> <A NAME="1_1"></A>[1] Occasio
reformandi opusculi huius, cui quid acciderit primo 
libellulo praefati sumus, hoc quoque contulit nobis, uti duobus 
deis adversus Marcionem retractandis suum cuique titulum et 
volumen distingueremus pro materiae divisione, alterum deum 
definientes omnino non esse, alterum defendentes digne deum 
esse, quatenus ita Pontico placuit alterum inducere, alterum excludere. Non enim poterat aedificare mendacium sine demolitione veritatis. Aliud subruere necesse habuit, ut quod vellet 
exstrueret. Sic aedificat qui propria paratura caret.  <A NAME="1_2"></A>[2] Oportuerat 
autem in hoc solum disceptasse, quod nemo sit deus ille qui 
creatori superducitur, ut falso deo depulso regulis certis et unicam 
et perfectam praescribentibus divinitatem, nihil iam quaereretur 
in deum verum, quem quanto constaret esse sic quoque dum alium 
esse non constat, tanto qualemcunque sine controversia haberi 
deceret, adorandum potius quam iudicandum, et demerendum 
magis quam retractandum, vel quam timendum ob severitatem. 
 <A NAME="1_3"></A>[3] Quid enim amplius
homini necessarium quam cura in deum verum, in quem, ut ita dixerim, inciderat, quia alius deus non erat?</p>
  <p><b>2. </b> <A NAME="2_1"></A>[1] At nunc
negotium patitur deus omnipotens, dominus et conditor universitatis, ideo tantum opinor, quia a primordio notus 
est, quia nunquam latuit, quia semper illuxit, etiam ante Romulum ipsum, nedum ante Tiberium: nisi quod solis haereticis 
cognitus non est, qui ei negotium faciunt, propterea alium deum 
existimantes praesumendum quia quem constat esse reprehendere 
magis possunt quam negare, de arbitrio sensus sui pensitantes 
deum, aliqui proinde atque si caecus vel fluitantibus oculis
ideo&nbsp; 
alium solem praesumere velit mitiorem et salubriorem quia quem 
videat non videt.  <A NAME="2_2"></A>[2] Unicus
sol est, o homo, qui mundum hunc 
temperat, et quando non putas, optimus et utilis, et cum tibi 
acrior et infestior vel etiam sordidior atque corruptior, rationi 
tamen suae par est. Eam tu si perspicere non vales, iam nec 
ullius alterius solis, si qui fuisset, radios sustinere potuisses, utique 
maioris.  <A NAME="2_3"></A>[3] Nam qui in
inferiorem deum caecutis, quid in sublimiorem? Quin potius infirmitati tuae parcis, nec in periculum 
extenderis, habens deum certum et indubitatum et hoc ipso satis 
visum, cum id primum conspexeris eum esse quem non scias nisi 
ex parte qua voluit ipse? Sed deum quidem ut sciens non negas, 
ut nesciens retractas, immo et accusas quasi sciens, quem si 
scires non accusares, immo nec retractares. Reddens nomen illi 
negas substantiam nominis, id est magnitudinis quae deus dicitur, 
non tantam eam agnoscens quantam si homo omnifariam nosse 
potuisset magnitudo non esset.  <A NAME="2_4"></A>[4] Esaias
iam tum apostolus pro 
spiciens haeretica corda, Quis, inquit, cognovit sensum domini, 
aut quis consiliarius eius fuit? aut ad quem consultavit, aut viam 
intellectus et scientiae quis demonstravit ei? Cui et apostolus 
condicet, O profundum divitiarum et sophiae dei, ut ininvestigabilia iudicia eius, utique dei iudicis, et in investigabiles
viae 
eius, utique intellectus et scientiae, quas ei nemo monstravit, nisi 
forte isti censores divinitatis, dicentes, Sic non debuit deus, et, 
Sic magis debuit, quasi cognoscat aliquis quae sint in deo nisi 
spiritus dei.  <A NAME="2_5"></A>[5] Mundi
autem habentes spiritum, non agnoscentes 
in sapientia dei per sapientiam deum, consultiores sibimet
videntur deo, quoniam sicut sapientia mundi stultitia est penes deum, 
ita et sapientia dei stultitia est penes mundum. Sed nos scimus 
stultum dei sapientius hominibus, et invalidum dei validius hominibus.  <A NAME="2_6"></A>[6] Et ita deus
tunc maxime magnus cum homini pusillus, et 
tunc maxime optimus cum homini non bonus, et tunc maxime 
unus cum homini duo aut plures. Quodsi a primordio homo animalis, non recipiens quae sunt spiritus, stultitiam existimavit dei 
legem, ut quam observare neglexit, ideoque non habendo fidem 
etiam quod videbatur habere ademptum est illi, paradisi gratia 
et familiaritas dei per quam omnia dei cognovisset si obedisset, 
quid mirum, si redhibitus materiae suae et in ergastulum terrae 
laborandae relegatus in ipso opere prono et devexo ad terram 
usurpatum ex illa spiritum mundi universo generi suo tradidit, 
duntaxat animali et haeretico, non recipienti quae sunt dei?  <A NAME="2_7"></A>[7] Aut 
quis dubitabit ipsum illud Adae delictum haeresim pronuntiare, 
quod per electionem suae potius quam divinae sententiae admisit? Nisi quod Adam nunquam figulo suo dixit, Non prudenter definxisti me. Confessus est seductionem. Non occultavit 
seductricem. Rudis admodum haereticus fuit. Non obaudiit, non 
tamen blasphemavit creatorem, nec reprehendit auctorem, quem 
a primordio sui bonum et optimum invenerat, et ipse, si forte, 
iudicem fecerat [a primordio].&nbsp; 
</p>
<p><b>3. </b> <A NAME="3_1"></A>[1] Igitur
oportebit ineuntes examinationem in deum notum, si 
quaeritur in qua condicione sit notus, ab operibus eius incipere, 
quae priora sunt homine, ut statim cum ipso comperta bonitas eius 
et exinde constituta atque praescripta aliquem sensum suggerat 
nobis intellegendi qualiter sequens rerum ordinatio evaserit. 
 <A NAME="3_2"></A>[2] Possunt autem
discipuli Marcionis recognoscentes bonitatem dei 
nostri dignam quoque deo agnoscere per eosdem titulos per quos&nbsp; 
indignam ostendimus in deo illorum. Iam hoc ipsum, quod materia 
est agnitionis suae, non apud alium invenit, sed de suo sibi fecit. 
Prima denique bonitas creatoris, qua se deus noluit in aeternum 
latere, id est non esse aliquid cui deus cognosceretur.  <A NAME="3_3"></A>[3] Quid
enim 
tam bonum quam notitia et fructus dei ? Nam etsi nondum apparebat hoc bonum esse, quia nondum erat quicquam cui appareret, 
sed deus praesciebat quid boni appariturum esset, et ideo in suam 
summam commisit bonitatem, apparituri boni negotiatricem, non 
utique repentinam nec obventiciae bonitatis nec provocaticiae 
animationis, quasi exinde censendam quo coepit operari.  <A NAME="3_4"></A>[4] Si
enim 
ipsa constituit initium exinde quo coepit operari, non habuit 
initium ipsa cum fecit. Initio autem facto ab ea etiam ratio 
temporum nata est, utpote quibus distinguendis et notandis sidera 
et luminaria caelestia disposita sunt. Erunt enim, inquit, in 
tempora et menses et annos. Ergo nec tempus habuit ante tempus 
quae fecit tempus, sicut nec initium ante initium quae constituit 
initium.  <A NAME="3_5"></A>[5] Atque ita
carens et ordine initii et modo temporis de 
immensa et interminabili aetate censebitur, nec poterit repentina 
vel obventicia et provocaticia reputari, non habens unde reputetur, id est aliquam temporis speciem, sed et aeterna et deo ingenita 
et perpetua praesumenda ac per hoc deo digna, suffundens iam 
hinc bonitatem dei Marcionis, non dico initiis et temporibus sed 
ipsa malitia creatoris posteriorem, si tamen malitia potuit a 
bonitate committi.&nbsp; 
</p>
<p><b>4. </b> <A NAME="4_1"></A>[1] Igitur
cum cognoscendo deo hominem prospexisset bonitas dei 
ipsius, etiam hoc praeconio suo addidit, quod prius domicilium 
homini commentata est, aliquam postmodum molem maximam,&nbsp; 
postmodum et maiorem, ut in magna tanquam in minore proluderet atque proficeret, et ita de bono dei, id est de magno, ad 
optimum quoque eius, id est ad maius habitaculum promoveretur. 
Adhibet operi bono optimum etiam ministrum, sermonem suum: 
Eructavit, inquit, cor meum sermonem optimum.  <A NAME="4_2"></A>[2] Agnoscat 
hinc primum fructum optimum utique optimae arboris Marcion. Imperitissimus rusticus quidem in malam bonam inseruit. 
Sed non valebit blasphemiae surculus; arescet cum suo artifice, 
et ita se bonae arboris natura testabitur. Aspice ad summam, 
qualia sermo fructificaverit. Et dixit deus, Fiat, et factum est, et 
vidit deus quia bonum, non quasi nesciens bonum nisi videret, 
sed quia bonum ideo videns, honorans et consignans et dispungens 
bonitatem operum dignatione conspectus.  <A NAME="4_3"></A>[3] Sic
et benedicebat 
quae benefaciebat, ut tibi totus deus commendaretur, bonus et 
dicere et facere. Maledicere adhuc sermo non norat, quia nec 
malefacere. Videbimus causas quae hoc quoque a deo exegerunt. 
Interim mundus ex bonis omnibus constitit, satis praemonstrans 
quantum boni pararetur illi cui praeparabatur hoc totum. Quis 
denique dignus incolere dei opera quam ipsius imago et similitudo?  <A NAME="4_4"></A>[4] Eam quoque
bonitas et quidem operantior operata est, non 
imperiali verbo sed familiari manu, etiam verbo blandiente praemisso, Faciamus hominem ad imaginem et similitudinem nostram. 
Bonitas dixit, bonitas finxit hominem de limo in tantam substantiam carnis ex una materia tot qualitatibus exstructam. 
Bonitas inflavit animam,  non mortuam sed vivam. Bonitas praefecit universis fruendis atque regnandis, etiam cognominandis. 
Bonitas amplius delicias adiecit homini, ut, quamquam totius 
orbis possidens, in amoenioribus moraretur translatus in paradisum, iam tunc de mundo in ecclesiam. Eadem bonitas et 
adiutorium prospexit, ne quid non boni.  <A NAME="4_5"></A>[5] Non
est enim, inquit, 
bonum, solum esse hominem. Sciebat illi sexum Mariae et deinceps 
ecclesiae profuturum. Sed et quam arguis legem, quam in controversias torques, bonitas erogavit,  consulens homini, quo
deo 
adhaereret, ne non tam liber quam abiectus videretur, aequandus 
famulis suis, ceteris animalibus, solutis a deo et ex fastidio liberis, 
sed ut solus homo gloriaretur, quod solus dignus fuisset qui legem 
a deo sumeret, utque animal rationale intellectus et scientiae 
capax ipsa quoque libertate rationali contineretur, ei subiectus 
qui subiecerat illi omnia.  <A NAME="4_6"></A>[6] Cuius
legis observandae consilium 
bonitas pariter adscripsit: Qua die autem ederitis, morte moriemini. Benignissime enim demonstravit exitum transgressionis, ne 
ignorantia periculi neglegentiam iuvaret obsequii. Porro si legis 
imponendae ratio praecessit, sequebatur etiam observandae, ut 
poena transgressioni adscriberetur, quam tamen evenire noluit 
qui ante praedixit. Agnosce igitur bonitatem dei nostri interim 
vel hucusque ex operibus bonis, ex benedictionibus bonis, ex 
indulgentiis, ex providentiis, ex legibus et praemonitionibus bonis 
et benignis. 
</p>
<p><b>5. </b> <A NAME="5_1"></A>[1] Iam
hinc ad quaestiones omnes, o canes, quos foras apostolus 
expellit, latrantes in deum veritatis. Haec sunt argumentationum 
ossa, quae obroditis. Si deus bonus et praescius futuri et avertendi 
mali potens, cur hominem, et quidem imaginem et similitudinem 
suam, immo et substantiam suam, per animae scilicet censum, 
passus est labi de obsequio legis in mortem circumventum a 
diabolo ?  <A NAME="5_2"></A>[2] Si enim et
bonus, qui evenire tale quid nollet, et praescius, 
qui eventurum non ignoraret, et potens, qui depellere valeret, 
nullo modo evenisset quod sub his tribus condicionibus divinae 
maiestatis evenire non posset. Quod si evenit, absolutum est e 
contrario deum neque bonum credendum neque praescium neque 
potentem; siquidem in quantum nihil tale evenisset, si talis deus, 
id est bonus et praescius et potens, in tantum ideo evenit quia 
non talis deus.  <A NAME="5_3"></A>[3] Ad
haec prius est istas species in creatore defendere 
quae in dubium vocantur, bonitatem dico et praescientiam et 
potentiam. Nec immorabor huic articulo, praeeunte definitione 
etiam ipsius Christi. Ex operibus ineundae probationes. Opera 
creatoris utrumque testantur, et bonitatem eius, qua bona, sicut 
ostendimus, et potentiam, qua tanta, et quidem ex nihilo. Nam 
et si ex aliqua materia, ut quidam volunt, hoc ipso tamen ex 
nihilo, dum non id fuerunt quod sunt.  <A NAME="5_4"></A>[4] Postremo
vel sic magna, 
dum bona, vel sic deus potens, dum omnia ipsius, unde et omnipotens. De praescientia vero quid dicam, quae tantos habet testes 
quantos fecit prophetas? Quamquam quis praescientiae titulus in 
omnium auctore, qua universa utique disponendo praesciit et 
praesciendo disposuit? certe ipsam transgressionem, quam nisi 
praescisset, nec cautionem eius delegasset sub metu mortis.  <A NAME="5_5"></A>[5] Igitur 
si et fuerunt in deo istae facultates prae quibus nihil mali evenire 
homini aut potuisset aut debuisset, et nihilominus evenit, videamus et hominis condicionem, ne per illam potius evenerit quod 
per deum evenire non potuit. Liberum et sui arbitrii et suae&nbsp; 
potestatis invenio hominem a deo institutum, nullam magis 
imaginem et similitudinem dei in illo animadvertens quam eiusmodi status formam.  <A NAME="5_6"></A>[6] Neque
enim facie et corporalibus lineis tam 
variis in genere humano ad uniformem deum expressus est, sed 
in ea substantia quam ab ipso deo traxit, id est animae ad formam 
dei respondentis, et arbitrii sui libertate et potestate signatus est. 
Hunc statum eius confirmavit etiam ipsa lex tunc a deo posita. 
 <A NAME="5_7"></A>[7] Non enim poneretur
lex ei qui non haberet obsequium debitum 
legi in sua potestate, nec rursus comminatio mortis transgressioni 
adscriberetur, si non et contemptus legis in arbitrii libertatem 
homini deputaretur. Sic et in posteris legibus creatoris invenias, 
proponentis ante hominem bonum et malum, vitam et mortem, 
sed nec alias totum ordinem disciplinae per praecepta dispositum, 
avocante deo et minante et exhortante,  nisi et ad obsequium
et 
ad contemptum libero et voluntario homine. 
</p>
<p><b>6. </b> <A NAME="6_1"></A>[1] Sed
quoniam ex hoc iam intellegimur eo struentes liberam 
hominis potestatem arbitrii sui ut quod ei evenit non deo sed 
ipsi debeat exprobrari, ne et tu hinc iam opponas non ita illum 
institui debuisse, si libertas et potestas arbitrii exitiosa futura 
esset, hoc quoque prius defendam ita institui debuisse, quo fortius 
commendem et ita institutum et digne deo institutum, potiore 
ostensa ea causa quae ita fecit institui. Bonitas dei et ratio eius 
huic quoque instituto patrocinabuntur, in omnibus conspirantes 
apud deum nostrum.  <A NAME="6_2"></A>[2] Nec
ratio enim sine bonitate ratio est, nec 
bonitas sine ratione bonitas, nisi forte penes deum Marcionis irrationaliter bonum, sicut ostendimus. Oportebat deum cognosci. 
Bonum hoc utique et rationale. Oportebat dignum aliquid esse 
quod deum cognosceret. Quid tam dignum prospici posset quam 
imago dei et similitudo?  <A NAME="6_3"></A>[3] Et
hoc bonum sine dubio et rationale. 
Oportebat igitur imaginem et similitudinem dei liberi arbitrii et 
suae potestatis institui in qua hoc ipsum imago et similitudo dei 
deputaretur, arbitrii scilicet libertas et potestas, in quam rem ea 
substantia homini accommodata est quae huius status esset, afflatus 
dei utique liberi et suae potestatis. Sed et alias quale erat ut totius 
mundi possidens homo non inprimis animi sui possessione regnaret, 
aliorum dominus, sui famulus?  <A NAME="6_4"></A>[4] Habes
igitur et bonitatem dei 
agnoscere ex dignatione, et rationem ex dispositione. Sola nunc 
bonitas deputetur quae tantum homini largita sit, id est arbitrii 
libertatem. Aliud sibi ratio defendat in eiusmodi institutionem. 
Nam bonus natura deus solus. Qui enim quod est sine initio habet, 
non institutione habet illud, sed natura. Homo autem, qui totus ex 
institutione est, habens initium cum initio sortitus est formam qua 
esset, atque ita non natura in bonum dispositus est, sed institutione, non suum habens bonus esse, quia non natura in bonum 
dispositus est, sed institutione, secundum institutorem bonum, 
scilicet bonorum conditorem.  <A NAME="6_5"></A>[5] Ut
ergo bonum iam suum haberet 
homo, emancipatum sibi a deo, et fieret proprietas iam boni in 
homine et quodammodo natura, de institutione adscripta est illi 
quasi libripens emancipati a deo boni libertas et potestas arbitrii, 
quae efficeret bonum, ut proprium, iam sponte praestari ab 
homine, quoniam et hoc ratio bonitatis exigeret voluntarie exercendae, ex libertate scilicet arbitrii, [non] favente
institutioni, 
non serviente, ut ita demum bonus consisteret homo, si secundum 
institutionem quidem sed ex voluntate iam bonus inveniretur, 
quasi de proprietate naturae, proinde ut et contra malum (nam 
et illud utique deus providebat) fortior homo praetenderet, liber 
scilicet et suae potestatis, quia si careret hoc iure, ut bonum quoque non voluntate obiret, sed necessitate, usurpabilis etiam malo 
futurus esset ex infirmitate servitii, proinde et malo sicut bono 
famulus.  <A NAME="6_6"></A>[6] Tota ergo
libertas arbitrii in utramque partem concessa 
est illi, ut sui dominus constanter occurreret et bono sponte servando et malo sponte vitando, quoniam et alias positum hominem 
sub iudicio dei oportebat iustum illud efficere de arbitrii sui 
meritis, liberi scilicet.  <A NAME="6_7"></A>[7] Ceterum
nec boni nec mali merces iure 
pensaretur ei qui aut bonus aut malus necessitate fuisset inventus, 
non voluntate. In hoc et lex constituta est, non excludens sed 
probans libertatem, de obsequio sponte praestando vel transgressione sponte committenda; ita in utrumque exitum libertas patuit 
arbitrii. Igitur si et bonitas et ratio dei invenitur circa libertatem 
arbitrii concessam homini, non oportet omissa prima definitione 
bonitatis atque rationis, quae ante omnem tractatum constituenda 
est, post factis praeiudicare non ita deum instituere debuisse, 
quia aliter quam deum deceret evasit, sed dispecto quia ita 
debuerit instituere, salvo eo quod dispectum est cetera explorare. 
 <A NAME="6_8"></A>[8] Ceterum facile est
offendentes statim in hominis ruinam, antequam conditionem eius inspexerint, in auctorem referre quod 
accidit, quia nec auctoris examinata sit ratio. Denique et bonitas 
dei a primordio operum perspecta persuadebit nihil a deo mali 
evenire potuisse, et libertas hominis recogitata se potius ream 
ostendet quod ipsa commisit. 
</p>
<p><b>7. </b> <A NAME="7_1"></A>[1] Hac
definitione omnia deo salva sunt, et natura bonitatis et 
ratio dispositionis et praescientiae et potentiae copia. Exigere tamen a deo debes et gravitatem summam et fidem praecipuam in 
omni institutione eius, ut desinas quaerere an deo nolente potuerit 
quid evenire. Tenens enim gravitatem et fidem dei boni, sed 
rationalibus institutionibus eius vindicandas, nec illud miraberis, 
quod deus non intercesserit adversus ea quae noluit evenire ut 
conservaret ea quae voluit.  <A NAME="7_2"></A>[2] Si
enim semel homini permiserat 
arbitrii libertatem et potestatem, et digne permiserat, sicut ostendimus, utique fruendas eas ex ipsa institutionis auctoritate permiserat, fruendas autem, quantum in ipso, secundum ipsum, id est 
secundum deum, id est in bonum (quis enim adversus se permittet 
aliquid?), quantum vero in hominc, secundum motus libertatis 
ipsius (quis enim non hoc praestat ei cui quid semel frui praestat, 
ut pro animo et arbitrio suo fruatur?). Igitur consequens erat 
uti deus secederet a libertate, semel concessa homini, id est 
contineret in semet ipso et praescientiam et praepotentiam
suam, 
per quas intercessisse potuisset quominus homo male libertate sua 
frui aggressus in periculum laberetur.  <A NAME="7_3"></A>[3] Si
enim intercessisset, 
rescidisset arbitrii libertatem, quam ratione et bonitate permiserat. 
Denique puta intercessisse, puta rescidisse illum arbitrii libertatem, dum revocat ab arbore, dum ipsum circumscriptorem colubrum a congressu feminae arcet, nonne exclamaret Marcion, 
O dominum futilem, instabilem, infidelem, rescindentem quae 
instituit? Cur permiserat liberum arbitrium, si intercedit? Cur 
intercedit, si permisit? Eligat ubi semetipsum erroris notet, in 
institutione, an in rescissione.  <A NAME="7_4"></A>[4] Nonne
tunc magis deceptus ex 
impraescientia futuri videretur, cum obstitisset? et quod quasi 
ignorans quomodo evasurum esset indulserat, quis non diceret? 
Sed et si praescierat male hominem institutione sua usurum,&nbsp; 
quid tam dignum deo quam gravitas, quam fides institutionum 
qualiumcunque? Vidisset homo, si non bene dispunxisset quod 
bene acceperat, ut ipse legi reus fuisset cui obsequi noluisset, non 
ut legislator ipse fraudem legi suae faceret, non sinendo praescriptum eius impleri.  <A NAME="7_5"></A>[5] Haec
dignissime peroraturus in creatorem, 
si libero arbitrio hominis ex providentia et potentia, quas exigis, 
obstitisset, nunc tibi insusurra pro creatore et gravitatem et 
patientiam et fidem, institutionibus suis functo ut et rationalibus 
et bonis. 
</p>
<p><b>8. </b> <A NAME="8_1"></A>[1] Neque
enim ad vivendum solummodo produxerat hominem, 
ut non ad recte vivendum, in respectu scilicet dei legisque eius. 
Igitur vivere quidem illi ipse praestiterat facto in animam vivam, 
recte vero vivere demandarat admonito in legis obsequium. Ita 
non in mortem institutum hominem probat qui nunc cupit in 
vitam restitutum, malens peccatoris paenitentiam quam mortem. 
 <A NAME="8_2"></A>[2] Igitur sicut deus
homini vitae statum induxit, ita homo sibi 
mortis statum attraxit, et hoc non per infirmitatem, sicuti nec 
per ignorantiam, ne quid auctori imputaretur. Nam etsi angelus 
qui seduxit, sed liber et suae potestatis qui seductus est, sed imago 
et similitudo dei fortior angelo, sed afflatus dei generosior spiritu 
materiali quo angeli constiterunt. Qui facit, inquit, spiritus 
angelos et apparitores flammam ignis. Quia nec universitatem 
homini subiecisset infirmo dominandi et non potiori angelis, quibus 
nihil tale subiecit.  <A NAME="8_3"></A>[3] Sic
nec legis pondus imposuisset, si gravis lex 
invalido sustinendi, nec quem excusabilem sciret nomine imbecillitatis, eum definitione mortis convenisset; postremo non libertate nec potestate arbitrii fecisset infirmum, sed potius defectione 
earum. Atque adeo eundem hominem, eandem substantiam 
animae, eundem Adae statum eadem arbitrii libertas et potestas 
victorem efficit hodie de eodem diabolo, cum secundum obsequium legum eius administratur. 
</p>
<p><b>9. </b> <A NAME="9_1"></A>[1] Quoquo
tamen, inquis, modo substantia creatoris delicti capax 
invenitur, cum afflatus dei, id est anima, in homine deliquit, nec 
potest non ad originalem summam referri corruptio portionis. Ad 
hoc interpretanda erit qualitas animae. Inprimis tenendum quod 
Graeca scriptura signavit, afflatum nominans, non spiritum.  <A NAME="9_2"></A>[2] Quidam enim de Graeco interpretantes non recogitata differentia nec 
curata proprietate verborum pro afflatu spiritum ponunt, et dant 
haereticis occasionem spiritum dei delicto infuscandi, id est ipsum 
deum. Et usurpata iam quaestio est. Intellege itaque afflatum minorem spiritu esse, etsi de spiritu accidit, ut aurulam eius,
non 
tamen spiritum. Nam et aura vento rarior, et si de vento aura, 
non tamen ventus aura. Capit etiam imaginem spiritus dicere flatum.  <A NAME="9_3"></A>[3] Nam et ideo
homo imago dei, id est spiritus; deus enim 
spiritus. Imago ergo spiritus afflatus. Porro imago veritati non 
usquequaque adaequabitur. Aliud est enim secundum veritatem 
esse, aliud ipsam veritatem esse. Sic et afflatus cum imago sit 
spiritus, non potest ita imaginem dei comparare, ut, quia veritas, 
id est spiritus, id est deus, sine delicto est, ideo et afflatus, id est 
imago, non debuerit admisisse delictum.  <A NAME="9_4"></A>[4] In
hoc erit imago minor 
veritate et afflatus spiritu inferior, habens illas utique lineas dei, 
qua immortalis anima, qua libera et sui arbitrii, qua praescia 
plerumque, qua rationalis, capax intellectus et scientiae, tamen 
et in his imago, et non usque ad ipsam vim divinitatis, sic nec 
usque ad integritatem a delicto, quia hoc soli deo cedit, id est 
veritati, et hoc solum imagini non licet.  <A NAME="9_5"></A>[5] Sicut
enim imago, cum 
omnes lineas exprimat veritatis, vi tamen ipsa caret, non habens 
motum, ita et anima, imago spiritus, solam vim eius exprimere 
non valuit, id est non delinquendi felicitatem. Ceterum non esset 
anima, sed spiritus, nec homo, qui animam sortitus est, sed deus. 
 <A NAME="9_6"></A>[6] Et alias autem non
omne quod dei erit deus habebitur, ut expostules deum et afflatum, id est vacuum a delicto, quia dei sit afflatus. 
Nec tu enim si in tibiam flaveris, hominem tibiam feceris, quamquam de anima tua flaveris, sicut et deus de spiritu suo. Denique 
cunx manifeste scriptura dicat flasse deum in faciem hominis, et 
factum hominem in animam vivam, non in spiritum vivificatorem, 
separavit eam a condicione factoris.  <A NAME="9_7"></A>[7] Opus
enim aliud sit necesse 
est ab artifice, id est inferius artifice. Nec urceus enim factus a figulo 
ipse erit figulus, ita nec afflatus factus a spiritu ideo erit spiritus. 
Ipsum quod anima vocitatus est flatus, vide ne etiam de
afflatus 
condicione transierit in aliquam deminutiorem qualitatem. Ergo, 
inquis, dedisti animae infirmitatem supra negatam. Plane cum 
illam exigis deo parem, id est delicti immunem, dico infirmam. 
Cum vero ad angelum provocatur, fortiorem defendam necesse 
est dominum universitatis, cui iam angeli administrant, qui 
etiam angelos iudicaturus est, si in dei lege constiterit, quod in 
primordio noluit.  <A NAME="9_8"></A>[8] Hoc
ipsum ergo potuit afflatus dei admittere; 
potuit, sed non debuit. Potuisse enim habuit per substantiae 
exilitatem, qua afflatus, non spiritus, non debuisse autem per 
arbitrii potestatem, qua liber, non servus, adsistente amplius 
demonstratione non delinquendi, sub comminatione moriendi, 
qua substrueretur substantiae exilitas et regeretur sententiae 
libertas. Itaque non per illud iam videri potest anima deliquisse 
quod illi cum deo affine est, id est per afflatum, sed per illud quod 
substantiae accessit, id est per liberum arbitrium, a deo quidem 
rationaliter attributum, ab homine vero qua voluit agitatum. 
 <A NAME="9_9"></A>[9] Quodsi ita se habent,
omnis iam dei dispositio de mali exprobratione purgatur. Libertas enim arbitrii non ei culpam suam respuet a quo data est, sed a quo non ut debuit administrata est. 
Quod denique malum describes creatori? Si delictum hominis, 
non erit dei quod est hominis, nec idem habendus est delicti 
auctor qui invenitur interdictor, immo et condemnator. Si mors 
malum, nec mors comminatori suo sed contemptori faciet invidiam, ut auctori. Contemnendo enim eam fecit, non utique 
futuram si non contempsisset. 
</p>
<p><b>10. </b> <A NAME="10_1"></A>[1] Sed
et si ab homine in diabolum transcripseris mali elogium, 
ut in instinctorem delicti, uti sic quoque in creatorem dirigas culpam ut in auctorem diaboli, qui facit angelos spiritus, ergo quod 
factus a deo est, id est angelus, id erit eius qui fecit, quod autem 
factus a deo non est, id est diabolus, id est delator, superest ut 
ipse sese fecerit, deferendo de deo, et quidem falsum, primo, quod 
deus illos ex omni ligno edere vetuisset, dehinc, quasi morituri 
non essent, si edissent, tertio, quasi deus illis invidisset divinitatem.  <A NAME="10_2"></A>[2] Unde igitur
malitia mendacii et fallaciae in homines et 
infamiae in deum? A deo utique non, qui et angelum ex 
forma operum bonorum instituit bonum. Denique sapientissimus 
omnium editur ante quam diabolus; nisi malum est sapientia. Et 
si evolvas Ezechielis prophetiam, facile animadvertes tam institutione bonum angelum illum quam sponte corruptum.  <A NAME="10_3"></A>[3] In
persona 
enim principis Sor ad diabolum pronuntiatur, Et factus est sermo 
domini ad me dicens: Fili hominis, sume planctum super principem Sor, et dices, Haec dicit dominus: Tu es resignaculum 
similitudinis, qui scilicet integritatem imaginis et similitudinis 
resignaveris, corona decoris (hoc ut eminentissimo angelorum, 
ut archangelo, ut sapientissimo omnium) in deliciis paradisi dei 
tui natus es; illic enim, ubi deus in secunda animalium figurae 
formatione angelos fecerat. Lapidem optimum indutus es, sardium, topazium, smaragdum, carbunculum, sapphirum, iaspin, 
lyncurium, achaten, arnethystum, chrysolithum, beryllum, 
onychinum, et auro replesti horrea tua et thesauros tuos. Ex qua 
die conditus es, cum cherub imposui te in monte sancto dei, 
fuisti in medio lapidum igneorum, fuisti invituperabilis in diebus 
tuis, ex qua die conditus es, donec inventae sunt laesurae tuae; 
de multitudine negotiationis tuae promas tuas replesti, et deliquisti, et cetera, quae ad suggillationem angeli, non ad illius 
principis, proprie pertinere manifestum est, eo quod nemo hominum in paradiso dei natus sit, ne ipse quidem Adam, translatus 
potius illuc, nec cum cherub impositus in monte sancto dei, id 
est in sublimitate caelesti, de qua satanam dominus quoque 
decidisse testatur, nec inter lapides igneos demoratus, inter gemmantes siderum ardentium radios, unde etiam quasi fulgur deiectus est satanas.  <A NAME="10_4"></A>[4] Sed
ipse auctor delicti in persona peccatoris viri 
denotabatur, retro quidem invituperabilis a die conditionis suae, 
a deo in bonum conditus, ut a bono conditore invituperabilium 
conditionum, et excultus omni gloria angelica, et apud deum constitutus, qua bonus apud bonum, postea vero a semetipso translatus in malum. Ex quo enim, inquit, apparuerunt laesurae tuae, 
illi eas reputans, quibus scilicet laesit hominem eiectum a
dei 
obsequio,  <A NAME="10_5"></A>[5] et ex
illo deliquit ex quo delictum seminavit, atque ita 
exinde negotiationis, id est malitiae, suae multitudinem exercuit, 
delictorum scilicet censum, non minus et ipse liberi arbitrii
institutus, ut spiritus. Nihil enim deus proximum sibi non libertate 
eiusmodi ordinasset. Quem tamen et praedamnando testatus est 
ab institutionis forma libidine propria conceptae ultro malitiae 
exorbitasse, et commeatum operationibus eius admetiendo rationem bonitatis suae egit, eodem consilio differens extinctionem 
diaboli quo hominis restitutionem.  <A NAME="10_6"></A>[6] Certamini
enim dedit spatium, 
ut et homo eadem arbitrii libertate elideret inimicum qua succiderat illi, probans suam, non dei culpam, et ita salutem digne 
per victoriam recuperaret, et diabolus amarius puniretur ab eo 
quem eliserat ante devictus, et deus tanto magis bonus inveniretur, sustinens hominem gloriosiorem in paradisum ad licentiam 
decerpendae arboris vitae iam de vita regressurum. 
</p>
<p><b>11. </b> <A NAME="11_1"></A>[1] Igitur
usque ad delictum hominis deus a primordio tantum 
bonus, exinde iudex et severus et, quod Marcionitae volunt, 
saevus. Statim mulier in doloribus parere et viro servire damnatur, sed quae ante sine ulla contristatione per benedictionem 
incrementum generis audierat, Crescite, tantum, et multiplicamini, sed quae in adiutorium masculo, non in servitium fuerat 
destinata. Statim et terra maledicitur, sed ante benedicta. Statim 
tribuli et spinae, sed ante foenum, et herbae et arborum fructuosa. 
Statim sudor et labor panis, sed ante ex omni ligno victus immunis et alimenta secura.  <A NAME="11_2"></A>[2] Exinde
homo ad terram, sed ante de terra; 
exinde ad mortem, sed ante ad vitam; exinde in scorteis vestibus, 
sed ante sine scrupulo nudus. Ita prior bonitas dei secundum 
naturam, severitas posterior secundum causam. Illa ingenita, 
haec accidens; illa propria, haec accommodata; illa edita, haec 
adhibita. Nec natura enim inoperatam debuit continuisse bonitatem, nec causa dissimulatam evasisse severitatem. Alteram sibi, 
alteram rei deus praestitit.  <A NAME="11_3"></A>[3] Incipe
nunc etiam iudicis statum ut 
affinem mali arguere, qui idcirco alium deum somniasti, solummodo bonum, quia non potes iudicem. Quamquam et illum ut 
iudicem ostendimus; aut si non iudicem, certe perversum ac 
vanum, disciplinae non vindicandae, id est non iudicandae, constitutorem. Non reprobas autem deum iudicem, qui non iudicem 
deum probas: ipsam sine dubio iustitiam accusare debebis, quae 
iudicem praestat, aut et eam in species malitiae deputare, id est 
iniustitiam in titulos bonitatis adscribere.  <A NAME="11_4"></A>[4] Nunc
enim iustitia 
malum, si iniustitia bonum. Porro cum cogeris iniustitiam de 
pessimis pronuntiare, eodem iugo urgeris iustitiam de optimis 
censere. Nihil enim aemulum mali non bonum, sicut et boni 
aemulum nihil non malum. Igitur quanto malum iniustitia, tanto 
bonum iustitia. Nec species solummodo, sed tutela reputanda 
bonitatis, quia bonitas, nisi iustitia regatur ut iusta sit, non erit 
bonitas, si iniusta sit. Nihil enim bonum quod iniustum, bonum 
autem omne quod iustum. 
</p>
<p><b>12. </b> <A NAME="12_1"></A>[1] Ita
si societas et conspiratio bonitatis atque iustitiae separationem earum non potest capere, quo ore constitues
diversitatem 
duorum deorum, in separatione seorsum deputans deum bonum 
et seorsum deum iustum? Illic consistit bonum ubi et iustum. A 
primordio denique creator tam bonus quam et iustus. Pariter 
utrumque processit. Bonitas eius operata est mundum, iustitia 
modulata est, quae etiam tum mundum iudicavit ex bonis faciendum quia cum bonitatis consilio iudicavit.  <A NAME="12_2"></A>[2] Iustitiae
opus est quod 
inter lucem et tenebras separatio pronuntiata est, inter diem et 
noctem, inter caelum et terram, inter aquam superiorem et inferiorem, inter maris coetum et aridae molem, inter luminaria maiora 
et minora, diurna atque nocturna, inter marem et feminam, inter 
arborem agnitionis mortis et vitae, inter orbem et paradisum, 
inter aquigena et terrigena animalia. Omnia ut bonitas concepit, 
ita iustitia distinxit.  <A NAME="12_3"></A>[3] Totum
hoc iudicato dispositum et ordinatum 
est. Omnis situs, habitus elementorum, effectus, motus, status, 
ortus, occasus singulorum, iudicia sunt creatoris: nc putes eum 
exinde iudicem definiendum quo malum coepit, atque ita iustitiam de causa mali offusces. His enim modis ostendimus eam cum 
auctrice omnium bonitate prodisse, ut et ipsam ingenitam deo et 
naturalem nec obventiciam deputandam, quae in domino inventa 
sit arbitratrix operum eius. 
</p>
<p><b>13. </b> <A NAME="13_1"></A>[1] At
enim ut malum postea erupit atque inde iam coepit bonitas 
dei cum adversario agere, aliud quoque negotium eadem illa 
iustitia dei nacta est iam secundum adversionem dirigendae 
bonitatis, ut seposita libertate eius, qua et ultro deus bonus, pro 
meritis cuiusque pensetur, dignis offeratur, indignis denegetur, 
ingratis auferatur, proinde omnibus aemulis vindicetur.  <A NAME="13_2"></A>[2] Ita
omne 
hoc iustitiae opus procuratio bonitatis est; quod iudicando 
damnat, quod damnando punit, quod, ut dicitis, saevit, utique 
bono, non malo proficit. Denique timor iudicii ad bonum, non 
ad malum confert. Non enim sufficiebat bonum per semetipsum 
commendari, iam sub adversario laborans. Nam et si commendabile per semetipsum, non tamen et conservabile, quia expugnabile iam per adversarium, nisi vis aliqua praeesset timendi, quae 
bonum etiam nolentes appetere et custodire compelleret.  <A NAME="13_3"></A>[3] Ceterum tot illecebris mali expugnantibus bonum quis illud appeteret 
quod impune contemneret? Quis custodiret quod sine periculo 
amitteret? Legis mali viam latam et multo frequentiorem: nonne 
omnes illa laberentur, si nihil in illa timeretur? Horremus terribiles minas creatoris, et vix a malo avellimur. Quid, si nihil 
minaretur? Hanc iustitiam malum dices, quae malo non favet? 
Hanc bonum negabis, quae bono prospicit? Qualem oportet 
deum velles? qualem malles expediret? Sub quo delicta gauderent, cui diabolus illuderet?  <A NAME="13_4"></A>[4] Illum
bonum iudicares deum qui 
hominem posset magis malum facere securitate delicti? Quis boni 
auctor, nisi qui et exactor? Proinde quis mali extraneus, nisi qui et 
inimicus? Quis inimicus, nisi qui et expugnator? Quis expugnator, nisi qui et punitor? Sic totus deus bonus est, dum pro bono 
omnia est. Sic denique omnipotens, quia et iuvandi et laedendi 
potens. Minus est tanturmnodo prodesse, quia non aliud quid 
possit quam prodesse. De eiusmodi qua fiducia bonum sperem, 
si hoc solum potest? quomodo innocentiae mercedem secter, si 
non et nocentiae spectem?  <A NAME="13_5"></A>[5] Diffidam
necesse est, ne nec alteram 
partem remuneretur qui utramque non valuit. Usque adeo 
iustitia etiam plenitudo est divinitatis ipsius, exhibens deum perfectum et patrem et dominum, patrem clementia, dominum 
disciplina, patrem potestate blanda, dominum severa, patrem 
diligendum pie, dominum timendum necessarie, diligendum quia 
malit misericordiam quam sacrificium, et timendum quia nolit 
peccatum, diligendum quia malit paenitentiam peccatoris quam 
mortem, et timendum quia nolit peccatores sui iam non paenitentes. Ideo lex utrumque definit: Diliges deum, et, Timebis 
deum. Aliud obsecutori proposuit, aliud exorbitatori. 
</p>
<p><b>14. </b> <A NAME="14_1"></A>[1] Ad
omnia tibi occurrit deus, idem percutiens sed et sanans, 
mortificans sed et vivificans, humilians sed et sublimans, condens mala sed et pacem faciens, ut etiam et hinc respondeam 
haereticis. Ecce enim, inquiunt, ipse se conditorem profitetur 
malorum dicens, Ego sum qui condo mala.  <A NAME="14_2"></A>[2] Amplexi
enim vocabuli communionem duas malorum species in ambiguitate turbantem, quia mala dicuntur et delicta et supplicia, passim volunt eum 
conditorem intellegi malorum, ut malitiae auctor renuntietur. 
Nos autem adhibita distinctione utriusque formae, separatis malis 
delicti et malis supplicii, malis culpae et malis poenae, suum 
cuique parti definimus auctorem, malorum quidem peccati et 
culpae diabolum, malorum vero supplicii et poenae deum creatorem, ut illa pars malitiae deputetur, ista iustitiae, mala condentis iudicii adversus mala delicti.  <A NAME="14_3"></A>[3] De
his ergo creator profitetur 
malis quae congruunt iudici: quae quidem illis mala sunt quibus 
rependuntur, ceterum suo nomine bona, qua iusta, et bonorum 
defensoria et delictorum inimica, atque in hoc ordine deo digna. 
Aut proba ea iniusta, ut probes malitiae deputanda, id est iniustitiae mala, quia si iustitiae erunt, iam mala non erunt, sed bona, 
malis tantummodo mala, quibus etiam directo bona pro malis 
damnantur.  <A NAME="14_4"></A>[4] Constitue
igitur iniuste hominem divinae legis 
voluntarium contemptorem id retulisse quo voluit caruisse, 
iniuste malitiam aevi illius imbribus, dehinc et ignibus caesam, 
iniuste Aegyptum foedissimam, superstitiosam, amplius hospitis 
populi conflictatricem, decemplici castigatione percussam. Indurat cor Pharaonis. Sed meruerat in exitium subministrari qui 
iam negaverat deum, qui iam legatos eius totiens superbus excusserat, qui iam populo laborem operis adiecerat; postremo, qua 
Aegyptius, olim deo rens fuerat gentilis idololatriae, ibin et 
crocodilum citius colens quam deum vivum. Impendit et ipsum 
populum, sed ingratum. Immisit et pueris ursos, sed irreverentibus in prophetam.
</p>
<p><b>15. </b> <A NAME="15_1"></A>[1] Iustitiam
ergo primo iudicis dispice, cuius si ratio constiterit, 
tunc et severitas, et per quae severitas decurrit, rationi et iustitiae 
reputabuntur. Ac ne pluribus immoremur, asserite causas ceteras 
quoque, ut sententias condemnetis, excusate delicta, ut iudicia 
reprobetis. Nolite reprehendere iudicem, sed revincite malum 
iudicem. Nam et si patrum delicta de filiis exigebat, duritia populi 
talia remedia compulerat, ut vel posteritatibus suis prospicientes 
legi divinae obedirent. Quis enim non magis filiorum salutem 
quam suam curet?  <A NAME="15_2"></A>[2] Sed
et si benedictio patrum semini quoque 
eorum destinabatur, sine ullo adhuc merito eius, cur non et 
reatus patrum in filios quoque redundaret? Sicut gratia, ita et 
offensa; ut per totum genus et gratia decurreret et offensa, salvo eo 
quod postea decerni habebat, non dicturos acidam uvam patres 
manducasse et filiorum dentes obstupuisse, id est non sumpturum patrem delictum filii, nec filium delictum patris, sed unumquemque delicti sui reum futurum, ut post duritiam populi duritia 
legis edomita, iustitia iam non genus sed personas iudicaret. 
 <A NAME="15_3"></A>[3] Quamquam si
evangelium veritatis accipias, ad quos pertineat 
sententia reddentis in filios patrum delicta cognosces, ad illos 
scilicet qui hanc ultro sibi sententiam fuerant irrogaturi, Sanguis 
illius super capita nostra et filiorum nostrorum. Hoc itaque omnis 
providentia dei censuit quod iam audierat. 
</p>
<p><b>16. </b> <A NAME="16_1"></A>[1] Bona
igitur et severitas quia iusta, si bonus iudex, id est 
iustus. Item cetera bona per quae opus bonum currit bonae severitatis, sive ira sive aemulatio sive saevitia. Debita enim omnia 
haec sunt severitati, sicut severitas debitum est iustitiae. Vindicanda erat procacitas aetatis verecundiam debentis. Atque ita 
non poterunt iudici exprobrari quae iudici accedunt, carentia et 
ipsa culpa, sicut et iudex. Quid enim, si medicum quidem dicas 
esse debere, ferramenta vero eius accuses quod secent et inurant 
et amputent et constrictent, quando sine instrumento artis medicus esse non possit?  <A NAME="16_2"></A>[2] Sed
accusa male secantem, importune 
amputantem, temere inurentem, atque ita ferramenta quoque 
eius ut mala ministeria reprehende. Proinde est enim cum deum 
quidem iudicem admittis, eos vero motus et sensus per quos iudicat 
destruis. Deum nos a prophetis et a Christo, non a philosophis 
nec ab Epicuro erudimur.  <A NAME="16_3"></A>[3] Qui
credimus deum etiam in terris 
egisse et humani habitus humilitatem suscepisse ex causa humanae 
salutis, longe sumus a sententia eorum qui nolunt deum curare 
quicquam. Inde venit ad haereticos quoque definitio eiusmodi, 
si deus irascitur et aemulatur et extollitur et exacerbatur, ergo 
et corrumpetur, ergo et morietur. Bene autem quod Christianorum 
est etiam mortuum deum credere et tamen viventem in aevo 
aevorum.  <A NAME="16_4"></A>[4] Stultissimi,
qui de humanis divina praeiudicant, ut 
quoniam in homine corruptoriae conditionis habentur huiusmodi 
passiones, idcirco et in deo eiusdem status existimentur. Discerne 
substantias, et suos eis distribue sensus tam diversos quam substantiae exigunt, licet vocabulis communicare videantur. Nam et 
dexteram et oculos et pedes dei legimus, nec ideo tamen humanis 
comparabuntur quia de appellatione sociantur. Quanta erit 
diversitas divini corporis et humani sub eisdem nominibus membrorum, tanta erit et animi divini et humani differentia sub 
eisdem licet vocabulis sensuum, quos tam corruptorios efficit in 
homine corruptibilitas substantiae humanae quam incorruptorios 
in deo efficit incorruptibilitas substantiae divinae.  <A NAME="16_5"></A>[5] Certe
deum 
confiteris creatorem? Certe, inquis. Quomodo ergo in deo 
humanum aliquid existimas, et non divinum omne? Quem deum 
non negas, confiteris non humanum, siquidem deum confitendo 
praeiudicasti utique illum ab omni humanarum conditionum 
qualitate diversum. Porro cum pariter agnoscas hominem a deo 
inflatum in animam vivam, non deum ab homine, satis perversum 
est ut in deo potius humana constituas quam in homine divina, 
et hominis imagine deum induas potius quam dei hominem. 
 <A NAME="16_6"></A>[6] Et haec ergo imago
censenda est dei in homine, quod eosdem 
motus et sensus habeat humanus animus quos et deus, licet non 
tales quales deus; pro substantia enim et status eorum et exitus 
distant. Denique contrarios eorum sensus, lenitatem dico, patientiam, misericordiam, ipsamque matricem earum, bonitatem, cur 
divina praesumitis? Nec tamen perfecte ea obtinemus, quia solus 
deus perfectus. Ita et illas species, irae dico et exasperationis, non 
tam feliciter patimur, quia solus deus de incorruptibilitatis proprietate felix.  <A NAME="16_7"></A>[7] Irascetur
enim sed non &lt;quatietur&gt;; exacerbabitur 
sed non periclitabitur; movebitur sed non evertetur. Omnia necesse est adhibeat propter omnia; tot sensus quot et causas; et 
iram propter scelestos, et bilem propter ingratos, et aemulationem 
propter superbos, et quicquid non expedit malis. Sic et misericordiam propter errantes, et patientiam propter non resipiscentes,&nbsp;
et praestantiam propter merentes, et quicquid bonis opus est. 
Quae omnia patitur suo more, quo eum pati condecet, propter 
quem homo eadem patitur aeque suo more. 
</p>
<p><b>17. </b> <A NAME="17_1"></A>[1] Haec
ita dispecta totum ordinem dei iudicis operarium et, ut 
dignius dixerim, protectorem catholicae et summae illius bonitatis 
ostendunt quam semotam a iudiciariis sensibus et in suo statu 
puram nolunt Marcionitae in eodem deo agnoscere, pluentem 
super bonos et malos et solem suum oriri facientem super iustos et 
iniustos, quod alius deus omnino non praestat. Nam etsi hoc quoque 
testimonium Christi in creatorem Marcion de evangelio eradere 
ausus est, sed ipse mundus inscriptus est et omni a conscientia 
legitur.  <A NAME="17_2"></A>[2] Et erit
haec ipsa patientia creatoris in iudicium Marcionis, 
illa patientia quae expectat paenitentiam potius peccatoris quam 
mortem, et mavult misericordiam quam sacrificium, avertens iam 
destinatum exitium Ninivitis, et largiens spatium vitae Ezechiae 
lacrimis, et restituens statum regni Babylonis tyranno paenitentia 
functo: illam dico misericordiam quae et filium Saulis moriturum 
ex devotione populo concessit, et David delicta in domum Uriae 
confessum venia liberavit, et ipsum Israel totiens restituit quotiens 
iudicavit, totiens refovit quotiens et increpuit.  <A NAME="17_3"></A>[3] Non
solum igitur 
iudicem aspiciens convertere et ad optimi exempla. Notans cum 
ulciscitur considera cum indulget. Repende austeritati lenitatem. 
Cum utrumque conveneris in creatore, invenies in eo et illud propter quod alterum deum credis. Veni denique ad inspectationem 
doctrinarum, disciplinarum, praeceptorum consiliorumque eius. 
Dices forsitan haec etiam humanis legibus determinari. Sed ante 
Lycurgos et Solonas omnes Moyses et deus. Nulla posteritas non 
a primordiis accipit.  <A NAME="17_4"></A>[4] Tamen
non a tuo deo didicit creator meus 
praescribere, Non occides, non adulterabis, non furaberis, non 
falsum testimonium dices, alienum non concupisces, honora 
patrem et matrem, et diliges proximum tuum ut te ipsum. Ad 
haec innocentiae, pudicitiae et iustitiae et pietatis principalia consulta accedunt etiam humanitatis praescripta, cum septimo quoque anno servitia libertate solvuntur, cum eodem tempore agro 
parcitur, egenis cedendo locum, bovi etiam terenti vincula oris 
remittuntur ad fructum praesentis laboris, quo facilius in pecudibus praemeditata humanitas in hominum refrigeria erudiretur.
</p>
<p><b>18. </b> <A NAME="18_1"></A>[1] Sed
quae potius legis bona defendam quam quae haeresis 
concu&lt;tere concu&gt;piit ut talionis definitionem, oculum
pro oculo, 
dentera pro dente, et livorem pro livore repetentis? Non enim 
iniuriae mutuo exercendae licentiam sapit, sed in totum cohibendae violentiae prospicit, ut quia durissimo et infideli in deum 
populo longum vel etiam incredibile videretur a deo expectare 
defensam, edicendam postea per prophetam, Mihi defensam, et 
ego defendam, dicit dominus, interim commissio iniuriae metu 
vicis statim occursurae repastinaretur, et licentia retributionis 
prohibitio esset provocationis, ut sic improbitas aestuata
cessaret, 
dum secunda permissa prima terretur, et prima deterrita nec 
secunda committitur, qua et alias facilior timor talionis per eundem saporem passionis. Nihil amarius quam id ipsum pati quod 
feceris aliis.  <A NAME="18_2"></A>[2] Et
si lex aliquid cibis detrahit et immunda pronuntiat 
animalia quae aliquando benedicta sunt, consilium exercendae 
continentiae intellege, et frenos impositos illi gulae agnosce quae 
cum panem ederet angelorum, cucumeres et pepones Aegyptiorum 
desiderabat. Agnosce simul et comitibus gulae, libidini scilicet 
atque luxuriae, prospectum, quae fere ventris castigatione frigescunt. Manducaverat enim populus et biberat et surrexerat ludere. 
Proinde ut et pecuniae ardor restringeretur ex parte qua de victus 
necessitate causatur, pretiosorum ciborum ambitio detracta est: 
postremo, ut facilius homo ad ieiunandum deo formaretur, paucis 
et non gloriosis escis assuefactus, et nihil de lautioribus esuriturus. 
 <A NAME="18_3"></A>[3] Reprehendendus sane
creator quod cibos potius populo suo 
abstulit quam ingratioribus Marcionitis. Sacrificiorum quoque 
onera et operationum et oblationum negotiosas scrupulositates 
nemo reprehendat, quasi deus talia sibi proprie desideraverit, qui 
tam manifeste exclamat, Quo mihi multitudinem sacrificiorum 
vestrorum? et, Quis exquisivit ista de manibus vestris? sed illam 
dei industriam sentiat qua populum pronum in idololatriam et 
transgressionem eiusmodi officiis religioni suae voluit adstringere 
quibus superstitio saeculi agebatur, ut ab ea avocaret illos, sibi 
iubens fieri quasi desideranti, ne simulacris faciendis delinqueret. 
</p>
<p><b>19. </b> <A NAME="19_1"></A>[1] Sed
et in ipsis commerciis vitae et conversationis humanae 
domi ac foris adusque curam vasculorum omnifariam distinxit, ut 
istis legalibus disciplinis occurrentibus ubique nec ullo
momento 
vacarent a dei respectu. Quid enim faceret beatum hominem 
quam in lege domini voluntas eius, et in lege domini meditabitur die ac nocte? Quam legem non duritia promulgavit auctoris, 
sed ratio summae benignitatis, populi potius duritiam edomantis 
et rudem obsequio fidem operosis officiis dedolantis, ut nihil de 
arcanis attingam significantiis legis, spiritalis scilicet et propheticae, et in omnibus paene argumentis figuratae.  <A NAME="19_2"></A>[2] Sufficit
enim in 
praesenti si simpliciter hominem deo obligabat, ut nemo eam 
reprobare debeat, nisi cui non placet deo deservire. Ad hoc beneficium, non onus, legis adiuvandum etiam prophetas eadem 
bonitas dei ordinavit, docentes deo digna, auferre nequitias de 
anima, discere benefacere, exquirere iudicium, iudicare pupillo 
et iustificare viduam, diligere quaestiones, fugere improborum 
contactum, dimittere conflictam integram, dissipare scripturam 
inivistam, infringere panem esurienti et tectum non habentem 
inducere in domum tuam, nudum si videris, contegere, et domesticos seminis tui non despicere, compescere linguam a malo, et 
labia ne loquantur dolum, declinare a malo et facere bonum, 
quaerere pacem et sectari eam, irasci et non delinquere, id est 
in ira non perseverare sive saevire, non abire in concilium impiorum, nec stare in via peccatorum, nec in cathedra pestilentium 
sedere. Sed ubi?  <A NAME="19_3"></A>[3] Vide
quam bonum et iocundum habitare fratres 
in unum, meditantes die ac nocte in lege domini, quia bonum 
scilicet fidere in dominum quam fidere in hominem, et sperare in 
dominum quam sperare in hominem. Qualis enim apud deum 
merces homini? Et erit tanquam lignum quod plantatum est 
iuxta exitus aquarum, quod fructum suum dabit in tempore suo, 
et folium eius non decidet, et omnia quaecunque faciet prosperabuntur illi. Innocens autem et purus corde, qui non accepit in 
vanum nomen dei et non iuravit ad proximum suum in dolo, iste 
accipiet benedictionem a domino, et misericordiam a deo salutificatore suo.  <A NAME="19_4"></A>[4] Oculi
enim domini super timentes eum, sperantes 
in misericordiam ipsius, ad deliberandas animas eorum de morte, 
utique aeterna, et nutricandos eos in fame, utique vitae aeternae. 
Multae enim pressurae iustorum, et ex omnibus liberabit eos 
dominus. Honorabilis mors in conspectu domini sanctorum eius. 
Dominus custodit omnia ossa eorum unum ex ipsis non comminuetur. Redimet dominus animas servorum suorum. Pauca 
ista de tantis scripturis creatoris intulimus, et nihil puto iam ad 
testimonium dei optimi deesse, quod satis et praecepta bonitatis 
et praemissa consignant. 
</p>
<p><b>20. </b> <A NAME="20_1"></A>[1] Sed
enim sepiae isti, quorum figura illud quoque pisculentum de cibis lex recusavit, ut traductionem sui sentiunt, tenebras 
hinc blasphemiae intervomunt, atque ita intentionem uniuscuiusque iam proximam dispargunt, iactitando et asseverando ea quae 
relucentem bonitatem creatoris infuscent. Sed et per istas caligines 
sequemur nequitiam, et in lucem extrahemus ingenia tenebrarum, 
obicientia creatori vel maxime fraudem illam et rapinam auri et 
argenti, mandatam ab illo Hebraeis in Aegyptios.  <A NAME="20_2"></A>[2] Age,
infelicissime haeretice, te ipsum expostulo arbitrum, cognosce in utramque 
gentem prius, et ita de auctore praecepti iudicabis. Reposcunt 
Aegyptii de Hebraeis vasa aurea et argentea. Contra Hebraei mutuas petitiones instituunt, allegantes sibi quoque eorundem patrum 
nomine, ex eodem scripturae instrumento, mercedes restitui oportere illius operariae servitutis pro laterinis deductis, pro civitatibus 
et villis aedificatis.  <A NAME="20_3"></A>[3] Quid
iudicabis, optimi dei elector? Hebraeos 
fraudem agnoscere debere, an Aegyptios compensationem? Nam 
et aiunt ita actum per legatos utrinque, Aegyptiorum quidem repetentium vasa, Iudaeorum vero reposcentium operas suas. Et 
tamen vasis iustitia renuntiaverunt ibi Aegyptii. Hodie
adversus 
Marcionitas amplius allegant Hebraei, negantes compensationi 
satis esse quantumvis illud auri et argenti, si sexcentorum milium 
operae per tot annos vel singulis nummis diurnis aestimentur. 
 <A NAME="20_4"></A>[4] Quae autem pars
maior, repetentium vasa an incolentium villas 
et urbes? Querela ergo maior Aegyptiorum, an gratia Hebraeorum? Ut solo iniuriarum iudicio Hebraei Aegyptios repercuterent, 
liberi homines in ergastulum subacti: ut solas scapulas suas 
scribae eorum apud subsellia sua ostenderent flagellorum contumeliosa atrocitate laceratas: non paucis lancibus et scyphis, 
pauciorum utique divitum ubique, sed totis et ipsorum facultatibus et popularium omnium collationibus satisfaciendum Hebraeis 
pronuntiasset. Igitur si bona Hebraeorum causa, bona iam et 
causa, id est mandatum, creatoris, qui et Aegyptios gratos fecit 
nescientes, et suum populum in tempore expeditionis angusto 
aliquo solatio tacitae compensationis expunxit. Plane minus exigi 
iussit. Hebraeis etiam filios Aegyptii restituere debuerant. 
</p>
<p><b>21. </b> <A NAME="21_1"></A>[1] Sic
et in ceteris contrarietates praeceptorum ei exprobras ut 
mobili et instabili, prohibentis sabbatis operari et iubentis arcam 
circumferri per dies octo, id est etiam sabbato, in expugnatione 
civitatis Hiericho. Nec sabbati enim inspicis legem, opera humana, 
non divina, prohibentem. Siquidem, Sex, inquit, diebus operare, 
et facies omnia opera tua, septima autem die sabbata domino deo 
tuo; non facies in ea omne opus. Quod? utique tuum. Consequens 
enim est ut ea opera sabbato auferret quae sex diebus supra 
indixerat, tua scilicet, id est humana et cotidiana.  <A NAME="21_2"></A>[2] Arcam
vero 
circumferre neque cotidianum opus videri potest neque humanum, 
sed et rarum et sacrosanctum et ex ipso tunc dei praecepto utique 
divinum. Quod et ipse quid significaret edissererem, nisi longum 
esset figuras argumentorum omnium creatoris expandere, quas 
forsitan nec admittis. Sed plus est si de absolutis revincamini, simplicitate veritatis, non curiositate: sicut et nunc certa distinctio 
est sabbati humana, non divina, opera prohibentis. Ideoque qui 
sabbatis lignatum ierat, morti datus est: suum enim opus fecerat, 
lege interdictum. Qui vero arcam sabbatis circumtulerant, impune 
gesserunt: non suum enim opus sed dei, ex praecepto scilicet 
ipsius, administraverant. 
</p>
<p><b>22. </b> <A NAME="22_1"></A>[1] Proinde
et similitudinem vetans fieri omnium quae in caelo et 
in terra et in aquis, ostendit et causas, idololatriae scilicet
substantiam cohibentes. Subicit enim, Non adorabitis ea neque 
servietis illis. Serpentis autem aenei effigies postea praecepta 
Moysi a domino non ad idololatriae titulum pertinebat, sed ad 
remediandos eos qui a serpentibus infestabantur. Et taceo de 
figura remedii.  <A NAME="22_2"></A>[2] Sic
et cherubim et seraphim aurea, in arcae 
figuratum exemplum certe simplex ornamentum, accommodata 
suggestui: longe diversas habendo causas ab idololatriae condicione, ob quam similitudo prohibetur, non videntur similitudinum prohibitarum legi refragari, non in eo similitudinis statu 
deprehensa ob quem similitudo prohibetur. Diximus de sacrificiorum rationali institutione, avocante scilicet ab idolis ad deum 
officia ea quae si rursus eiecerat dicens, Quo mihi multitudinem 
sacrificiorum vestrorum? hoc ipsum voluit intellegi quod non 
sibi ea proprie exegisset. Non enim bibam, inquit, sanguinem 
taurorum, quia et alibi ait, Deus aeternus non esuriet nec sitiet. 
 <A NAME="22_3"></A>[3] Nam etsi ad
oblationes Abel advertit, et holocausta Noe odoratus 
est libenter, quae iocunditas sive viscerum vervecinorum sive 
nidoris ardentium victimarum? Sed animus simplex et deum 
metuens offerentium ea quae a deo habebant, et pabuli et suavis 
olentiae, gratiae apud deum deputabatur, non quae fiebant exigentis, sed illud propter quod fiebant, ob honorem scilicet dei. 
Si cliens diviti aut regi nihil desideranti tamen aliquid vilissimi 
munusculi obtulerit, quantitas et qualitas muneris infuscabit 
divitem et regem, an delectabit titulus officii?  <A NAME="22_4"></A>[4] At
si cliens ei 
munera ultro, vel etiam indicta,  ordine suo offerat, et
sollemnia 
regis observet, non ex fide tamen, nec corde puro, nec pleno circa 
cetera quoque obsequia, nonne consequens ut rex ille vel dives 
exclamet, Quo mihi multitudinem munerum tuorum? plenus 
sum: et, Sollemnitates et dies festos et vestra sabbata? Vestra 
dicendo quae secundum libidinem suam non secundum 
religionem dei celebrando, sua iam non dei fecerant, condicionalem idcirco et rationalem demonstravit recusationem eorum 
quae administranda praescripserat.  
</p>
<p><b>23. </b> <A NAME="23_1"></A>[1] Si
vero etiam circa personas levem vultis intellegi cum 
reprobat aliquando probatos, aut improvidum cum probat 
quandoque reprobandos, quasi iudicia sua aut damnet praeterita 
aut ignoret futura, atquin nihil tam bono et iudici convenit quam 
pro praesentibus meritis et reicere et adlegere. Adlegitur Saul, sed 
nondum despector prophetae Samuelis. Reicitur Salomon, sed 
iam a mulieribus alienis possessus et idolis Moabitarum et Sidoniorum mancipatus.  <A NAME="23_2"></A>[2] Quid
faceret creator ne a Marcionitis reprehenderetur? Bene adhuc agentes praedamnaret iam propter 
futura delicta? Sed dei boni non erat nondum merentes praedamnare. Proinde peccantes nunc non recusaret propter pristina 
benefacta? Sed iusti iudicis non erat rescissis iam bonis pristinis 
scelera donare. Aut quis hominum sine delicto, ut eum deus semper adlegeret quem nunquam posset recusare?  <A NAME="23_3"></A>[3] Vel
quis item 
sine aliquo bono opere, ut eum deus semper recusaret quem 
nunquam posset adlegere? Exhibe bonum semper, et non recusabitur; exhibe malum semper, et nunquam adlegetur. Ceterum si 
idem homo, ut in utroque pro temporibus, in utroque dispungetur 
a deo et bono et iudice, qui non levitate aut improvidentia sententias vertit, sed censura gravissima et providentissima merita temporis cuiusque dispensat. 
</p>
<p><b>24. </b> <A NAME="24_1"></A>[1] Sic
et paenitentiam apud illum prave interpretaris, quasi proinde mobilitate vel improvidentia, immo iam ex delicti recordatione paeniteat, quoniam quidem dixerit, Paenituit quod regem 
fecerim Saul, praescribens scilicet paenitentiam confessionem 
sapere mali operis alicuius vel erroris. Porro non semper. Evenit 
enim in bonis factis paenitentiae confessio ad invidiam et exprobrationem eius qui beneficii ingratus extiterit,  <A NAME="24_2"></A>[2] sicut
et tunc circa 
personam Saulis honorandam annuntiatur a creatore, qui non 
deliquerat cum Saulem assumit in regnum et sancto spiritu auget; 
optimum enim adhuc, qualis, inquit, non erat in filiis Israelis, 
dignissime adlegerat. Sed nec ignoraverat ita eventurum. Nemo 
enim te sustinebit improvidentiam adscribentem deo ei quem 
deum non negans confiteris et providum. Haec enim illi propria 
divinitas constat. Sed malum factum Saulis, ut dixi, onerabat 
paenitentiae suae professione, quam vacante delicto circa Saulis 
adlectionem consequens est invidiosam potius intellegi, non 
criminosam. Ecce, inquis, criminosam eam animadverto circa 
Ninivitas, dicente scriptura Ionae, Et paenituit dominum de 
malitia quam dixerat facturum se illis, nec fecit. Sicut et ipse 
Ionas ad dominum, Propterea praeveni profugere in Tarsos, quia 
cognoveram te esse misericordem et miserescentem, patientem 
et plurimum misericordiae, paenitentem malitiarum.  <A NAME="24_3"></A>[3] Bene
igitur 
quod praemisit optimi dei titulum, patientissimi scilicet super 
malos et abundantissimi misericordiae et miserationis super 
agnoscentes et deplangentes delicta sua, quales tunc Ninivitae. 
Si enim optimus qui talis, de isto prius cessisse debebis, non competere in talem, id est in optimum, etiam malitiae concursum. 
Et quia et Marcion defendit arborem bonam malos quoque 
fructus non licere producere, sed malitiam tamen nominavit, quod 
optimus non capit, numquid aliqua interpretatio subest earum malitiarum intellegendarum quae possint et in optimum decucurrisse? Subest autem.  <A NAME="24_4"></A>[4] Dicimus
denique malitiam nunc significari non quae ad naturam redigatur creatoris, quasi mali, sed 
quae ad potestatem, quasi iudicis; secundum quam enuntiarit, 
Ego sum qui condo mala, et, Ecce ego emitto in vos mala, non 
peccatoria sed ultoria, quorum satis diluimus infamiam ut 
congruentium iudici. Sicut autem, licet mala dicantur, non 
reprehenduntur in iudice, nec hoc nomine suo malum iudicem 
ostendunt, ita et malitia haec erit intellegenda nunc quae ex illis 
malis iudiciariis deputata cum ipsis competat iudici.  <A NAME="24_5"></A>[5] Nam
et apud 
Graecos interdum malitiae pro vexationibus et laesuris, non pro 
malignitatibus ponuntur, sicut et in isto articulo. Atque adeo si 
eius malitiae paenituit creatorem, quasi creaturae reprobandae 
scilicet et deletui vindicandae, atqui nec hic ullum admissum 
criminosum reputabitur creatori, qui iniquissimam civitatem 
digne meritoque decreverat abolendam.  <A NAME="24_6"></A>[6] Ita
quod iuste destinaverat non male destinans, ex iustitia non ex malitia destinarat; 
sed poenam ipsam malitiam nominavit ex malo et merito passionis 
ipsius. Ergo, dices, si malitiam iustitiae nomine excusas, quia 
iuste exitium destinarat in Ninivitas, sic quoque culpandus est, 
qui iustitiae utique non paenitendae paenitentiam gessit. Immo 
nec iustitiae, inquam, paenitebit deum, et superest iam agnoscere 
quid sit paenitentia dei. Non enim, si hominem ex recordatione 
plurimum delicti, interdum et ex alicuius boni operis ingratia 
paenitet, ideo et deum proinde.  <A NAME="24_7"></A>[7] In
quantum enim deus nec malum 
admittit nec bonum damnat, in tantum nec paenitentiae boni 
aut mali apud eum locus est. Nam et hoc tibi eadem scriptura 
determinat, dicente Samuele Sauli, Discidit dominus regnum 
Israelis de manu tua hodie et dabit illud proximo tuo, optimo 
super te, et scindetur Israel in duas partes, et non convertetur 
neque paenitentiam aget, quia non sicut homo est ad paenitendum.  <A NAME="24_8"></A>[8] Haec itaque
definitio in omnibus aliam formam divinac 
paenitentiae statuit, quae neque ex improvidentia neque ex 
levitate neque ex ulla boni aut mali operis damnatione reputetur, 
sicut humana. Quis ergo erit mos paenitentiae divinae? Iam 
relucet, si non ad humanas condiciones eam referas. Nihil enim 
aliud intellegetur quam simplex conversio sententiae prioris, quae 
etiam sine reprehensione eius possit admitti, etiam in homine, 
nedum in deo, cuius omnis sententia caret culpa. Nam et in 
Graeco sono paenitentiae nomen non ex delicti confessione, sed 
ex animi demutatione compositum est, quam apud deum pro 
rerum variantium sese occursu regi ostendimus. 
</p>
<p><b>25.</b>  <A NAME="25_1"></A>[1] Iam
nunc, ut omnia eiusmodi expediam, ad ceteras pusillitates et infirmitates et incongruentias, ut putatis, interpretandas 
purgandasque pertendam. Inclamat deus, Adam, ubi es? scilicet 
ignorans ubi esset, et causato nuditatis pudore an de arbore gustasset interrogat, scilicet incertus. Immo nec incertus admissi 
nec ignorans loci. Enimvero oportebat conscientia peccati delitescentem evocatum prodire in conspectum domini, non sola 
nominis inclamatione, sed cum aliqua iam tunc admissi suggillatione.  <A NAME="25_2"></A>[2] Nec enim
simplici modo, id est interrogatorio sono legendum est, Ubi es, Adam? sed impresso et incusso et imputativo, 
Adam, ubi es! id est in perditione es, id est iam hic non es, ut et 
increpandi et dolendi exitus vox sit. Ceterum qui totum orbem 
comprehendit manu velut nidum, cuius caelum thronus et terra 
scabellum, nimirum huius oculos aliqua paradisi portio evaserat, 
quominus illi ubicunque Adam ante evocationem viseretur tam 
latens quam de interdicta fruge sumens?  <A NAME="25_3"></A>[3] Speculatorem
vineae vel 
horti tui lupus aut furunculus non latet. Deum puto de sublimioribus oculatiorem aliquid subiecti praeterire non posse. Stulte, qui 
tantum argumentum divinae maiestatis et humanae instructionis 
naso agis. Interrogat deus quasi incertus, ut et hic liberi arbitrii 
probans hominem in causa aut negationis aut confessionis daret ei 
locum sponte confitendi delictum et hoc nomine relevandi. Sicut 
de Cain sciscitatur ubinam frater eius; quasi non iam vociferatum 
a terra sanguinem Abelis audisset: sed ut et ille haberet potestatem 
ex eadem arbitrii potestate sponte negandi delicti et hoc nomine 
gravandi, atque ita nobis conderentur exempla confitendorum potius delictorum quam negandorum; ut iam tunc initiaretur evangelica doctrina, Ex ore tuo iustificaberis et ex ore tuo damnaberis. 
 <A NAME="25_4"></A>[4] Nam etsi Adam
propter statum legis deditus morti est, sed spes ei 
salva est, dicente domino, Ecce Adam factus est tanquam unus ex 
nobis, de futura scilicet adlectione hominis in divinitatem. Denique 
quid sequitur? Et nunc, ne quando extendat manum et sumat de 
ligno vitae et vivat in aevum. Interponens enim, Et nunc, praesentis temporis verbum, temporalem et ad praesens dilationem 
vitae fecisse se ostendit.  <A NAME="25_5"></A>[5] Ideoque
nec maledixit ipsum Adam et 
Evam, ut restitutionis candidatos, ut confessione relevatos. Cain 
vero et maledixit et cupidum morte luere delictum mori interim 
vetuit, ut praeter admissum etiam negationis eius oneratum. 
Haec erit ignorantia dei nostri, quae ideo simulabatur ne delinquens homo quid sibi agendum sit ignoret.  <A NAME="25_6"></A>[6] Sed
ad Sodomam et 
Gomorram descendens, Videbo, ait, si secundum clamorem pervenientem ad me consummantur, si vero non, ut agnoscam. Et 
hic videlicet ex ignorantia incertus et scire cupidus? An hic 
sonus pronuntiationis necessarius, non dubitativum, sed comminativum exprimens sensum, sub sciscitationis obtentu? Quodsi 
descensum quoque dei irrides, quasi aliter non potuerit perficere iudicium nisi descendisset, vide ne tuum aeque deum 
pulses. Nam et ille descendit ut quod vellet efficeret. 
</p>
<p><b>26. </b> <A NAME="26_1"></A>[1] Sed
et iurat deus. Numquid forte per deum Marcionis? Immo, 
inquit, multo vanius, quod per semetipsum. Quid vellet facere,&nbsp; si alius deus non erat in conscientia eius, hoc cum maxime 
iurantis alium absque se omnino non esse? Igitur peierantem deprehendis, an vane deierantem? Sed non potest videri peierasse 
qui alium esse non scivit, ut dicitis. Quod enim scit hoc deierans, 
vere non peieravit. Sed nec vane deierat alium deum non esse. 
 <A NAME="26_2"></A>[2] Tunc enim vane
deieraret, si non fuissent qui alios deos crederent, 
tunc quidem simulacrorum cultores, nunc vero et haeretici. Iurat 
igitur per semetipsum, ut vel iuranti deo credas alium deum 
omnino non esse. Hoc ut deus faceret tu quoque Marcion coegisti. 
Iam tunc enim providebaris. Proinde si et in promissionibus aut 
comminationibus iurat, fidem in primordiis arduam extorquens, 
nihil deo indignum est quod efficit deo credere.  <A NAME="26_3"></A>[3] Satis
et tunc pusillus deus in ipsa etiam ferocia sua, cum ob vituli consecrationem 
efferatus in populum de famulo suo postulat Moyse, Sine me, et 
indignatus ira disperdam illos, et faciam te in nationem magnam. 
Unde meliorem soletis affirmare Moysen deo suo, deprecatorem, 
immo et prohibitorem irae. Non facies enim, inquit, istud, aut 
et me una cum eis impende.  <A NAME="26_4"></A>[4] Miserandi
vos quoque cum populo, 
qui Christum non agnoscitis in persona Moysi figuratum, patris 
deprecatorem et oblatorem animae suae pro populi salute. Sed 
sufficit si et Moysi proprie donatus est populus ad praesens. Quod 
ut famulus postulare posset a domino, id dominus a se postulavit. 
Ad hoc enim famulo dixit, Sine me, et disperdam illos, ut ille 
postulando et semetipsum offerendo non sineret, atque ita disceres 
quantum liceat fideli et prophetae apud deum. 
</p>
<p><b>27. </b> <A NAME="27_1"></A>[1] Iam
nunc, ut et cetera compendio absolvam, quaecunque 
adhuc ut pusilla et infirma et indigna colligitis ad destructionem 
creatoris, simplici et certa ratione proponam, deum non potuisse 
humanos congressus inire, nisi humanos et sensus et affectus suscepisset, per quos vim maiestatis suae, intolerabilem utique humanae mediocritati, humilitate temperaret, sibi quidem indigna, 
homini autem necessaria, et ita iam deo digna, quia nihil tam 
dignum deo quam salus hominis.  <A NAME="27_2"></A>[2] De
isto pluribus retractarem, si 
cum ethnicis agerem; quamquam et cum haereticis non multo 
diversa stet congressio. Quatenus et ipsi deum in figura et in 
reliquo ordine humanae conditionis deversatum iam credidistis, 
non exigetis utique diutius persuaderi deum conformasse semetipsum humanitati, sed de vestra fide revincimini. Si enim deus, 
et quidem sublimior, tanta humilitate fastigium maiestatis suae 
stravit ut etiam morti subiceret, et morti crucis, cur non putetis 
nostro quoque deo aliquas pusillitates congruisse, tolerabiliores 
tamen Iudaicis contumeliis et patibulis et sepulcris?  <A NAME="27_3"></A>[3] An
hae sunt 
pusillitates, quae iam hinc praeiudicare debebunt Christum 
humanis passionibus obiectum eius dei esse cui humanitates 
exprobrantur a vobis? Nam et profitemur Christum semper egisse 
in dei patris nomine, ipsum ab initio conversatum, ipsum congressum cum patriarchis et prophetis, filium creatoris, sermonem 
eius, quena ex semetipso proferendo filium fecit, et exinde omni 
dispositioni suae voluntatique praefecit, diminuens illum modico 
citra angelos, sicut apud David scriptum est;  <A NAME="27_4"></A>[4] qua
diminutione in 
haec quoque dispositus est a patre quae ut humana reprehenditis, 
ediscens iam inde a primordio, iam inde hominem &lt;indutus, id 
esse&gt; quod erat futurus in fine. Ille est qui descendit,
ille qui 
interrogat, ille qui postulat, ille qui iurat. Ceterum patrem nemini 
visum etiam commune testabitur evangelium dicente Christo, 
Nemo cognovit patrem nisi filius.  <A NAME="27_5"></A>[5] Ipse
enim et veteri testamento 
pronuntiarat, Deum nemo videbit et vivet, patrem invisibilem 
determinans, in cuius auctoritate et nomine ipse erat deus qui 
videbatur, dei filius. Sed et penes nos deus in persona
Christi 
accipitur, quia et hoc modo noster est.  <A NAME="27_6"></A>[6] Igitur
quaecunque exigitis 
deo digna, habebuntur in patre invisibili incongressibilique et 
placido et, ut ita dixerim, philosophorum deo. Quaecunque 
autem ut indigna reprehenditis, deputabuntur in filio et viso et 
audito et congresso, arbitro patris et ministro, miscente in semetipso hominem et deum, in virtutibus deum, in pusillitatibus 
hominem, ut tantum homini conferat quantum deo detrahit. 
 <A NAME="27_7"></A>[7] Totum denique dei
mei penes vos dedecus sacramentum est 
humanae salutis. Conversabatur deus &lt;humane&gt;, ut homo
divine agere doceretur. Ex aequo agebat deus cum homine, ut homo ex 
aequo agere cum deo posset. Deus pusillus inventus est, ut homo 
maximus fieret. Qui talem deum dedignaris, nescio an ex fide 
credas deum crucifixum. Quanta itaque perversitas vestra erga 
utrumque ordinem creatoris!  <A NAME="27_8"></A>[8] Iudicem
eum designatis, et severitatem iudicis secundum merita causarum congruentem pro saevitia 
exprobratis. Deum optimum exigitis, et lenitatem eius benignitati 
congruentem pro captu mediocritatis humanae deiectius conversatam ut pusillitatem depretiatis. Nec magnus vobis placet nec 
modicus, nec iudex nec amicus. Quid si nunc eadem et in vestro 
deprehendantur? Iudicem quidem et illum esse iam ostendimus 
in libello suo, et de iudice necessarie severum, et de severo sic et 
saevum, si tamen saevum.
</p>
<p><b>28. </b> <A NAME="28_1"></A>[1] Nunc
et de pusillitatibus et malignitatibus ceterisque notis et 
ipse adversus Marcionem antitheses aemulas faciam. Si ignoravit 
deus meus esse alium super se, etiam tuus omnino non scivit esse 
alium infra se. Quod enim ait Heraclitus ille tenebrosus, eadem 
via sursum et deorsum. Denique si non ignorasset, et ab initio 
ei occurrisset. Delictum et mortem et ipsum auctorem delicti diabolum et omne malum quod deus meus passus est esse, hoc et 
tuus, qui illum pati passus est. Mutavit sententias suas deus noster, 
proinde qua et vester. Qui enim genus humanum tam sero respexit, eam sententiam mutavit qua tanto aevo non respexit.  <A NAME="28_2"></A>[2] Paenituit mali in aliquo deum nostrum, sed et vestrum. Eo enim, 
quod tandem animadvertit ad horninis salutem, paenitentiam 
dissimulationis pristinae fecit debitam malo facto. Porro
malum 
factum deputabitur neglegentia salutis humanae, non nisi per 
paenitentiam emendata apud deum vestrum. Mandavit fraudem 
deus noster, sed auri et argenti. Quanto autem homo pretiosior 
auro et argento, tanto fraudulentior deus vester, qui hominem 
domino et factori suo eripit. Oculum pro oculo reposcit deus noster, 
sed et vester vicem prohibens iterabilem magis iniuriam facit. Quis 
enim non rursus percutiet non repercussus? Nescit deus noster 
quales adlegeret. Ergo nec vester. Iudam traditorem non adlegisset, si praescisset. Si et mentitum alicubi dicis creatorem, longe 
maius mendacium est in tuo Christo, cuius corpus non fuit verum. 
Multos saevitia dei mei absumpsit.  <A NAME="28_3"></A>[3] Tuus
quoque deus quos salvos 
non facit utique in exitium disponit. Deus meus aliquem iussit 
occidi. Tuus semetipsum voluit interfici, non minus homicida in 
semetipsum quam in eum a quo vellet occidi. Multos autem 
occidisse deum eius probabo Marcioni. Nam fecit homicidam, 
utique periturum, nisi si populus nihil deliquit in Christum. Sed 
expedita virtus veritatis paucis amat. Multa mendacio erunt 
necessaria. 
</p>
<p><b>29. </b> <A NAME="29_1"></A>[1] Ceterum
ipsas quoque <i>Antitheses </i>Marcionis cominus cecidissem, si operosiore destructione earum egeret defensio creatoris 
tam boni quam et iudicis, secundum utriusque partis exempla congruentia deo, ut ostendimus. Quodsi utraque pars bonitatis atque 
iustitiae dignam plenitudinem divinitatis efficiunt omnia potentis, 
compendio interim possum antitheses retudisse, gestientes ex 
qualitatibus ingeniorum sive legum sive virtutum discernere, 
atque ita alienare Christum a creatore, ut optimum a iudice, et 
mitem a fero, et salutarem ab exitioso.  <A NAME="29_2"></A>[2] Magis
enim eos coniungunt 
quos in eis diversitatibus ponunt quae deo congruunt. Aufer 
titulum Marcionis et intentionem atque propositum operis ipsius, 
et nihil aliud praestaret quam demonstrationem eiusdem dei 
optimi et iudicis, quia haec duo in solum deum competunt. Nam 
et ipsum studium in eis exemplis opponendi Christum creatori 
ad unitatem magis spectat.  <A NAME="29_3"></A>[3] Adeo
enim ipsa et una erat substantia 
divinitatis, bona et severa, et eisdem exemplis et in
similibus 
argumentis, ut bonitatem suam voluerit ostendere in quibus praemiserat severitatem; quia nec mirum erat diversitas temporalis, 
si postea dens mitior pro rebus edomitis, qui retro austerior pro 
indomitis. Ita per antitheses facilius ostendi potest ordo creatoris 
a Christo refonnatus quam repercussus, et redditus potius quam 
exclusus, praesertim &lt;cum&gt; deum tuum ab omni motu
amariore 
secernas, utique et ab aemulatione creatoris scilicet.  <A NAME="29_4"></A>[4] Nam
si ita 
est, quomodo eum antitheses singulas species creatoris aemulatum 
demonstrant? Agnoscam igitur et in hoc per illas deum meum 
zeloten, qui res suas arbustiores in primordiis bona, ut rationali, 
aemulatione maturitatis praecuraverit suo iure, cuius antitheses 
etiam ipse mundus eius agnoscet ex contrarietatibus elementorum, 
summa tamen ratione modulatus. Quam ob rem, inconsiderantissime Marcion, alium deum lucis ostendisse debueras, alium vero 
tenebraram, quo facilius alium bonitatis, alium severitatis persuasisses. Ceterum eius erit antithesis cuius est et in mundo.
<BR>
<BR><HR>
<FONT SIZE="3"><CENTER>Edited by Ernest Evans, 1972. Transcribed by Roger Pearse, 2002.</CENTER></FONT><HR><P>
<p class=border></P>

<p>
<table border=0 cellspacing=15 cellpadding=0 align=CENTER> <tr> <td><a href="/tertullian.html">Tertullian</a> <td><a href="/christian.html">Christian Latin</a><td><a href="/index.html">The Latin Library</a> <td><a href="/classics.html">The Classics Page</a> </table>
</p>
</body>
</html>
</BODY>
</HTML>
