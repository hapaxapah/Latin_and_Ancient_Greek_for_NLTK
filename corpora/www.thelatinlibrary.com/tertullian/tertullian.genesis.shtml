<HTML>
<HEAD>
<TITLE>Tertullian: Carmen Genesis</TITLE>
<link REL="SHORTCUT ICON" href="/icon.ico">

</HEAD>
<BODY BACKGROUND="/yellotx.jpg" BGCOLOR="#FFFFFF">
<BR>
<FONT SIZE=5><CENTER>TERTVLLIANI CARMEN GENESIS
</CENTER></FONT> <P>
<HR>
<HR>
<font size=4>
  <BLOCKQUOTE><BLOCKQUOTE> <p>Principio Dominus caelum terramque locauit:<br>
   Namque erat informis fluctuque abscondita tellus,<br>
   Immensusque Deus super aequora uasta meabat,<br>
   Dum chaos et nigrae fuscabant cuncta tenebrae.<br>
   Has dum disiungi iussit de cardine, fatur:<br>
   Lux fiat, claro et micuerunt omnia mundo.<br>
   Cum Dominus primi complesset facta diei,<br>
   Condidit albentem nebulis nascentibus axem:<br>
   Accipit inmensus errantia littora pontus,<br>
   Multiplices rapiens ualidis cum tractibus amnes.<br>
   Tertia lux faciem terrarum fulua retexit,<br>
   Arida mox posito narratur nomine terra,<br>
   Florea uentosis consurgunt germina campis<br>
   Pomiferique simul procuruant brachia rami.<br>
   Quarta die generat solis cum lampade lunam<br>
   Et stellas tremulo radiantes lumine fingit:<br>
   Haec elementa dedit subiecto insignia mundo,<br>
   Tempora quae doceant uarios mutanda per ortus.<br>
   Quinta die accipiuut liquentia flumina pisces<br>
   Et uolucres uarias suspendunt aere pennas.<br>
   Sexta pater gelidos in spiras lubricat angues<br>
   Quadrupedumque grcges totos diffundit in agros<br>
   Cunctaque multiplici mandauit crescere passim<br>
   Germine et immensis errare et pascere terris.<br>
   Haec ubi constituit diuina potentia iussu,<br>
   Rectorem inspiciens mundanis defore rebus<br>
   Haec memorat: hominem nostris faciamus in unguem<br>
   Vultibus adsimilem, toto qui regnet in orbe.<br>
   Et licet hunc uno posset conponere uerbo,<br>
   Ipse tamen sancta dignatus ducere dextra,<br>
   Inspirat brutum diuino a pectore pectus.<br>
   Quem postquam effigie formatum ceu sua uidit,<br>
   Metitur solum mordaces uoluere curas.<br>
   Ilicet irriguo perfundit lumina somno,<br>
   Mollius ut uulsa formetur femina costa<br>
   Atque artus mixtu gemino substantia firmet.<br>
   Inditur et nomen uitae quod dicitur Eua.<br>
   Quapropter nati linquunt de more parentes<br>
   Coniugibusque suis positis cum sedibus haerent.<br>
   Septima luce Deus factorum fino quieuit,<br>
   Sacratam statuens uenturi ad gaudia saecli:<br>
   Ilicet exhibitis animantum ex ordine turbis<br>
   Viritim cunctis nomen quod permanet indit<br>
   Adamus donata sibi prudentia sollers.<br>
   Quem Deus alloquio iunctam dignatur et Euam:<br>
   Crescite multimodo uentura in tempora partu,<br>
   Vt polus et plenae uestro sint germine terrae,<br>
   Heredesque mei, uarios decerpite fructus,<br>
   Quos nemora et pingui reddunt de cespite campi.<br>
   Haec ubi disseruit, laeta paradisus in aula<br>
   Instruitur primique aspectat lumina solis.<br>
   Gignitur haec inter pomis letalibus arbos,<br>
   Coniunctum generans uitae mortisque saporem.<br>
   Aedibus in mediis puro fluit agmine flumen,<br>
   Quod rigat insignes liquidis de fluctibus ortus<br>
   Quadrifidosque secat undante ex fonte meatus.<br>
   Fison auriferis praediues fluctuat undis<br>
   Conspicuasque terit rauco de gurgite gemmas:<br>
   Prasinus huic nomen, illi est carbunculus ardens,<br>
   Perspicuusque uadis terram praelambit Euilat.<br>
   Post hunc Aethiopas Gaeon adlapsus opimat.<br>
   Tertius est Tigris, Eufrati adiunctus amoeno,<br>
   Assyriam celeri discretim flumine sulcans.<br>
   Hic positus custos Adamus cum coniuge fida<br>
   Atque opifex tali formatur uoce tonantis:<br>
   Ne trepidate simul licitos praecerpere fructus,<br>
   Quos nemus intonsum ramo frondente creauit,<br>
   Solliciti ne forte malum noxale legatis,<br>
   Quod uiret ex gemino discreta ad munia suco.<br>
   Nec minus interea caecos nox alta tenebat<br>
   Ac modo formatos uestis nec texerat artus.<br>
   Has inter sedes et baccis mitibus ortus,<br>
   Spumeus astuto uincens animalia sensu,<br>
   Serpebat tacite spiris frigentibus anguis,<br>
   Liuida mordaci uoluens mendacia sensu,<br>
   Femineo temptat sub pectore mollia corda:<br>
   Dic mihi cur metuas felidia germina mali?<br>
   Numquid poma Deus non omnia nota sacrauit?<br>
   E quis si studeas mellitos carpere uictus,<br>
   Aureus astrigero redibit cardine mundus.<br>
   Illa negat uetitosque timet contingere ramos:<br>
   Sed tamen infirmo uincuntur pectora sensu.<br>
   Ilicet ut niueo iam mitia dente momordit,<br>
   Adfulsit nulla maculatum nube serenum.<br>
   Tum sapor illecebram mellitis faucibus indens,<br>
   Compulit insueto munus deferre marito.<br>
   Quod simul ac sumpsit, detersa nocte nitentes<br>
   Emicuere oculi mundo splendente sereni.<br>
   Ergo ubi nudatum prospexit corpus uterque<br>
   Cumque pudenda uident, ficulnis frondibus umbrant.<br>
   Forte sub occiduo Domini iam lumine solis<br>
   Agnoscunt sonitum trepidique ad deuia tendunt.<br>
   Tum Dominus caeli maestum compellat Adamum:<br>
   Dic ubi nunc degas ? respondit talia supplex :<br>
   O Domine, adfatus pauido sub corde tremisco,<br>
   Magne, tuos nudusquo metu frigente fatigor.<br>
   Tum Dominus: quis poma dedit noxalia uobis?<br>
   Tradidit haec mulier, dum dicit lumina promptim<br>
   Candenti perfusa die liquidumque sorenum<br>
   Adfulsisse sibi solemque et sidera caeli.<br>
   Protinus ira Dei turbatam territat Euam,<br>
   Auctorem uetiti dum quaerit maximus acti.<br>
   Illa sub haec pandit: serpentis suasa loquentis<br>
   Accepi fallente dolo blandoque rogatu:<br>
   Nam sua uipereis intexens uerba uenenis<br>
   Haec mihi prae cunctis narrauit dulcia pomis.<br>
   Ilicet omnipotens condemnat gesta draconis,<br>
   Praecipiens cunctis inuisum uisere monstrum:<br>
   Pectore mox fuso prorepere, tum sola morsu<br>
   Mandere, mansuro quaecumque in tempora bello<br>
   Humanos inter sensus ipsumque labantem,<br>
   Vertice ut abiecto pronus post crura uirorum<br>
   Serperet, ut calcet dum labens comminus instat.<br>
   Femina fraudigeris misere decepta suadelis,<br>
   Praecipitur duro discrimine ponere partum<br>
   Seruitiumque sui studio perferre mariti.<br>
   Tu uero cui uisa fuit sententia uerax<br>
   Coniugis, immiti cessit quae uicta draconi,<br>
   Deflebis miserum per tempora longa laborem:<br>
   Nam tibi triticeae surget pro germine messis<br>
   Carduus et spinis multum paliurus acutis,<br>
   Vt cum uisceribus lassis et pectore maesto<br>
   Plurima sollicitos praestent suspiria uictus,<br>
   Donec in occiduo uenientis tempore mortis,<br>
   Vnde geris corpus, terrae reddare iacenti.<br>
   His actis Dominus trepidis dat taedia uitae,<br>
   Deiectosque procul sacratis dimouet hortis<br>
   Obuersosque locat medioque eliminat igni,<br>
   In quo perceleri Cherubim euoluitur aestu,<br>
   Dum calidus deferuet apex flammasque uolutat.<br>
   Quis Dominus, pigro ne frigore membra rigerent,<br>
   Consuit euulsas pecudum de uiscere pelles<br>
   Operiens nudos calidis de uestibus artus.<br>
   Ergo ubi coniugio sese iam fidus Adamus<br>
   Esse uirum sensit, nomen genitricis amatae<br>
   Exhibet uxori. binos qui germine factus<br>
   Continuo genitor diuersis nuncupat orsis.<br>
   Atque Cain hic nomen habet, cui iunctus Abelus:<br>
   Innocuas multa seruabat cura bidentes,<br>
   At alius curuo terram uertebat aratro.<br>
   Hi cum perpetuo ferrent sua dona torianti,<br>
   Dissimiles fructus sensu suadente dedere.<br>
   Nam prior uberibus fuerant quae prosata glebis<br>
   Optulit: ast alius miti se deuouet agno,<br>
   Exta gerens sincera manu adipemque niualem.<br>
   Confestimque placet Domino pia uota tuenti.<br>
   Quod propter gelida Cain incanduit ira.<br>
   Quem Deus adloquio dignatus talibus infit:<br>
   Dic mihi, si rectum uiuas et noxia cernas,<br>
   Degere non possis contracto a crimine purus?<br>
   Desine mordaci fratrem disperdere sensu,<br>
   Qui tibi ceu Domino subiectus colla praebebit.<br>
   Nec tamen his fractus fratrem deducit ad arua<br>
   Atque ubi deprensum deserto in gramine uidit,<br>
   Elidit geminis fraudans pia guttura palmis.<br>
   Quod factum Dominus caelo speculatus ab alto<br>
   Disquirit quonam terrarum degat Abelus ?<br>
   Ille negat positum custodem se fore fratris.<br>
   Cui Deus effatur: nonne uox sanguinis eius<br>
   Ad me missa sonat celsumque ascendit ad axem?<br>
   Nosce igitur mansura tibi pro crimine tanto:<br>
   Nam modo quae maduit germani sanguine terra,<br>
   Inuiso maledicta tibi commissa negabit<br>
   Semina et absumtis fructum non proferet herbis,<br>
   Torpidus ut multo collidens membra tremore<BR>
 *  *  *  *  *  *  *  *  *  *  *  *  *  *  *
</BLOCKQUOTE></BLOCKQUOTE>
<HR><HR>
<P>
<p class=border></P>

<p>
<table border=0 cellspacing=15 cellpadding=0 align=CENTER> <tr> <td><a href="/tertullian.html">Tertullian</a> <td><a href="/christian.html">Christian Latin</a><td><a href="/index.html">The Latin Library</a> <td><a href="/classics.html">The Classics Page</a> </table>
</p>
</body>
</html> 
</BODY> </HTML>
