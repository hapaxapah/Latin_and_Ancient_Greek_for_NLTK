<HTML>
<HEAD>
<TITLE>[Tertullian:] Carmen de Iona propheta</TITLE>
<link REL="SHORTCUT ICON" href="/icon.ico">

</HEAD>
<BODY BACKGROUND="/yellotx.jpg" BGCOLOR="#FFFFFF">
<BR>
<CENTER><FONT SIZE=5>[TERTULLIANI] CARMEN DE IONA PROPHETA</FONT></CENTER>
<P>
<HR>
<HR>
<P>
<FONT SIZE=4><BLOCKQUOTE><BLOCKQUOTE>
Post Sodomum et Gomorum viventia funera in aevum,<BR> 
Et cinerum senio signata incendia poenae,<BR> 
Et frustra solis oculis nascentia poma,<BR> 
Et pariter facti mortem maris et salis illic,<BR> 
Si quid homo est poenam mutati corpore servans,<BR> 
Paene alios ignes superi decusserat imbris<BR> 
Urbs aequi iustique viam transgressa Ninive.<BR> 
Nam quis subversae menti metus? Omnia vulgo<BR> 
Poenarum documenta vacant, ubi possidet error.<BR> 
At bonus et nostri patiens et plectere serus<BR> 
Omnipotens dominus nullam iaculabitur iram,<BR> 
Ni prius admoneat durataque pectora pulset,<BR> 
Praesagos agitans augusta mente prophetas.<BR> 
Namque Ninivitum meritis mandarat Ionan<BR> 
Praefari exitium dominus; sed conscius ille<BR> 
Parcere subiectis et debita cedere poenae<BR> 
Supplicibus, facilemque boni, cessabat obire,<BR> 
Ne vanum caneret, cessura pace minarum.<BR> 
Mox fuga consilium, si qua est tamen ista facultas,<BR> 
Evitare deum dominique evadere dextram,<BR> 
Quo subtertotus trepidans compescitur orbis.<BR> 
At ratio est quod agit sancto de corde prophetes?<BR> 
Littoris in labio portu celeberrima fido<BR> 
Urbs oras Cilicum contra libratur Ioppe.<BR> 
Inde igitur Tarsos properus rate poscit Ionas, <BR> 
Eiusdem per signa dei; nec denique mirum,<BR> 
Si dominum in terris fugiens invenit in undis.<BR> 
Parvula nam subito maculaverat aera nubes<BR> 
Vellere sulphureo, de semine concita venti,<BR> 
Paulatimque globum pariens cum sole cohaesit,<BR> 
Deceptumque diem caliginis agmine clusit.<BR> 
Fit speculum caeli pelagus, niger ambitus undas<BR> 
Inficit, in tenebras ruit aether et mare surgit.<BR> 
Nec quicquam medium est, fluctus dum nubila tangunt,<BR> 
Gloria ventorum quos omnes turbine miscet.<BR> 
Diversus furor in profugum frendebat Ionan.<BR> 
Una ratis certamen erat caeloque fretoque,<BR> 
Tunditur hinc illinc, tremit omnis silva sub ictu<BR> 
Fluctifrago, subter concussae spina carinae<BR> 
Palpitat, antennae stridens labor horret ab alto,<BR> 
Ipsa etiam infringi dubitans inflectitur arbor.<BR> 
Nauticus interea genitus clamor omnia temptat<BR> 
Pro rate proque anima, spiras mandare morantes<BR> 
Oblaqueare mithram, clavorum stringere nisus,<BR> 
Vel reluctantes impellere pectore gyros.<BR> 
Pars maris interni puteum gravem odore vicissim<BR> 
Egregie rapiunt. Tum merces atque onus omne<BR> 
Praecipitant, certantque pericula vincere damnis.<BR> 
Sunt miserae voces ad singula fragmina ponti,<BR> 
Expanduntque manus nullorum ad numina divum,<BR> 
Quos maris et caeli vis non timet, haud minus illos<BR> 
Puppibus abstrusos irato turbine mergens.<BR> 
Nescius haec reus ipse cavo sub fornice puppis<BR> 
Sternentem inflata resonabat nare soporem,<BR> 
Iam tunc in somno domini formando figuram.<BR> 
Hunc simul undisecae qui cogit munia prorae,<BR> 
Pace soporatum placida, requiete superbum<BR> 
Institit impulsans: Quid, ait, discrimine in isto<BR> 
Somnia nare canis? tantoque in turbine portum<BR> 
Solus habes? en unda operit, spes unica divum est.<BR> 
Tu quoque, quisque tibi deus est, dic vota precesque<BR> 
Indigetans patrium supplex inflectito numen.<BR> 
Exin quis culpae propior, quis causa procellae,<BR> 
Discere sorte placet, nec sors mentitur Ionan.<BR> 
Tunc rogitant, quis, et unde bominum, quis denique rerum,<BR> 
Quo populo, qua sede cluis? famulum ille fatetur<BR> 
Praetimidumque dei, qui caelum sustulit alte,<BR> 
Qui terram posuit, qui totum corpore fudit,<BR> 
Ipsius sese profugum causasque revelat.<BR> 
Diriguere metu. Quid nos igitur tibi culpae? <BR> 
Quid fore nunc? quonam placabimus aequora facto ?<BR> 
Namque magis multoque magis freta saeva tumebant.<BR> 
Tunc domini vates ingesta spiritus infit:<BR> 
En ego tempestas, ego tota insania mundi,<BR> 
In me, inquit, vobis aether ruit et mare surgit,<BR> 
In me terra procul, mors proxima, nulla dei spes.<BR> 
Quin date praecipitem causam, navemque levantes<BR> 
Unum onus boc magnum pelago iactate volentem.<BR> 
Ast isti frustra nituntur vertere cursum<BR> 
In reditum, nec clavus enim torquere sinebat,<BR> 
Dura nec antennae mutari libra volebat.<BR> 
Postremo ad dominum: Ne nos in mortis hiatum,<BR> 
Unam animam propter dederis, ne sanguine iusti<BR> 
Respersisse velis, si sic tua dextera ducit - <BR> 
Iamque illic imo exoriens de gurgite cetus <BR> 
Squamosum conchis, evolvens corporis agmen,<BR> 
Urgebat propius concusso marmore fluctus,<BR> 
Sponte dei praedam rapiens, quam puppis ab arce<BR> 
Provolutatam limosis faucibus hausit,<BR> 
Viventemque dapem longam properavit in alvum,<BR> 
Cumque viro caeli rabiem pelagique voravit.<BR> 
Sternitur aequoris unda, resolvitur aetheris umbra.<BR> 
Hinc fluctus, illinc flatus redduntur amici,<BR> 
Securamque viam placida signante carina<BR> 
Candida caeruleo florent vestigia sulco.<BR> 
Nauta at tum domino leti venerando timorem<BR> 
Sacrificat grates, tum portus intrat amicos.<BR> 
Navigat et vates alio susceptus Ionas<BR> 
Navigio fluctumque secat sub fluctibus imis,<BR> 
Viscera velificans, anima inspirata ferina, <BR> 
Conclusus, neque tinctus aquis, maris intimus exter,<BR> 
Inter semesas classes resolutaque putri<BR> 
Corpora digestu, sua iam tum funera discens.<BR> 
In signum sed enim domini quandoque futurus,<BR> 
Non erat exitii, sed mortis testis abactae. 
</BLOCKQUOTE></BLOCKQUOTE>
<HR><HR>
<p class=border></P>

<p>
<table border=0 cellspacing=15 cellpadding=0 align=CENTER> <tr> <td><a href="/tertullian.html">Tertullian</a> <td><a href="/christian.html">Christian Latin</a><td><a href="/index.html">The Latin Library</a> <td><a href="/classics.html">The Classics Page</a> </table>
</p>
</body>
</html>
</BODY>
</HTML>
