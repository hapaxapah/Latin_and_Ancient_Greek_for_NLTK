<HTML>
<HEAD>
<TITLE>Tertullian: Ad Martyres</TITLE>
<link REL="SHORTCUT ICON" href="/icon.ico">

</HEAD>
<BODY BACKGROUND="/yellotx.jpg" BGCOLOR="#FFFFFF">
<FONT SIZE=4>
<BR>
<FONT size=5><CENTER>TERTULLIANI AD MARTYRES</CENTER></FONT> 
<P>
<HR>
<HR>
<P><FONT SIZE=4>
<B>Capitulum I</B>
<P>
[1] Inter carnis alimenta, benedicti
martyres designati, quae vobis et domina mater ecclesia de uberibus suis et singuli
fratres de opibus suis propriis in carcerem subministrant, capite aliquid et a nobis quod
faciat ad spiritum quoque educandum. Carnem enim saginari et spiritum esurire non prodest.
Immo, si quod infirmum est curatur, aeque quod infirmius est neglegi non debet
<P>
[2] Nec tantus ego sum, ut vos
alloquar; verumtamen et gladiatores perfectissimos non tantum magistri et praepositi sui,
sed etiam idiotae et supervacui quique adhortantur de longinquo, ut saepe de ipso populo
dictata suggesta profuerint. 
<P>
[3] Inprimis ergo, benedicti, «nolite
contristare Spiritum sanctum», qui vobiscum introiit carcerem. Si enim non vobiscum nunc
introisset, nec vos illic hodie fuissetis. Et ideo date operam ut illic vobiscum
perseveret et ita vos inde perducat ad Dominum. 
<P>
[4] Domus quidem diaboli est et carcer,
in qua familiam suam continet. Sed vos ideo in carcerem pervenistis, ut illum etiam in
domo sua conculcetis. Iam enim foris congressi conculcaveratis. 
<P>
[5] Non ergo dicat: «In meo sunt,
temptabo illos vilibus odiis, defectionibus, aut inter se dissensionibus.» Fugiat
conspectum vestrum, et in ima sua delitescat contractus et torpens, tamquam coluber
excantatus aut effumigatus. Nec illi tam bene sit in suo regno, ut vos committat, sed
inveniat munitos et concordia armatos: quia pax vestra bellum est illi. 
<P>
[6] Quam pacem quidam in ecclesia non
habentes a martyribus in carcere exorare consueverunt. Et ideo eam etiam propterea in
vobis habere et fovere et custodire debetis, ut, si forte, et aliis praestare possitis.
<P>
<B>Capitulum II</B>
<P>
[1] Cetera aeque animi impedimenta
usque ad limen carceris deduxerint vos, quousque et parentes vestri. Exinde segregati
estis ab ipso mundo, quanto magis a saeculo rebusque eius? Nec hoc vos consternet, quod
segregati estis a mundo. Si enim recogitemus ipsum magis mundum carcerem esse, exisse vos
e carcere, quam in carcerem introisse, intellegemus. 
<P>
[2] Maiores tenebras habet mundus, quae
hominum praecordia excaecant. Graviores catenas induit mundus, quae ipsas animas hominum
constringunt. Peiores immunditias exspirat mundus, libidines hominum. 
<P>
[3] Plures postremo mundus reos
continet, scilicet universum hominum genus. Iudicia denique non proconsulis, sed Dei
sustinet. 
<P>
[4] Quo vos, benedicti, de carcere in
custodiarium, si forte, translatos existimetis. Habet tenebras, sed lumen estis ipsi;
habet vincula, sed vos soluti Deo estis. Triste illic exspirat, sed vos odor estis
suavitatis. Iudex exspectatur, sed vos estis de iudicibus ipsis iudicaturi. 
<P>
[5] Contristetur illic qui fructum
saeculi suspirat. Christianus etiam extra carcerem saeculo renuntiavit, in carcere autem
etiam carceri. Nihil interest, ubi sitis in saeculo, qui extra saeculum estis. 
<P>
[6] Et si aliqua amisistis vitae
gaudia: «negotiatio est aliquid amittere, ut maiora lucreris.» Nihil adhuc dico de
praemio, ad quod Deus martyres invitat. Ipsam interim conversationem saeculi et carceris
comparemus, si non plus in carcere spiritus acquirit quam caro amittit.
<P>
[7] Immo et quae iusta sunt caro non
amittit per curam ecclesiae et agapen fratrum; et insuper quae semper utilia fidei,
spiritus adipiscitur: non vides alienos deos, non imaginibus eorum incurris, non sollemnes
nationum dies ipsa commixtione participas, non nidoribus spurcis verberaris, non
clamoribus spectaculorum, atrocitate vel furore vel impudicitia celebrantium caederis; non
in loca libidinum publicarum oculi tui impingunt: vacas a scandalis, a temptationibus, a
recordationibus malis, iam et a persecutione. 
<P>
[8] Hoc praestat carcer Christiano,
quod eremus prophetis. Ipse Dominus in secessu frequentius agebat, ut liberius oraret, ut
saeculo cederet. Gloriam denique suam discipulis in solitudine demonstravit. Auferamus
carceris nomen, secessum vocemus. 
<P>
[9] Etsi corpus includitur, etsi caro
detinetur, omnia spiritui patent. Vagare spiritu, spatiare spiritu, et non stadia opaca
aut porticus longas proponens tibi, sed illam viam, quae ad Deum dueit. Quotiens eam
spiritu deambulaveris, totiens in carcere non eris.
<P>
[10] Nihil crus sentit in nervo, cum
animus in caelo est. Totum hominem animus circumfert, et quo velit transfert. Ubi autem
erit cor tuum, illic erit et thesaurus tuus. Ibi ergo sit cor nostrum, ubi volumus habere
thesaurum.
<P>
<B>Capitulum III</B>
<P>
[1] Sit nunc, benedicti, carcer etiam
Christianis molestus. Vocati sumus ad militiam Dei vivi iam tunc, cum in sacramenti verba
respondimus. Nemo miles ad bellum cum deliciis venit, nec de cubiculo ad aciem procedit,
sed de papilionibus expeditis et substrictis, ubi omnis duritia et inbonitas et insuavitas
constitit.
<P>
[2] Etiam in pace labore et incommodis
bellum pati iam ediscunt, in armis deambulando, campum decurrendo, fossam moliendo,
testudinem densando. Sudore omnia constant, ne corpora atque animi expavescant de umbra ad
solem et sole ad gelum, de tunica ad loricam, de silentio ad clamorem, de quiete ad
tumultum.
<P>
[3] Proinde vos, benedicti, quodcumque
hoc durum est, ad exercitationem virtutum animi et corporis deputate. Bonum agonem
subituri estis in quo agonothetes Deus vivus est, xystarches Spiritus Sanctus, corona
aeternitatis, brabium angelicae substantiae, politia in caelis, gloria in saecula
saeculorum.
<P>
[4] Itaque epistates vester Christus
Iesus, qui vos Spiritu unxit, et ad hoc scamma produxit, voluit vos ante diem agonis ad
duriorem tractationem a liberiore condicione seponere, ut vires corroborarentur in vobis.
Nempe enim et athletae segregantur ad strictiorem disciplinam, ut robori aedificando
vacent. Continentur a luxuria, a cibis laetioribus, a potu iucundiore. Coguntur,
cruciantur, fatigantur: quanto plus in exercitationibus laboraverint, tanto plus de
victoria sperant.
<P>
[5] Et illi, inquit Apostolus, ut
coronam corruptibilem consequantur. Nos aeternam consecuturi carcerem nobis pro palaestra
interpretamur, ut ad stadium tribunalis bene exercitati incommodis omnibus producamur,
quia virtus duritia exstruitur, mollitia vero destruitur.
<P>
<B>Capitulum IV</B>
<P>
[I] Scimus ex dominico praecepto, quod
caro infirma sit, spiritus promptus. Non ergo nobis blandiamur, quia Dominus consensit
carnem infirmam esse. Propterea enim praedixit spiritum promptum, ut ostenderet, quid cui
debeat esse subiectum, scilicet, ut caro serviat spiritui, infirmior fortiori, ut ab eo
etiam ipsa fortitudinem assumat. 
<P>
[2] Colloquatur spiritus cum carne de
communi salute, nec iam de incommodis carceris, sed de ipso agone et proelio cogitans.
Timebit forsitan caro gladium gravem, et crucem excelsam, et rabiem bestiarum, et summam
ignium poenam, et omne carnificis ingenium in tormentis.
<P>
[3] Sed spiritus contraponat sibi et
carni: acerba licet ista, a multis tamen aequo animo excepta, immo et ultro appetita,
famae et gloriae causa; nec a viris tantum, sed etiam a feminis, ut vos quoque,
benedictae, sexui vestro respondeatis.
<P>
[4] Longum est, si enumerem singulos,
qui se gladio confecerint, animo suo ducti. De feminis ad manum est Lucretia, quae vim
stupri passa cultrum sibi adegit in conspectu propinquorum, ut gloriam castitati suae
pareret. Mucius dexteram suam in ara cremavit, ut hoc factum eius fama haberet. 
<P>
[5] Nec minus fecerunt philosophi:
Heraclitus, qui se bubulo stercore oblitum excussit; item Empedocles, qui in ignes Aetnaei
montis desilivit; et Peregrinus, qui non olim se rogo immisit, cum feminae quoque
contempserint ignes: Dido, ne post virum dilectissimum nubere cogeretur; item Asdrubalis
uxor, quae iam ardente Carthagine, ne maritum suum supplicem Scipionis videret, cum filiis
suis in incendium patriae devolavit.
<P>
[6] Regulus, dux Romanorum, captus a
Carthaginensibus, cum se unum pro multis captivis Carthaginensibus compensari noluisset,
maluit hostibus reddi et in arcae genus stipatus undique extrinsecus clavis transfixus,
tot cruces sensit. Bestias femina libens appetiit, et utique aspides, serpentes tauro vel
urso horridiores, quas Cleopatra immisit sibi, ne in manus inimici perveniret.
<P>
[7] «Sed mortis metus non tantus est,
quantus est tormentorum.» Itaque cessit carnifici meretrix Atheniensis? Quae conscia
coniurationis cum propterea torqueretur a tyranno, et non prodidit coniuratos et novissime
linguam suam comestam in faciem tyranni exspuit, ut nihil agere in se sciret tormenta,
etsi ultra perseverarent.
<P>
[8] Nam quod hodie apud Lacedaemonas
sollemnitas maxima est, <FONT color="#000000" face="Symbol">DIAMASTIGOSIS</FONT>, id est, flagellatio, non latet. In quo sacro, ante aram
nobiles quique adolescentes flagellis affliguntur, astantibus parentibus et propinquis, et
uti perseverent adhortantibus. Ornamentum enim et gloria deputatur maiore quidem titulo,
si anima potius cesserit plagis, quam corpus.
<P>
[9] Igitur si tantum terrenae gloriae
licet de corporis et animae vigore, ut gladium, ignem, crucem, bestias, tormenta contemnat
sub praemio laudis humanae, possum dicere, modicae sunt istae passiones ad consecutionem
gloriae caelestis et divinae mercedis. Si tanti vitreum, quanti verum margaritum? Quis
ergo non libentissime tantum pro vero habet erogare, quantum alii pro falso?
<P>
<B>Capitulum V</B>
<P>
[1] Omitto nunc gloriae causam. Eadem
omnia saevitiae et cruciatus certamina iam apud homines affectatio quoque et morbus quidam
animi conculcavit. Quot otiosos affectatio armorum ad gladium locat? Certe ad feras ipsas
affectatione descendunt et de morsibus et de cicatricibus formosiores sibi videntur. Iam
et ad ignes quidam se auctoraverunt, ut certum spatium in tunica ardente conficerent. Alii
inter venatorum taureas scapulis patientissimis inambulaverunt. 
<P>
[2] Haec, benedicti, non sine causa
Dominus in saeculum admisit, sed ad nos et nunc exhortandos et in illo die confundendos,
si reformidaverimus pati pro veritate in salutem, quae alii affectaverunt pro vanitate in
perditionem.
<P>
<B>Capitulum VI</B>
<P>
[1] Sed haec exempla constantiae omittamus de
affectatione venientis. Convertamur ad ipsam condicionis humanae contemplationem, ut et
illa nos instruant, si qua constanter adeunda sint, quae et invitis evenire consueverunt.
Quotiens enim incendia vivos cremaverunt! Quotiens ferae et in silvis suis et in mediis
civitatibus elapsae caveis homines devoraverunt! Quot a latronibus ferro, ab hostibus
etiam cruce extincti sunt, torti prius, immo et omni contumelia expuncti! 
<P>
[2] Nemo non etiam hominis causa pati potest, quod
in causa Dei pati dubitat. Ad hoc quidem vel praesentia nobis tempora documenta sint,
quantae qualesque personae inopinatos natalibus et dignitatibus et corporibus et aetatibus
suis exitus referunt hominis causa: aut ab ipso, si contra eum fecerint, aut ab
adversariis eius, si pro eo steterint.
<P>
<HR>
<HR>
<p class=border></P>

<p>
<table border=0 cellspacing=15 cellpadding=0 align=CENTER> <tr> <td><a href="/tertullian.html">Tertullian</a> <td><a href="/christian.html">Christian Latin</a><td><a href="/index.html">The Latin Library</a> <td><a href="/classics.html">The Classics Page</a> </table>
</p>
</body>
</html>
</BODY>
</HTML>
