<html>
	<head>
		<title>
			Naugerius
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>ANDREA NAVAGERO<br>
<span style="font-size: 80%;">(1483-1529)</SPAN></p>

<p class=border></P>

<p>
LUSUS</P>

<p>
I
</P>

<p>
<i>Vota Cereri pro terrae frugibus</I></P>

<p>
Aspice, magna Ceres, tibi quos semente peracta<br>
&nbsp;&nbsp;&nbsp;&nbsp;&nbsp;Ducimus agrestes, rustica turba, choros.<br>
Tu face, ne nimio semen putrescat ab imbre,<br>
&nbsp;&nbsp;&nbsp;&nbsp;&nbsp;Neu sulcos rapido frigore rumpat hiems.<br>
Neu sterilis surgat silva infelicis avenae,<br>
&nbsp;&nbsp;&nbsp;&nbsp;&nbsp;Et quaecumque bonis frugibus herba nocet;<br>
Neu terrae prostrata animosi flatibus Euri<br>
&nbsp;&nbsp;&nbsp;&nbsp;&nbsp;Decidat aut densa grandine laesa seges;<br>
Neu direpta avidae rapiant frumenta volucres,<br>
&nbsp;&nbsp;&nbsp;&nbsp;&nbsp;Monstrave, quae terrae plurima saepe ferunt.<br>
Sed quae credidimus bene cultis semina campis,<br>
&nbsp;&nbsp;&nbsp;&nbsp;&nbsp;Uberius largo foenere reddat ager.<br>
Sic erit. Interea nivei carchesia lactis<br>
&nbsp;&nbsp;&nbsp;&nbsp;&nbsp;Fundite et annoso mella liquata mero,<br>
Terque satas circum felix eat hostia fruges,<br>
&nbsp;&nbsp;&nbsp;&nbsp;&nbsp;Caesaque mox sanctos corruat ante focos.<br>
Nunc satis haec. Post messem alii reddentur honores,<br>
&nbsp;&nbsp;&nbsp;&nbsp;&nbsp;Et sacras cingent spicea serta comas.</P>

<p>
II</P>

<p>
<i>Vota ad auras</I></P>

<p>
Aurae, quae levibus percurritis aera pennis,<br>
&nbsp;&nbsp;&nbsp;&nbsp;&nbsp;Et strepitis blando per nemora alta sono,<br>
Serta dat haec vobis, vobis haec rusticus Idmon<br>
&nbsp;&nbsp;&nbsp;&nbsp;&nbsp;Spargit odorato plena canistra croco.<br>
Vos lenite aestum et paleas seiungite inanes,<br>
&nbsp;&nbsp;&nbsp;&nbsp;&nbsp;Dum medio fruges ventilat ille die.</P>

<p>
III</P>

<p>
<i>Vota Iolae Pani agresti deo</I></P>

<p>
Ille tuus, Pan montivage, venator Iolas<br>
&nbsp;&nbsp;&nbsp;&nbsp;&nbsp;Suetus in audaces cominus ire feras,<br>
A quo et adhuc rictusque suum, exuviasque leonum<br>
&nbsp;&nbsp;&nbsp;&nbsp;&nbsp;Sacra tibi agrestis munera pinus habet,<br>
Nunc iam annis gravis haec devicti cornua cervi<br>
&nbsp;&nbsp;&nbsp;&nbsp;&nbsp;Dedicat, imbelli congrua dona seni.<br>
Cum tamen herculeae facta inter fortia clavae<br>
&nbsp;&nbsp;&nbsp;&nbsp;&nbsp;Is quoque sit laudem visus habere labor,<br>
Tu, dive, haec inter viridis decora illa iuventae<br>
&nbsp;&nbsp;&nbsp;&nbsp;&nbsp;Suscipe, neve illis esse minora puta.</P>

<p>
IV</P>

<p>
<i>Vota Damidis ad Bacchum pro vite</I></P>

<p>
Hanc vitem, multa quae semper fertilis uva<br>
&nbsp;&nbsp;&nbsp;&nbsp;&nbsp;Haud unquam domini fallere vota solet,<br>
Nunc etiam large florentem, consecrat ipse<br>
&nbsp;&nbsp;&nbsp;&nbsp;&nbsp;Vineti cultor Damis, Iacche, tibi.<br>
Tu face, dive, tua haec spem non frustretur, et huius<br>
&nbsp;&nbsp;&nbsp;&nbsp;&nbsp;Exemplo fructum vinea tota ferat.</P>

<p>
V</P>

<p>
<i>Lyconis vota Pani deo</I></P>

<p>
Longius a pecore errantem per devia taurum<br>
&nbsp;&nbsp;&nbsp;&nbsp;&nbsp;Dum sequitur nemorum per iuga longa Lycon,<br>
Errantem scopulo capream conspexit ab alto:<br>
&nbsp;&nbsp;&nbsp;&nbsp;&nbsp;Continuo certo deicit hanc iaculo.<br>
Mox etiam catulos sola sub rupe iacentes<br>
&nbsp;&nbsp;&nbsp;&nbsp;&nbsp;Invenit: hos Crocali donat habere suae.<br>
E caprea in viridi statuit convivia luco,<br>
&nbsp;&nbsp;&nbsp;&nbsp;&nbsp;Addidit et veteris pocula multa meri.<br>
Quod reliquum est, Pan semicaper, cum cornibus ipsis<br>
&nbsp;&nbsp;&nbsp;&nbsp;&nbsp;Suspensum e pinu hac tu tibi tergus habe.</P>

<p>
VI</P>

<p>
<i>Thyrsidis vota Veneri</I></P>

<p>
Quod tulit optata tandem de Leucade Thyrsis<br>
&nbsp;&nbsp;&nbsp;&nbsp;&nbsp;Fructum aliquem, has violas dat tibi, sancta Venus.<br>
Post sepem hanc sensim obrepens, tria basia sumpsi:<br>
&nbsp;&nbsp;&nbsp;&nbsp;&nbsp;Nil ultra potui, nam prope mater erat.<br>
Nunc violas, sed plena feram si vota, dicabo<br>
&nbsp;&nbsp;&nbsp;&nbsp;&nbsp;Inscriptam hoc myrtum carmine, diva, tibi.<br>
'Hanc Veneri myrtum Thyrsis, quod amore potitus,<br>
&nbsp;&nbsp;&nbsp;&nbsp;&nbsp;Dedicat, atque una seque suosque greges.'</P>

<p>
VII</P>

<p>
<i>Thyrsidis vota et quercui et silvae</I></P>

<p>
Et quercum et silvam hanc ante omnia Thyrsis amabit,<br>
&nbsp;&nbsp;&nbsp;&nbsp;&nbsp;Et certo feret his annua vota die,<br>
Dum poterit memor esse, quod hac primum ille sub umbra<br>
&nbsp;&nbsp;&nbsp;&nbsp;&nbsp;Ultima de cara Leucade vota tulit.</P>

<p>
VIII</P>

<p>
<i>Augonis venatici canis epitaphium</I></P>

<p>
Venator celerem maerens Augona Melampus<br>
&nbsp;&nbsp;&nbsp;&nbsp;&nbsp;Confossum rapido dente ferocis apri,<br>
Hac illi in ripa tumulum, frondente sub umbra,<br>
&nbsp;&nbsp;&nbsp;&nbsp;&nbsp;Erigit: hoc ipso concidit ille loco.<br>
Non impune quidem praedo sceleratus abivit:<br>
&nbsp;&nbsp;&nbsp;&nbsp;&nbsp;Procubuit iaculis caesus et ore canum.<br>
Tu tamen e cunctis canibus praestantior Augon,<br>
&nbsp;&nbsp;&nbsp;&nbsp;&nbsp;Fide Augon, silvis qui modo terror eras,<br>
Tu, dilecte, iaces. Sed ab alta hac fascia pinu<br>
&nbsp;&nbsp;&nbsp;&nbsp;&nbsp;Millusque, et millo vincula iuncta suo,<br>
Quin decisa feri cervix tibi pendeat hostis,<br>
&nbsp;&nbsp;&nbsp;&nbsp;&nbsp;Sintque una ex animo signa dolentis heri.</P>

<p>
IX</P>

<p>
<i>Invitatio ad amoenum fontem</I></P>

<p>
Et gelidus fons est, et nulla salubrior unda,<br>
&nbsp;&nbsp;&nbsp;&nbsp;&nbsp;Et molli circum gramine terra viret,<br>
Et ramis arcent soles frondentibus alni,<br>
&nbsp;&nbsp;&nbsp;&nbsp;&nbsp;Et levis in nullo gratior aura loco est,<br>
Et medio Titan nunc ardentissimus axe est,<br>
&nbsp;&nbsp;&nbsp;&nbsp;&nbsp;Exustusque gravi sidere fervet ager.<br>
Siste, viator, iter: nimio iam torridus aestu es,<br>
&nbsp;&nbsp;&nbsp;&nbsp;&nbsp;Iam nequeunt lassi longius ire pedes.<br>
Accubitu langorem, aestum aura, umbraque virenti,<br>
&nbsp;&nbsp;&nbsp;&nbsp;&nbsp;Perspicuo poteris fonte levare sitim.</P>

<p>
X</P>

<p>
<i>De obitu Hylacis canis pastorii</I></P>

<p>
Ante canes omneis pastori carus Amyntae<br>
&nbsp;&nbsp;&nbsp;&nbsp;&nbsp;Nuper ab Illyrico littore missus Hylax,<br>
Dum solitas agit excubias et septa tuetur,<br>
&nbsp;&nbsp;&nbsp;&nbsp;&nbsp;Nec vigilant socii cetera turba canes,<br>
Qua rapidus se se media inter saxa Timavus<br>
&nbsp;&nbsp;&nbsp;&nbsp;&nbsp;Mergit et inde iterum prosilit amne novo,<br>
Ille quidem saeva vitulos tutatus ab ursa est;<br>
&nbsp;&nbsp;&nbsp;&nbsp;&nbsp;Ipse sed ingenti vulnere caesus, obit.<br>
Constituit viridi tumulum de caespite Amyntas:<br>
&nbsp;&nbsp;&nbsp;&nbsp;&nbsp;Haec voluit raram praemia habere fidem.<br>
Maesta gemunt armenta, mali furesque lupique<br>
&nbsp;&nbsp;&nbsp;&nbsp;&nbsp;Exstincto hoc sibi iam cuncta licere putant.</P>

<p>
XI</P>

<p>
<i>Vota Thelesonis Cereri, Bacco et Pali deae</I></P>

<p>
Dat Cereri has Teleson spicas, haec serta Lyaeo,<br>
&nbsp;&nbsp;&nbsp;&nbsp;&nbsp;Haec nivei lactis pocula bina Pali.<br>
Pro quibus arva Ceres, vites fecundet Iacchus,<br>
&nbsp;&nbsp;&nbsp;&nbsp;&nbsp;Sufficiat pecori pabula laeta Pales.</P>

<p>
XII</P>

<p>
<i>Leucippem amicam spe praemiorum invitat</I></P>

<p>
Cum primum clauso pecus emittetur ovili,<br>
&nbsp;&nbsp;&nbsp;&nbsp;&nbsp;Urbs, mea Leucippe, cras adeunda mihi est.<br>
Huc ego venalemque agnum centumque, Chariclo<br>
&nbsp;&nbsp;&nbsp;&nbsp;&nbsp;Ipsa mihi mater quae dedit, ova fero.<br>
Afferri tibi vis croceos, niveosque cothurnos?<br>
&nbsp;&nbsp;&nbsp;&nbsp;&nbsp;Anne colum, qualem nata Lyconis habet?<br>
Ipse feram quae grata tibi. Tu basia iunge,<br>
&nbsp;&nbsp;&nbsp;&nbsp;&nbsp;Gaudia, Leucippe, nec mihi grata nega.<br>
Cras, ubi nox aderit, odiosae elabere matri,<br>
&nbsp;&nbsp;&nbsp;&nbsp;&nbsp;Hasque inter corylos ad tua dona veni.</P>

<p>
XIII</P>

<p>
<i>Vota Veneri ut amantibus faveat</I></P>

<p>
Illi in amore pares, vicini cultor agelli<br>
&nbsp;&nbsp;&nbsp;&nbsp;&nbsp;Thyrsis, cumque suo Thyrside fida Nape,<br>
Ponimus hos tibi, Cypri, immortales amaranthos<br>
&nbsp;&nbsp;&nbsp;&nbsp;&nbsp;Liliaque in sacras serta parata comas:<br>
Scilicet exemplo hoc, nullo delebilis aevo<br>
&nbsp;&nbsp;&nbsp;&nbsp;&nbsp;Floreat aeternum fac, dea, noster amor.<br>
Sit purus, talisque utriusque in pectore candor,<br>
&nbsp;&nbsp;&nbsp;&nbsp;&nbsp;In foliis qualem lilia cana ferunt.<br>
Utque duo hi flores serto nectuntur in uno,<br>
&nbsp;&nbsp;&nbsp;&nbsp;&nbsp;Sic animos nectat una catena duos.</P>

<p>
XIV</P>

<p>
<i>Vota Niconoes ad Dianam</I></P>

<p>
Candida Niconoe, viduae spes una Terillae<br>
&nbsp;&nbsp;&nbsp;&nbsp;&nbsp;Montivagas iaculo figere certa feras,<br>
Hunc tibi silvipotens arcum, Latonia, ponit,<br>
&nbsp;&nbsp;&nbsp;&nbsp;&nbsp;Atque haec in pharetra condita tela sua.<br>
Illam cara parens tenero sociavit Icasto,<br>
&nbsp;&nbsp;&nbsp;&nbsp;&nbsp;Ignotique iubet iura subire tori.<br>
Tu, dea, si silvis aegre discedit ab altis,<br>
&nbsp;&nbsp;&nbsp;&nbsp;&nbsp;Si lacrimans coetus deserit illa tuos,<br>
Tu bona sis, felixque illi: tu nomine dextro<br>
&nbsp;&nbsp;&nbsp;&nbsp;&nbsp;Optata laetam fac, dea, prole domum.</P>

<p>
XV</P>

<p>
<i>Vota pro vite Baccho et satyris</I></P>

<p>
Quae duo fert collis fecundi vinitor Acmon<br>
&nbsp;&nbsp;&nbsp;&nbsp;&nbsp;Expressi primum cymbia plena meri,<br>
Haec avidis musti satyris mustique parenti<br>
&nbsp;&nbsp;&nbsp;&nbsp;&nbsp;Dat iucunde tibi vitis, Iacche, sator.<br>
Illi illaesa suis linquant vineta rapinis,<br>
&nbsp;&nbsp;&nbsp;&nbsp;&nbsp;Tu tua fac largis auctibus uva fluat.</P>

<p>
XVI</P>

<p>
<i>Vota Acmonis Vulcano</I></P>

<p>
Has, Vulcane, dicat silvas tibi villicus Acmon:<br>
&nbsp;&nbsp;&nbsp;&nbsp;&nbsp;Tu sacris illas ignibus ure, pater.<br>
Crescebant ducta e Stati propagine silvis,<br>
&nbsp;&nbsp;&nbsp;&nbsp;&nbsp;Iamque erat ipsa bonis frugibus umbra nocens.<br>
Ure simul silvas: terra simul igne soluta<br>
&nbsp;&nbsp;&nbsp;&nbsp;&nbsp;Fertilior largo foenere messis eat.<br>
Ure istas: Phrygio nuper mihi consita colle<br>
&nbsp;&nbsp;&nbsp;&nbsp;&nbsp;Fac, pater, a flammis tuta sit illa tuis.</P>

<p>
XVII</P>

<p>
<i>Defectio Euphronis a Pallade ad Venerem</I></P>

<p>
Iam telas calathosque omnesque perosa labores,<br>
&nbsp;&nbsp;&nbsp;&nbsp;&nbsp;Quos vitae quaestus pauperioris habet,<br>
Palladio radium cum templo appenderet Euphro,<br>
&nbsp;&nbsp;&nbsp;&nbsp;&nbsp;Iamque sequi Venerem constituisset, ait:<br>
'Hactenus o mihi culta, vale dea; et haec tua multi<br>
&nbsp;&nbsp;&nbsp;&nbsp;&nbsp;Instrumenta tibi plena laboris habe.<br>
Iam tua perpessam dudum mala, lenis habebit<br>
&nbsp;&nbsp;&nbsp;&nbsp;&nbsp;Adiungetque suo me Cytherea choro.<br>
Nec mirum, quam praetulerit Phryx arbiter, a me<br>
&nbsp;&nbsp;&nbsp;&nbsp;&nbsp;Si praelata tibi nunc quoque Cypris erit.'</P>

<p>
XVIII</P>

<p>
<i>In Almonem Alcippes fastidio mortuum</I></P>

<p>
Dum furit Alcippes forma Nonacrius Almo,<br>
&nbsp;&nbsp;&nbsp;&nbsp;&nbsp;Crudeli demum tabe peresus obit,<br>
Almo capripedi non impar arundine Pani,<br>
&nbsp;&nbsp;&nbsp;&nbsp;&nbsp;Quo nullus nymphis gratior Arcas erat.<br>
Spargite odorato, pastores, flore sepulchrum,<br>
&nbsp;&nbsp;&nbsp;&nbsp;&nbsp;Et simul infusum lacque merumque fluat.<br>
Non iacet ille sub hac (ut vos male creditis) ulmo:<br>
&nbsp;&nbsp;&nbsp;&nbsp;&nbsp;In nemus Idalium transtulit alma Venus.<br>
Hic Veneris pascitque greges, cantatque: canentis<br>
&nbsp;&nbsp;&nbsp;&nbsp;&nbsp;Una adstant Charites versibus, adstat Amor.<br>
Quin etiam hunc Paphii nymphe non ultima coetus<br>
&nbsp;&nbsp;&nbsp;&nbsp;&nbsp;Deperit, et parilis fervor utrumque tenet.<br>
Nimirum felix Almo: modo perfida virgo<br>
&nbsp;&nbsp;&nbsp;&nbsp;&nbsp;Aspera saevitiae det documenta suae.<br>
Pastoris pereat succensa informis amore,<br>
&nbsp;&nbsp;&nbsp;&nbsp;&nbsp;Respuat assiduas surdior ille preces.<br>
Praebeat hinc saevis tam dura exempla puellis,<br>
&nbsp;&nbsp;&nbsp;&nbsp;&nbsp;Formosa ut fastus discat habere modum.</P>

<p>
XIX</P>

<p>
<i>Acon</I></P>

<p>
Candida nympha olim, et Pani dilecta Lyceo,<br>
&nbsp;&nbsp;&nbsp;&nbsp;&nbsp;Crinibus et culto conspicienda sinu,<br>
Nunc vox, flebilibus quae semper maesta querelis<br>
&nbsp;&nbsp;&nbsp;&nbsp;&nbsp;Desertos scopulos deviaque antra colis,<br>
Salve, Echo officiosa. Tibi sub rupe cavata<br>
&nbsp;&nbsp;&nbsp;&nbsp;&nbsp;Ipse ego lanigeri ductor Acon pecoris<br>
Constituam umbrosum frondenti ex ilice lucum,<br>
&nbsp;&nbsp;&nbsp;&nbsp;&nbsp;Molliaque ex hedera serta virente feram.<br>
Tu levibus allecta modis silvestris avenae<br>
&nbsp;&nbsp;&nbsp;&nbsp;&nbsp;Excipis e summo carmina nostra iugo;<br>
Tu, quoties querimur, duros miserata dolores<br>
&nbsp;&nbsp;&nbsp;&nbsp;&nbsp;Nescio quid tristi flebile voce gemis.<br>
Nec mirum, quod tu lacrimis movearis amantum:<br>
&nbsp;&nbsp;&nbsp;&nbsp;&nbsp;Perdidit, infelix, te quoque durus Amor.<br>
Ah misera, ipsa quidem et strophio subnectis olenti,<br>
&nbsp;&nbsp;&nbsp;&nbsp;&nbsp;Et longa molles excolis arte comas.<br>
Ipse puer cultus, ipse omnes odit amores,<br>
&nbsp;&nbsp;&nbsp;&nbsp;&nbsp;Insequiturque vagas per iuga summa feras.<br>
Quin humiles addis voces, et verba precantis<br>
&nbsp;&nbsp;&nbsp;&nbsp;&nbsp;Effugit, atque omnes negligit ille preces.<br>
Siste gradum, immitis: non te violenta leaena,<br>
&nbsp;&nbsp;&nbsp;&nbsp;&nbsp;Non curvo sequitur dente timendus aper,<br>
Sed quae candenti facie niveisque papillis<br>
&nbsp;&nbsp;&nbsp;&nbsp;&nbsp;Vel magno possit nympha placere Iovi.<br>
Haec aget et celeres tecum per saxa lacaenas,<br>
&nbsp;&nbsp;&nbsp;&nbsp;&nbsp;Eque suis tendet retia rara plagis.<br>
Siste gradum, immitis: et quas nunc tendis ad undas<br>
&nbsp;&nbsp;&nbsp;&nbsp;&nbsp;Effuge: causa tuae fons erit ille necis.<br>
Heu miserande puer, tales ten solvere poenas,<br>
&nbsp;&nbsp;&nbsp;&nbsp;&nbsp;Ten decuit tam crudelia fata pati?<br>
Magna parens, quae cuncta leves producis in auras,<br>
&nbsp;&nbsp;&nbsp;&nbsp;&nbsp;Totaque diverso germine picta nites,<br>
Quae passim arboribus, passim surgentibus herbis<br>
&nbsp;&nbsp;&nbsp;&nbsp;&nbsp;Sufficis omnifero larga alimenta sinu,<br>
Excipe languentem puerum moribundaque membra,<br>
&nbsp;&nbsp;&nbsp;&nbsp;&nbsp;Aeternumque tua fac, dea, vivat ope.<br>
Vivet, et ille vetus Zephyro redeunte quotannis<br>
&nbsp;&nbsp;&nbsp;&nbsp;&nbsp;In niveo candor flore perennis erit.<br>
Tu mecum socias, Echo, coniunge querelas,<br>
&nbsp;&nbsp;&nbsp;&nbsp;&nbsp;Et percussa novis fletibus antra sonent.<br>
Crudelis Telayra, meos quid spernis amores?<br>
&nbsp;&nbsp;&nbsp;&nbsp;&nbsp;Quid miseras surda despicis aure preces?<br>
Hei mihi, nulla ovium tangit me cura mearum,<br>
&nbsp;&nbsp;&nbsp;&nbsp;&nbsp;Ex quo me iste tuus, perfida, torret amor.<br>
It miserum pecus, et seri sub vesperis umbras<br>
&nbsp;&nbsp;&nbsp;&nbsp;&nbsp;Per se ipsi redeunt in sua tecta greges.<br>
Nec mihi iam niveo complent mulctralia lacte,<br>
&nbsp;&nbsp;&nbsp;&nbsp;&nbsp;Densaque permisso vellere terga gerunt.<br>
Quin etiam aucupii studium, quo clarus habebar,<br>
&nbsp;&nbsp;&nbsp;&nbsp;&nbsp;Languenti penitus excidit ex animo.<br>
Ite leves passim silvis impune, volucres:<br>
&nbsp;&nbsp;&nbsp;&nbsp;&nbsp;Cuncta novus nostra e mente fugavit amor.<br>
Otia agunt pedicae, et lento lita vimina visco,<br>
&nbsp;&nbsp;&nbsp;&nbsp;&nbsp;In tenebris amites, nexaque lina iacent.</P>

<p>
XX</P>

<p>
<i>Damon</I></P>

<p>
Vos mecum e vitreis, nymphae Naucelides, antris,<br>
Vos mecum viridi paulum considite in herba,<br>
Atque hoc, quem canimus, dignum concedite carmen.<br>
Sic vobis patrias circum vernantia ripas<br>
Prata, neque hibernis nivibus viduata neque aestu,<br>
Sufficiant varios in serta nitentia flores.<br>
Quis dolor, o silvae, quae vos, o prata, tenebat<br>
Maestities; quanto squalebant omnia luctu,<br>
Cum ferus e gelidis descenderet Alpibus hostis<br>
Assidue, et Latias in praedam verteret oras?<br>
Tum (reor) invita creverunt pabula terra,<br>
Invitae e densis ceciderunt frondibus umbrae.<br>
Quippe abigi raptas pecudes, passimque videbant<br>
Pastorum rapidos tectis involvier ignes.<br>
Ipsi etiam hircipedes Fauni, Satyrique bicornes,<br>
Ipsae etiam in solos Nymphae fugere recessus,<br>
Et se se ignotis occultavere latebris.<br>
Et furor is fines prope iam pervaserat omnes,<br>
Iamque fugae deerat nobis locus, undique saevos<br>
Cernere erat latis hostes discurrere campis.<br>
Nulla usquam tam secretis lustra abdita silvis,<br>
Nulla aditu est tam difficili, tamque invia rupes,<br>
Quo non saepe greges subitis incursibus acti<br>
Fessa reclinarint in nudo corpora saxo.<br>
Et tamen hinc etiam crebri eiecere tumultus,<br>
Insuetaeque maris pecudes (miserabile visu),<br>
Qua pelagi mediis iter intercluditur undis,<br>
Adriacos videre sinus, et litore curvo,<br>
Pro viridi cytiso, pro molli graminis herba,<br>
Et spinis paliuri et acuta carice pastae,<br>
Potarunt salsas nitidis pro fontibus undas,<br>
Et saepe irati timuerunt murmura ponti.<br>
Quod si non novus ex alto demissus Olympo,<br>
Hanc cladem nostris deus avertisset ab oris,<br>
Ausoniis esset nullus iam pastor in agris.<br>
Nos miseri patria extorres, rerum omnium egeni,<br>
Ah dolor, externas longe erraremus ad urbes.<br>
Hic nobis dulces saltus, hic pascua nota<br>
Restituit: 'Tutique,' inquit 'iam pascite tauros:<br>
Iam solitas tuti collo suspendite avenas,<br>
Et desueta diu responsent carmina colles.'<br>
Ergo omnes, veluti et Phoebo Panique, quotannis<br>
Pastores certis statuent tibi sacra diebus,<br>
Magne pater, nostrisque diu cantabere silvis.<br>
Te rupes, te saxa, cavae te, maxime Iuli,<br>
Convalles, nemorumque frequens iterabit imago.<br>
At vero in nostris quaecumque in saltibus usquam<br>
Quercus erit, ut quaeque suos dant tempora flores,<br>
Semper erit variis ramos innexa coronis,<br>
Inscriptumque geret felici nomine truncum.<br>
Tum quoties pastum expellet, pastasve reducet<br>
Nostrum aliquis pecudes, toties id mente revolvens,<br>
Ut liceat factum esse tuo, pater optime, ductu,<br>
Nullus erit, qui non libeat tibi lacte recenti,<br>
Nullus erit, qui non teneros tibi nutriat agnos.<br>
Quin audire preces nisi dedignabere agrestes,<br>
Tu nostra ante deos in vota vocaberis omnes.<br>
Ipse ego bina tibi solemni altaria ritu<br>
Et geminos sacra e quercu lauroque virenti<br>
Vicino lucos Nauceli in litore ponam.<br>
Hic ripa passim in molli viridante sub umbra,<br>
Vere novo dum floret ager, dum germinat arbos,<br>
Dum vario resonant volucrum nemora avia cantu,<br>
Annua constituam festis convivia ludis.<br>
Ductores pecudum hic omnes, rurisque coloni<br>
Contendent iaculo et rapidi certamine cursus,<br>
Horridaque agresti nudabunt membra palaestra.<br>
Ipse pecu et tenero victor donabitur haedo.<br>
Praeterea dulci cantabit harundine Damon<br>
Carmina, quae puerum docuit Sebetheius Aegon.<br>
Olim cum procul hinc illis habitaret in oris.<br>
Scilicet ut quondam Assyrii pastoris amore<br>
Capta dea, et caelum et fulgentia sidera linquens,<br>
Omnibus his cari praeferret Adonidis ignes.<br>
Fortunate puer, tecum formosa Dione<br>
Una tondet oves, una ad mulctralia ducit,<br>
Atque immunda premit caelestibus ubera palmis.<br>
Dum te complexu teneat, non illa recusat<br>
Tecum inter pecudes vili requiescere culmo.<br>
At Mars ipse deae cura tabescit inani.<br>
Fortunate puer, mediis pecus errat in agris:<br>
Tu, viridi deiectus in umbra, aut carmina cantas,<br>
Aut posita in Veneris gremio cervice recumbis.<br>
Illa tibi amplexus molles, illa oscula iungit,<br>
Caraque odoratis exornat tempora sertis.<br>
Sed tu nimirum, sed felix tu quoque, Damon,<br>
Cui licuit toties Aegonem audire canentem,<br>
Divinique senis sacros ediscere cantus.<br>
Quod mihi, magne pater, divum si fata dedissent,<br>
O quales tibi cantaret mea fistula laudes!<br>
Et quodcumque tamen felix concedet Apollo,<br>
Hoc te unum canet, hoc uni tibi serviet omne.<br>
Nec quidquam magis optarim, quam digna triumphis<br>
Posse tuis, videorque canens tua maxima facta,<br>
Inferior nullo, non ipso Aegone futurus.<br>
Ipse suo certet mecum si carmine Daphnis,<br>
Ipse suo Daphnis cum carmine victus abibit.<br>
Interea, agrestis dignatus sibila cannae,<br>
Dexter ades nobis, et quae facis, otia serva.</P>

<p>
XXI</P>

<p>
<i>De Cupidine et Hyella</I></P>

<p>
Florentes dum forte vagans mea Hyella per hortos<br>
&nbsp;&nbsp;&nbsp;&nbsp;&nbsp;Texit odoratis lilia cana rosis,<br>
Ecce rosas inter latitantem invenit Amorem<br>
&nbsp;&nbsp;&nbsp;&nbsp;&nbsp;Et simul annexis floribus implicuit.<br>
Luctatur primo, et contra nitentibus alis<br>
&nbsp;&nbsp;&nbsp;&nbsp;&nbsp;Indomitus tentat solvere vincla puer.<br>
Mox ubi lacteolas et dignas matre papillas<br>
&nbsp;&nbsp;&nbsp;&nbsp;&nbsp;Vidit, et ora ipsos nata movere deos,<br>
Impositosque comae ambrosios ut sensit odores,<br>
&nbsp;&nbsp;&nbsp;&nbsp;&nbsp;Quosque legit diti messe beatus Arabs:<br>
'I,' dixit 'mea, quaere novum tibi, mater, Amorem;<br>
&nbsp;&nbsp;&nbsp;&nbsp;&nbsp;Imperio sedes haec erit apta meo.'</P>

<p>
XXII</P>

<p>
<i>Ad Noctem</I></P>

<p>
Nox bona, quae tacitis terras amplexa tenebris<br>
&nbsp;&nbsp;&nbsp;&nbsp;&nbsp;Dulcia iucundae furta tegis Veneris,<br>
Dum propero in carae amplexus et mollia Hyellae<br>
&nbsp;&nbsp;&nbsp;&nbsp;&nbsp;Oscula, tu nostrae sis comes una viae.<br>
Neve aliquis nostros possit deprendere amores,<br>
&nbsp;&nbsp;&nbsp;&nbsp;&nbsp;Aera coge atras densius in nebulas.<br>
Gaudia qui credit cuiquam sua, dignus ut unquam<br>
&nbsp;&nbsp;&nbsp;&nbsp;&nbsp;Dicier illius nulla puella velit.<br>
Non sola occultanda cavis sunt orgia cistis,<br>
&nbsp;&nbsp;&nbsp;&nbsp;&nbsp;Solave Eleusinae sacra silenda deae.<br>
Ipse etiam sua celari vult furta Cupido,<br>
&nbsp;&nbsp;&nbsp;&nbsp;&nbsp;Saepius et poenas garrula lingua dedit.<br>
Una meos, quos et miserata est, novit amores,<br>
&nbsp;&nbsp;&nbsp;&nbsp;&nbsp;Officiis nutrix cognita fida suis:<br>
Haec quae me foribus vigilans expectat in ipsis,<br>
&nbsp;&nbsp;&nbsp;&nbsp;&nbsp;Inque sinum dominae sedula ducit anus.<br>
Hanc praeter, tu sancta, latent qua cuncta silentque,<br>
&nbsp;&nbsp;&nbsp;&nbsp;&nbsp;Tu, dea, sis flammae conscia sola meae,<br>
Quaeque libens adstat nostrorum testis amorum<br>
&nbsp;&nbsp;&nbsp;&nbsp;&nbsp;Nobiscum tota nocte lucerna vigil.</P>

<p>
XXIII</P>

<p>
<i>Laurus</I></P>

<p>
Oppositae obstabant nostris prius auctibus aedes,<br>
&nbsp;&nbsp;&nbsp;&nbsp;&nbsp;Nec nos caelum ulla, solve iuvabat ope:<br>
Disiectis herus his, solemque admisit, et aura<br>
&nbsp;&nbsp;&nbsp;&nbsp;&nbsp;Concessit nobis liberiore frui.<br>
Hinc nos in tenues certatim tollimur auras,<br>
&nbsp;&nbsp;&nbsp;&nbsp;&nbsp;Ornamurque novae frondis honore caput.<br>
At tibi, cui sacris Musarum et Apollinis umbris<br>
&nbsp;&nbsp;&nbsp;&nbsp;&nbsp;Extructas libuit posthabuisse domos,<br>
Perpetuo similes nostris sint frondibus anni,<br>
&nbsp;&nbsp;&nbsp;&nbsp;&nbsp;Nobiscum augescant et tibi cuncta bona.</P>

<p>
XXIV</P>

<p>
<i>De Pythagorae Simulacro</I></P>

<p>
Quem toties vixisse anima redeunte renatum<br>
&nbsp;&nbsp;&nbsp;&nbsp;&nbsp;Mutato fama est corpore Pythagoram,<br>
Cerne iterum ut docti caelo generatus Asylae<br>
&nbsp;&nbsp;&nbsp;&nbsp;&nbsp;Vivat, ut antiquum servet in ore decus.<br>
Dignum aliquid certe volvit: sic fronte severa est,<br>
&nbsp;&nbsp;&nbsp;&nbsp;&nbsp;Sic in se magno pectore totus abit.<br>
Posset et ille altos animi depromere sensus,<br>
&nbsp;&nbsp;&nbsp;&nbsp;&nbsp;Sed veteri obstrictus religione silet.</P>

<p>
XXV</P>

<p>
<i>Veris Descriptio, Ad Turrium</I></P>

<p>
Iam tristi canos glacie concreta capillos<br>
&nbsp;&nbsp;&nbsp;&nbsp;&nbsp;Afflatu tepidi fugit hiems Zephyri.<br>
Iam nitidum os ver molle auras in luminis audet<br>
&nbsp;&nbsp;&nbsp;&nbsp;&nbsp;Proferre, et teneros ferre per arva pedes;<br>
Tempora diversis tollens halantia sertis<br>
&nbsp;&nbsp;&nbsp;&nbsp;&nbsp;Purpureo matris Chloridos e gremio,<br>
Summittit varios tellus fecunda colores,<br>
&nbsp;&nbsp;&nbsp;&nbsp;&nbsp;Convertit molles quo puer ipse gradus;<br>
Et passim, quacumque vagos deflectit ocellos,<br>
&nbsp;&nbsp;&nbsp;&nbsp;&nbsp;Diffugiunt toto nubila cuncta polo.<br>
It prope, et incutiens blandas in pectore flammas,<br>
&nbsp;&nbsp;&nbsp;&nbsp;&nbsp;Omnia iucundo accendit amore Venus.<br>
Quam circum vario texunt e flore coronas<br>
&nbsp;&nbsp;&nbsp;&nbsp;&nbsp;Perfusae Assyrio rore comam Charites.<br>
Hinc atque hinc mille aligeri pueri assultantes<br>
&nbsp;&nbsp;&nbsp;&nbsp;&nbsp;Coniciunt certa spicula acuta manu.<br>
Concipiunt dulces animalia cuncta calores,<br>
&nbsp;&nbsp;&nbsp;&nbsp;&nbsp;Persultantque vagi pabula laeta greges.<br>
Ipse suam de colle canens Amaryllida pastor<br>
&nbsp;&nbsp;&nbsp;&nbsp;&nbsp;Pascentes tenui carmine mulcet oves,<br>
Percussaeque nova dulcedine corda volucres<br>
&nbsp;&nbsp;&nbsp;&nbsp;&nbsp;Dant laetos passim per nemora alta sonos.<br>
Sola gemit, ramoque sedens miserabilis alto<br>
&nbsp;&nbsp;&nbsp;&nbsp;&nbsp;Absumptum mater Thracia plorat Itym.<br>
Di bene, quod nostrae tam longe a finibus orae<br>
&nbsp;&nbsp;&nbsp;&nbsp;&nbsp;Exactum hoc dira est in regione scelus.<br>
Heu puer infelix, matri dum bracchia tendit<br>
&nbsp;&nbsp;&nbsp;&nbsp;&nbsp;Assueto cupiens se implicuisse sinu,<br>
Illa ferox animi, caecoque agitata furore<br>
&nbsp;&nbsp;&nbsp;&nbsp;&nbsp;Avulsum duro diripit ense caput.<br>
Quid facis, ah demens? Ferro quem perdis iniquo,<br>
&nbsp;&nbsp;&nbsp;&nbsp;&nbsp;Is lac dulce tuis hausit ab uberibus.<br>
Huic tu longinquam votis optare senectam,<br>
&nbsp;&nbsp;&nbsp;&nbsp;&nbsp;Huic solita es teneras dicere blanditias.<br>
Heu miserum, genitor nati infelixque sepulcrum,<br>
&nbsp;&nbsp;&nbsp;&nbsp;&nbsp;Ut tibi nunc toto pectore sensus abit,<br>
Infandae nosti cum coniugis impia facta<br>
&nbsp;&nbsp;&nbsp;&nbsp;&nbsp;Atque epulas mensis tristibus appositas!<br>
Nempe furis, strictoque ruis violentior ense,<br>
&nbsp;&nbsp;&nbsp;&nbsp;&nbsp;Sed sublata alis effugit illa novis.<br>
Perpetuum fleat, ut merita est, longisque querelis<br>
&nbsp;&nbsp;&nbsp;&nbsp;&nbsp;Antiqui poenas persoluat sceleris.<br>
Nos, Turri, dum florifero vere omnia rident,<br>
&nbsp;&nbsp;&nbsp;&nbsp;&nbsp;Spirat et e summis gratior aura iugis,<br>
Nos hic, qua nitida pellucens rivulus unda<br>
&nbsp;&nbsp;&nbsp;&nbsp;&nbsp;Labitur et leni murmure dulce sonat,<br>
Cantemus molles formosae Amathusidos ignes,<br>
&nbsp;&nbsp;&nbsp;&nbsp;&nbsp;Quidque ferox arcu, quid face possit Amor.<br>
Armenias domat hic tigres, saevasque leaenas;<br>
&nbsp;&nbsp;&nbsp;&nbsp;&nbsp;Eripit hic summo, cum libet, arma Iovi.<br>
Hoc duce pallentes umbras Oeagrius Orpheus,<br>
&nbsp;&nbsp;&nbsp;&nbsp;&nbsp;Tristiaque horrendi limina regis adit,<br>
Nec timuit saevaeve Hecates immania monstra,<br>
&nbsp;&nbsp;&nbsp;&nbsp;&nbsp;Armatasve atris Eumenidas facibus.<br>
Hoc cogente, omni cum pectore consternatus<br>
&nbsp;&nbsp;&nbsp;&nbsp;&nbsp;Abrupto nollet vivere coniugio.<br>
Paulatim Eurydices veterumque oblitus amorum,<br>
&nbsp;&nbsp;&nbsp;&nbsp;&nbsp;In Calaim tota mente Boreiadem<br>
Exarsit, penitusque insano perditus igne<br>
&nbsp;&nbsp;&nbsp;&nbsp;&nbsp;Sensit ferventes intima ad ossa faces.<br>
Formose o Calai, pulchrae genus Orythiae,<br>
&nbsp;&nbsp;&nbsp;&nbsp;&nbsp;Te virides silvae, te cava saxa sonant.<br>
In te suspirat, solum te cogitat Orpheus,<br>
&nbsp;&nbsp;&nbsp;&nbsp;&nbsp;Per te sollicito nulla quies animo est.</P>

<p>
XXVI</P>

<p>
<i>Ad Gelliam rusticantem</I></P>

<p>
Dum te blanda tenent aestivas rura per umbras,<br>
&nbsp;&nbsp;&nbsp;&nbsp;&nbsp;Deliciis nimium rura beata tuis,<br>
Ecqua tui, mea lux, tangit te cura poetae,<br>
&nbsp;&nbsp;&nbsp;&nbsp;&nbsp;An meus e toto pectore cessit amor?<br>
Cessit amor certe, soliti cessere calores:<br>
&nbsp;&nbsp;&nbsp;&nbsp;&nbsp;Absentis meminit nulla puella viri.<br>
Non ita concussae versantur in arbore frondes,<br>
&nbsp;&nbsp;&nbsp;&nbsp;&nbsp;Cum gravis adversum verberat aura nemus,<br>
Quam facile instabilem permutat femina mentem,<br>
&nbsp;&nbsp;&nbsp;&nbsp;&nbsp;Exclusus queritur, qui modo carus erat.<br>
Non sic Penelope, non sic Capaneia coniunx<br>
&nbsp;&nbsp;&nbsp;&nbsp;&nbsp;Antiqui meruit temporis esse decus.<br>
Altera defuncti maerens ad busta mariti,<br>
&nbsp;&nbsp;&nbsp;&nbsp;&nbsp;Noluit abrepto vivere sola viro.<br>
Altera bis denos potuit durare per annos,<br>
&nbsp;&nbsp;&nbsp;&nbsp;&nbsp;Dum cupidos cauta detinet arte procos.<br>
Femina nunc varias tantum connectere fraudes<br>
&nbsp;&nbsp;&nbsp;&nbsp;&nbsp;Novit, et in nulla certa manere fide.<br>
Quid queror haec demens? Durae procul ite querelae,<br>
&nbsp;&nbsp;&nbsp;&nbsp;&nbsp;Ite: decent tristes tristia verba viros.<br>
Laetus ego: hos neque enim sequitur mea Gallia mores,<br>
&nbsp;&nbsp;&nbsp;&nbsp;&nbsp;Mutare incertos nec solet illa toros.<br>
Quin et mansit amor, soliti mansere calores:<br>
&nbsp;&nbsp;&nbsp;&nbsp;&nbsp;Absentis meminit nostra puella viri.<br>
Multa tamen timeo: tu multa ignosce timenti.<br>
&nbsp;&nbsp;&nbsp;&nbsp;&nbsp;Hei mihi, pars nostro nulla timore vacat.<br>
Ah quoties vereor, dum picta per arva vagaris,<br>
&nbsp;&nbsp;&nbsp;&nbsp;&nbsp;Dum rutilae texis florida serta comae,<br>
Ne ruat e summis in te Saturnius astris,<br>
&nbsp;&nbsp;&nbsp;&nbsp;&nbsp;Sisve alii cuivis grata rapina deo.<br>
Pressit Amymonen mediis Neptunus in arvis,<br>
&nbsp;&nbsp;&nbsp;&nbsp;&nbsp;Dum premeret summum virginis urna caput.<br>
In mediis Io campis perpessa Tonantem est,<br>
&nbsp;&nbsp;&nbsp;&nbsp;&nbsp;Horridaque hirsuta cornua fronte tulit.<br>
Hinc quoque Tartareo raptam Deoida curru<br>
&nbsp;&nbsp;&nbsp;&nbsp;&nbsp;Abstulit infernus in sua regna pater.<br>
Sidonis errabat nitidos Europa per agros,<br>
&nbsp;&nbsp;&nbsp;&nbsp;&nbsp;Cum medium ficto per mare vecta bove est.<br>
Non tamen hos tantum causantur prata timores:<br>
&nbsp;&nbsp;&nbsp;&nbsp;&nbsp;Hei mihi quam multos dat quoque silva metus.<br>
Hic habitant Satyrique, et agrestia numina Panes,<br>
&nbsp;&nbsp;&nbsp;&nbsp;&nbsp;Et timor errantum Faunus Hamadryadum.<br>
Hic versa in virides Daphne Peneia frondes,<br>
&nbsp;&nbsp;&nbsp;&nbsp;&nbsp;Hic fera mutato Parrhasis ore fuit.<br>
Hic et semicaper spreta Nonacrius Aegla<br>
&nbsp;&nbsp;&nbsp;&nbsp;&nbsp;Arcadicae forma virginis incaluit.<br>
Quod si tecum isdem pariter versarer in arvis,<br>
&nbsp;&nbsp;&nbsp;&nbsp;&nbsp;Et domus unanimes clauderet una duos,<br>
Non ego caelicolum fraudes, non furta timerem:<br>
&nbsp;&nbsp;&nbsp;&nbsp;&nbsp;Undique me socio, Gellia, tuta fores.<br>
Si versa est Daphne, Sicula Proserpina ab Aetna<br>
&nbsp;&nbsp;&nbsp;&nbsp;&nbsp;Si vecta est Stygiis in nova regna rotis,<br>
Quid mirum? Facile est deceptas fraude puellas<br>
&nbsp;&nbsp;&nbsp;&nbsp;&nbsp;Fallere, nullius quas tueatur amor.<br>
Ipse ego perpetuo tecum mea vita manerem:<br>
&nbsp;&nbsp;&nbsp;&nbsp;&nbsp;Sic possem nullos extimuisse deos.<br>
Saepe pererrabat tacitos Atalanta recessus:<br>
&nbsp;&nbsp;&nbsp;&nbsp;&nbsp;Tuta tamen fido Mimalione fuit.<br>
Cingeret obsessos seu curva indagine colles,<br>
&nbsp;&nbsp;&nbsp;&nbsp;&nbsp;Seu cuperet saevas comminus ire feras,<br>
Haerebat lateri semper comes ille, nec unquam<br>
&nbsp;&nbsp;&nbsp;&nbsp;&nbsp;A domina lato longius ungue fuit.<br>
Ergo huic non summi fraudes nocuere Tonantis,<br>
&nbsp;&nbsp;&nbsp;&nbsp;&nbsp;Inque suo nullos sensit amore dolos.<br>
Sic ego per silvas tecum et per prata vagarer:<br>
&nbsp;&nbsp;&nbsp;&nbsp;&nbsp;Grata essent sine te gaudia nulla mihi.<br>
Nunc pariter nitida recubare iuvaret in umbra,<br>
&nbsp;&nbsp;&nbsp;&nbsp;&nbsp;Et capere in viridi somnia grata toro.<br>
Nunc pariter nuda fontes invadere sura,<br>
&nbsp;&nbsp;&nbsp;&nbsp;&nbsp;Torrida dum siccus finderet arva canis.<br>
Saepius in silvis lepores captare fugaces,<br>
&nbsp;&nbsp;&nbsp;&nbsp;&nbsp;Et volucres fictis fallere carminibus.<br>
Saepius in denso convicia dicere luco,<br>
&nbsp;&nbsp;&nbsp;&nbsp;&nbsp;Et madidas verno flore ligare comas.<br>
Saepius umbroso choreas ductare sub antro,<br>
&nbsp;&nbsp;&nbsp;&nbsp;&nbsp;Cum daret agrestes tibia pulsa sonos.<br>
Ah quoties tales inter, mea Gellia, lusus<br>
&nbsp;&nbsp;&nbsp;&nbsp;&nbsp;Inicerem cupidas in tua colla manus,<br>
Dulciaque e roseis furarer basia labris,<br>
&nbsp;&nbsp;&nbsp;&nbsp;&nbsp;Basia mi cunctis anteferenda bonis.<br>
O niveam, siqua haec referet mihi gaudia, lucem!<br>
&nbsp;&nbsp;&nbsp;&nbsp;&nbsp;Gratior optatis non erit ulla meis.<br>
Semper Erythreis signabitur illa lapillis:<br>
&nbsp;&nbsp;&nbsp;&nbsp;&nbsp;Semper erit sacros inter habenda dies.<br>
Nunc, quoniam tecum me non licet esse, caveto<br>
&nbsp;&nbsp;&nbsp;&nbsp;&nbsp;Mutuus extincto ne cadet igne calor.</P>

<p>
XXVII</P>

<p>
<i>Iolas</I></P>

<p>
Pascite, oves, teneras herbas per pabula laeta,<br>
Pascite, nec plenis ignavae parcite campis:<br>
Quantum vos tota minuetis luce, refectum<br>
Fecundo tantum per noctem rore resurget:<br>
Hinc dulci distenta tumescent ubera lacte,<br>
Sufficientque simul fiscellae et mollibus agnis.<br>
Tu vero vigil atque canum fortissime Teucon,<br>
Dum pascent illae late per prata, luporum<br>
Incursus subitos saevasque averte rapinas.<br>
Interea hic ego muscoso prostratus in antro<br>
Ipse meos solus mecum meditabor amores,<br>
Atque animi curas dulci solabor avena.<br>
&nbsp;&nbsp;&nbsp;&nbsp;&nbsp;O formosa Amarylli, nihil te absente videtur<br>
Dulce mihi: nunc et nitido vere omnia rident,<br>
Et vario resonant volucrum nemora avia cantu;<br>
Exultim virides ludunt armenta per herbas,<br>
Lascivique agni, infirmisque artubus haedi<br>
Cornigeras matres per florida prata sequuntur.<br>
Non tamen ista magis sine te mihi laeta videntur,<br>
Quam si tristis hiems, nimbisque rigentibus horrens<br>
Agglomeret gelido canas Aquilone pruinas.<br>
Dulce apibus flores, rivi sitientibus herbis,<br>
Gramen ovi, caprae cytisus, Amaryllis Iolae.<br>
Non ego opes mihi, non cursu praevertere ventos<br>
Optarim magis, aut pecoris quodcumque per orbem est,<br>
Quam te, Amarylli, meis vinctam retinere lacertis,<br>
Et tecum has inter vitam deducere silvas.<br>
Est mihi praeruptis ingens sub rupibus antrum,<br>
Quod croceis hederae circum sparsere corymbis,<br>
Vestibulumque ipsum silvestris obumbrat oliva:<br>
Hanc prope fons, lapide effusus qui desilit alto,<br>
Defertur rauco per levia saxa susurro.<br>
Hinc late licet immensi vasta aequora ponti<br>
Despicere, et longe venientes cernere fluctus.<br>
Hoc mecum simul incoleres, Amarylli, simulque<br>
Mecum ageres primo pecudes in pascua sole,<br>
Mecum abeunte die pecudes cava in antra vocares.<br>
Saepe etiam denso in nemore aut convalle virenti<br>
Dum tenue arguta modularer harundine carmen,<br>
Tu mecum ipsa esses simul, astaresque canenti,<br>
Quin et nunc pariter caneres, nunc dulcia nostro<br>
Basiaque et veneris misceres gaudia cantu.<br>
O solum hoc, superi, misero concedite amanti!<br>
Tum licet et rapiantur oves, rapiantur et agni,<br>
Ipse tamen Croeso mihi ditior esse videbor.<br>
Mollibus in pratis Lycidae post Daphnidis hortos,<br>
Purpureos flores texenda in serta legebas,<br>
Cum te, succincta tunica fusisque capillis,<br>
Et vidi simul, et totis simul ossibus arsi.<br>
Pone sequebatur Gorge soror, et tamen audax<br>
Accessi, sumque ipse meos tibi fassus amores.<br>
Risisti, et sertum, nitida quod fronte gerebas,<br>
Tamquam ex se cecidisset humi, iecisti, abiensque<br>
Liquisti, advertens collegi protinus ipse:<br>
Servavique, et adhuc tamquam tua munera servo.<br>
Et quamvis dudum foliis languentibus aret,<br>
Non tamen est serto quidquam mihi carius illo.<br>
Ex illo, semperque fui tibi deditus uni,<br>
Pulchraque nulla meis oculis te praeter habetur.<br>
Saepe mihi Alcippe vicina et munera misit,<br>
Et dixit: 'Formose puer, quae munera mittit,<br>
Mittit et ipsum animum: tu et munera suscipe, et illum.'<br>
Sed potius, Amarylli, alio quam tangar amore,<br>
Sudabunt humiles flaventia mella genistae<br>
Et molles violae dura nascentur in orno,<br>
Incultique ferent candentia lilia vepres,<br>
Et maestis ululae cedet philomela querelis.<br>
Quantum ver formosum hieme est iucundius atra,<br>
Quantum mite pirum sorbis est dulcius ipsis,<br>
Quantum hirsuta capella suo setosior haedo,<br>
Quantum nocturnis obscuri vesperis umbris<br>
Puniceo exsurgens aurora nitentior ortu est:<br>
Tantum, Amarylli, aliis mihi carior ipsa puellis.<br>
Hae testes mihi sunt silvae, vicinaque silvis<br>
Populus haec, cuius tale est in cortice carmen:<br>
'Vellera cum setis aries mutarit, et hircus<br>
Velleribus setas, Amaryllida linquet Iolas.'<br>
Sed nos dum longum canimus, iam roscida luna<br>
Apparet caelo, et rapidus deferbuit ardor<br>
Demerso iam sole: tamen miser ardet Iolas.<br>
Nimirum nostros nequeunt lenire calores<br>
Nec quaecumque rigent Ripheo in monte pruinae,<br>
Nec quaecumque simul gelido durantur in Hebro:<br>
Fors tamen hos illa ipsa, potest quae sola, levabit.<br>
Sperando interea duros solabimur ignes,<br>
At vos, ne sero dum nox insurgit Olympo,<br>
Praesidio umbrarum fretus malus ingruat hostis,<br>
Iam pasti secura, greges, in ovilia abite.</P>

<p>
XXVIII</P>

<p>
<i>Imaginem sui Hyellae mittit</I></P>

<p>
Quam tibi nunc Iani donamus, Hyella, calendis,<br>
&nbsp;&nbsp;&nbsp;&nbsp;&nbsp;Exprimit haec vultus parva tabella meos.<br>
Nulla fuit cuiquam similis mage: pallet imago,<br>
&nbsp;&nbsp;&nbsp;&nbsp;&nbsp;Assiduus nostro pallor in ore sedet.<br>
Est excors, sine corde et ego, quod pectore nostro<br>
&nbsp;&nbsp;&nbsp;&nbsp;&nbsp;Ipse Amor ereptum sub tua iura dedit.<br>
Non loquitur, mihi sic tua cum datur ora tueri,<br>
&nbsp;&nbsp;&nbsp;&nbsp;&nbsp;Torpet nescio quo lingua retenta metu.<br>
Unum dissimile est nobis: felicior uno est,<br>
&nbsp;&nbsp;&nbsp;&nbsp;&nbsp;Tam saeva quod non uritur illa face.<br>
Quod si etiam uretur, tuo enim sub lumine quidquam<br>
&nbsp;&nbsp;&nbsp;&nbsp;&nbsp;Illaesum flammis non licet ire tuis,<br>
Non ut ego assiduo infelix torrebitur igne:<br>
&nbsp;&nbsp;&nbsp;&nbsp;&nbsp;In cinerem primo corruet illa foco.</P>

<p>
XXIX</P>

<p>
<i>Ad somnum</I></P>

<p>
Beate somne, nocte qui hesterna mihi<br>
&nbsp;&nbsp;&nbsp;&nbsp;&nbsp;Tot attulisti gaudia,<br>
Utinam deorum rector ille caelitum<br>
&nbsp;&nbsp;&nbsp;&nbsp;&nbsp;Te e coetu eorum miserit,<br>
Quae saepius mortalibus vera assolent<br>
&nbsp;&nbsp;&nbsp;&nbsp;&nbsp;Mitti futuri nuntia.<br>
Tu, quae furenti surdior freto meas<br>
&nbsp;&nbsp;&nbsp;&nbsp;&nbsp;Superba contemnit preces,<br>
Facilem Neaeram praebuisti: quin mihi<br>
&nbsp;&nbsp;&nbsp;&nbsp;&nbsp;Mille obtulit sponte oscula,<br>
Oscula, quae Hymetti dulciora sint favis,<br>
&nbsp;&nbsp;&nbsp;&nbsp;&nbsp;Quae suaviora nectare.<br>
Vere beate somne, quod si saepius<br>
&nbsp;&nbsp;&nbsp;&nbsp;&nbsp;His, dive, me afficias bonis,<br>
Felicior caelestibus deis ero,<br>
&nbsp;&nbsp;&nbsp;&nbsp;&nbsp;Summo nec inferior Iove.<br>
At tu, proterva, quolibet fuge, eripe<br>
&nbsp;&nbsp;&nbsp;&nbsp;&nbsp;Complexibus te te meis:<br>
Si somnus iste me frequens reviserit,<br>
&nbsp;&nbsp;&nbsp;&nbsp;&nbsp;Tenebo te, invitam licet.<br>
Quin dura sis, sis quamlibet ferox: eris<br>
&nbsp;&nbsp;&nbsp;&nbsp;&nbsp;Et mitis, et facilis tamen.</P>

<p>
XXX</P>

<p>
<i>Ad Canalem et Bembum</I></P>

<p>
Canale optime, tuque Bembe, nostri<br>
Amantissimi utrique, amati utrique<br>
A me non minus atque utrique ocelli,<br>
Quid rerum geritis? Valetis? Atque<br>
Absentis memores sodalis estis?<br>
Quid vestrae faciunt bonae Camenae?<br>
Scripseruntne aliquid novi meum post<br>
Discessum? Puto: namque quicquid oti<br>
Per vestras datur occupationes,<br>
Id vos in studiis bonis locatis.<br>
Ad me mittite siquid edidistis,<br>
Oro, nec socium bonum negate<br>
Vestri participem leporis esse.<br>
Sed quid cum Venere ipsa, amoribusque<br>
Quam vobis bene convenit? Caletis?<br>
Amatisne? Dei deaeque faxint<br>
Et feliciter et bene ipsi ametis,<br>
Quamque ego leviusque, leniusque.<br>
Heu heu me miserum, mei sodales,<br>
Quam saevo teneor furore! Quam mi<br>
Totus, quam gravis incubat Cupido!<br>
Non quod non amer: intimis medullis<br>
Ardet me mea Hyella, perditeque,<br>
Quantum quid pote perditissimum esse.<br>
Verum hoc me excruciat magis: potiri<br>
Mea nam vetitum mihi puella.<br>
Quod si quando licet, nihil levatur,<br>
Sed ferus magis excitatur ardor.<br>
Nam cum nec saturum recedat inde<br>
Cor mi, nec furor expleatur unquam<br>
Caris basiolis papillulisque,<br>
Atque his, qui miserum necant, ocellis,<br>
Augescit magis, et magis. quid heu heu<br>
Adverso paterer deo atque iniquo,<br>
Si haec incommoda sunt secundo amore?</P>

<p>
XXXI</P>

<p>
<i>In Vancium vicum Patavinum amoenissimum</I></P>

<p>
Blanda o Naiadum cohors sororum,<br>
Quae Vanci nitido latetis amne,<br>
Fusae colla decentibus capillis,<br>
Quos large ambrosii rigant liquores,<br>
Comptae et carbaseo sinus amictu,<br>
Exite e liquidis simul latebris,<br>
In vestros simul hic adeste lusus,<br>
Quos large Zephyro favente tellus<br>
Vernos florida suggerit per agros.<br>
En scandentibus hinc et hinc flagellis<br>
Per flavas salicum comas pererrans<br>
Vitis pampineas ministrat umbras,<br>
Per quas sibila murmurantis aurae<br>
Iucundum tenero strepunt susurro.<br>
Hic gemmantibus hinc et hinc rosetis<br>
Cultas texere vos licet coronas,<br>
Et passim simul omnium colorum<br>
Lectos in calathis referre flores.<br>
Queis comptas pariter comas revinctae,<br>
Queis sparsae teretes simul papillas,<br>
Ductetis pariter choros licentes,<br>
Ductetis hilares simul choreas.<br>
Sed quid splendidius nitescit aer?<br>
Quid fragrantius huc feruntur aurae?<br>
Rident omnia, et aere in sereno<br>
Spirarunt Cyprii, Syrique odores.<br>
Agnosco. Resonis strepunt querelis<br>
Olores Paphii, Cupidinumque<br>
Concussae ex humero sonant pharetrae.<br>
Ad flores properat suos Dione.<br>
Nunc vos Vanciades simul sorores<br>
Instaurate choros licentiores.<br>
Et novae Venerem &lt;<i>decent</I>&gt; choreae,<br>
Et chori Venerem licentiores.<br>
Huc mitis, dea, mitiorque semper<br>
Adsis muneribus benigna nostris,<br>
Quae versis tibi fundimus quasillis,<br>
Quae pictis tibi teximus coronis.<br>
Incultis, face, Vancium rosetis<br>
Paestum vincere, floridumque Tibur.<br>
Haec non bruma rigens, calorque laedat,<br>
Haec non flamina pestilentis Austri;<br>
Sed semper tibi cultius nitescant,<br>
Sed semper genitalibus Favoni<br>
Tua in munera mulceantur auris.</P>

<p>
XXXII</P>

<p>
<i>In Hyellae ocellos</I></P>

<p>
Quamvis te peream aeque, Hyella, totam,<br>
Nec pars sit, mea lux, tui ulla, quae me<br>
Saevo non penitus perurat igne,<br>
Fulgentes tamen illi, amabilesque<br>
Illi, sideribus pares ocelli<br>
Nostri maxima causa sunt furoris.<br>
O cari nimis, o benigna ocelli,<br>
O dulci mihi melle dulciores,<br>
Quando vos misero mihi licebit<br>
Usque ad millia millies trecenta,<br>
Aut ultra haec etiam, suaviari?<br>
Di, concedite mi hoc misello amanti;<br>
Dein nil grave perpeti recuso:<br>
Quin et si peream, lubens peribo.</P>

<p>
XXXIII</P>

<p>
<i>Ad Hyellam</I></P>

<p>
Dispeream nisi tu vita mihi carior ipsa,<br>
&nbsp;&nbsp;&nbsp;&nbsp;&nbsp;Atque anima, atque oculis es, mea Hyella, meis.<br>
Dispeream nisi ego vita tibi carior ipsa,<br>
&nbsp;&nbsp;&nbsp;&nbsp;&nbsp;Atque anima, atque oculis sum, mea Hyella, tuis.<br>
Nec satis hoc: vellem pote quicquam his esset haberi<br>
&nbsp;&nbsp;&nbsp;&nbsp;&nbsp;Carius, ut posses carior esse mihi.<br>
Tu quoque idem velles, pote quicquam his esset haberi<br>
&nbsp;&nbsp;&nbsp;&nbsp;&nbsp;Carius, ut possem carior esse tibi.<br>
Di, facite haec longos concordia duret in annos,<br>
&nbsp;&nbsp;&nbsp;&nbsp;&nbsp;Tamque bonos mutent saecula nulla animos.</P>

<p>
XXXIV</P>

<p>
<i>Hymnus in Gabrielem Archangelum</I></P>

<p>
Iam caeli reserat fores<br>
&nbsp;&nbsp;&nbsp;&nbsp;&nbsp;Aurato e thalamo exiens<br>
&nbsp;&nbsp;&nbsp;&nbsp;&nbsp;Mater Memnonis, et diem<br>
&nbsp;&nbsp;&nbsp;&nbsp;&nbsp;Laeto provocat ore.<br>
Nos te maxime maximi<br>
&nbsp;&nbsp;&nbsp;&nbsp;&nbsp;Minister canimus Patris,<br>
&nbsp;&nbsp;&nbsp;&nbsp;&nbsp;Quo nullus, qui hominum genus<br>
&nbsp;&nbsp;&nbsp;&nbsp;&nbsp;Tam praesens iuvet, usquam est.<br>
Tu, nostras celer ad preces,<br>
&nbsp;&nbsp;&nbsp;&nbsp;&nbsp;Aures protinus ad deum has<br>
&nbsp;&nbsp;&nbsp;&nbsp;&nbsp;Defers, nec tenues sinis<br>
&nbsp;&nbsp;&nbsp;&nbsp;&nbsp;Evanescere in auras.<br>
Tu, dum fers nova nuntia<br>
&nbsp;&nbsp;&nbsp;&nbsp;&nbsp;Virgini aetherio Patri<br>
&nbsp;&nbsp;&nbsp;&nbsp;&nbsp;Dilectae, quibus indicas<br>
&nbsp;&nbsp;&nbsp;&nbsp;&nbsp;Magni vota Tonantis,<br>
Nobis fers nova nuntia,<br>
&nbsp;&nbsp;&nbsp;&nbsp;&nbsp;Quis, e faucibus impii<br>
&nbsp;&nbsp;&nbsp;&nbsp;&nbsp;Erepti hostis, in aurea<br>
&nbsp;&nbsp;&nbsp;&nbsp;&nbsp;Caeli templa vocamur.<br>
Adsis, o bone, et in dies<br>
&nbsp;&nbsp;&nbsp;&nbsp;&nbsp;Semper nos propius iuva,<br>
&nbsp;&nbsp;&nbsp;&nbsp;&nbsp;Nec patrocinio tuo<br>
&nbsp;&nbsp;&nbsp;&nbsp;&nbsp;Unquam mitte tueri.</P>

<p>
XXXV</P>

<p>
<i>De Patavio a militibus vastata</I></P>

<p>
Urbs, quam vetusto vectus ab Ilio<br>
&nbsp;&nbsp;&nbsp;&nbsp;&nbsp;Post fata Troum tristia, post graves<br>
&nbsp;&nbsp;&nbsp;&nbsp;&nbsp;Tot patriae exhaustos iniquo<br>
&nbsp;&nbsp;&nbsp;&nbsp;&nbsp;Tempore, tot pelago labores,<br>
Ducente demum Pallade, qua rapax<br>
&nbsp;&nbsp;&nbsp;&nbsp;&nbsp;Cultos per agros Medoacus fluit,<br>
&nbsp;&nbsp;&nbsp;&nbsp;&nbsp;Dis fretus Antenor secundis<br>
&nbsp;&nbsp;&nbsp;&nbsp;&nbsp;Condidit, Euganeis in oris;<br>
Tu, nuper &lt;<i>et</I>&gt; flos et decus urbium,<br>
&nbsp;&nbsp;&nbsp;&nbsp;&nbsp;Quascumque tellus Itala continet,<br>
&nbsp;&nbsp;&nbsp;&nbsp;&nbsp;Magnas tot artes, tot virorum<br>
&nbsp;&nbsp;&nbsp;&nbsp;&nbsp;Ingenia, et studia una alebas.<br>
Te septicornis Danubii accola,<br>
&nbsp;&nbsp;&nbsp;&nbsp;&nbsp;Te fulva potant flumina qui Tagi,<br>
&nbsp;&nbsp;&nbsp;&nbsp;&nbsp;Longeque semoti Britanni<br>
&nbsp;&nbsp;&nbsp;&nbsp;&nbsp;Cultum animi ad capiendum adibant.<br>
At nunc, acerbi heu saeva necessitas<br>
&nbsp;&nbsp;&nbsp;&nbsp;&nbsp;Fati, severas ut pateris vices!<br>
&nbsp;&nbsp;&nbsp;&nbsp;&nbsp;Ut te ipse vastatem vel hosti<br>
&nbsp;&nbsp;&nbsp;&nbsp;&nbsp;Conspicio miserandam iniquo!<br>
Quid culta tot pomaria conquerar?<br>
&nbsp;&nbsp;&nbsp;&nbsp;&nbsp;Tot pulchra flammis hausta suburbia?<br>
&nbsp;&nbsp;&nbsp;&nbsp;&nbsp;Quid glande deturbata ahena<br>
&nbsp;&nbsp;&nbsp;&nbsp;&nbsp;Moenia, praecipitemque saevi<br>
Mavortis iram, bellaque persequar<br>
&nbsp;&nbsp;&nbsp;&nbsp;&nbsp;Horrenda? Squammis ille adamantinis,<br>
&nbsp;&nbsp;&nbsp;&nbsp;&nbsp;Ferroque consertam rigenti<br>
&nbsp;&nbsp;&nbsp;&nbsp;&nbsp;Induerat chlamydem trilicem.<br>
Fremensque, et atrum letifera manu<br>
&nbsp;&nbsp;&nbsp;&nbsp;&nbsp;Telum coruscans, secum odia, et necis<br>
&nbsp;&nbsp;&nbsp;&nbsp;&nbsp;Contemptum, et insanos tumultus,<br>
&nbsp;&nbsp;&nbsp;&nbsp;&nbsp;Secum animos, rabiemque agebat.<br>
Ille urbe ab imis sedibus eruta<br>
&nbsp;&nbsp;&nbsp;&nbsp;&nbsp;Implesset omnes funeribus domos,<br>
&nbsp;&nbsp;&nbsp;&nbsp;&nbsp;Non ille vel sexu, vel ullo<br>
&nbsp;&nbsp;&nbsp;&nbsp;&nbsp;Efferus abstinuisset aevo.</P>

<p>
XXXVI</P>

<p>
<i>Ad Bembium</I></P>

<p>
Qui modo ingentes animo parabam,<br>
&nbsp;&nbsp;&nbsp;&nbsp;&nbsp;Bembe, bellorum strepitusque et arma<br>
&nbsp;&nbsp;&nbsp;&nbsp;&nbsp;Scribere, hoc vix exiguo male audax<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;carmine serpo.<br>
Nempe Amor magnos violentus ausus<br>
&nbsp;&nbsp;&nbsp;&nbsp;&nbsp;Fregit iratus: velut hic Tonantem<br>
&nbsp;&nbsp;&nbsp;&nbsp;&nbsp;Cogit et fulmen trifidum rubenti<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;ponere dextra.<br>
Sic eat, fors et sua laus sequetur<br>
&nbsp;&nbsp;&nbsp;&nbsp;&nbsp;Candidae vultus Lalages canentem et<br>
&nbsp;&nbsp;&nbsp;&nbsp;&nbsp;Purius claro radiantis astro<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;frontis honores.<br>
Nota Lesboae lyra blanda Sapphus,<br>
&nbsp;&nbsp;&nbsp;&nbsp;&nbsp;Notus Alcaei Lycus, altiori<br>
&nbsp;&nbsp;&nbsp;&nbsp;&nbsp;Scripserit quamvis animosum Homerus<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;pectine Achillem.<br>
XXXVII</P>

<p>
<i>In Auroram</I></P>

<p>
Dia Tithoni senioris uxor,<br>
&nbsp;&nbsp;&nbsp;&nbsp;&nbsp;Quae diem vultu radiante pandis,<br>
&nbsp;&nbsp;&nbsp;&nbsp;&nbsp;Cum genas effers roseas rubenti<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;praevia soli,<br>
Roscidos ut nunc per agros vagari<br>
&nbsp;&nbsp;&nbsp;&nbsp;&nbsp;Sub tuo adventu iuvat, et recentis,<br>
&nbsp;&nbsp;&nbsp;&nbsp;&nbsp;Quae tuos semper comitantur axes,<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;excipere auras.<br>
Sicca iam saevus calor uret arva,<br>
&nbsp;&nbsp;&nbsp;&nbsp;&nbsp;Iam vagi aurarum levium silescent<br>
&nbsp;&nbsp;&nbsp;&nbsp;&nbsp;Spiritus, iam sol rapidus furentes<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;exeret ignes.<br>
Dum licet, laeti simul ite, amantes,<br>
&nbsp;&nbsp;&nbsp;&nbsp;&nbsp;Dum licet, molles pariter puellae<br>
&nbsp;&nbsp;&nbsp;&nbsp;&nbsp;Ite, flaventes vario capillos<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;nectite serto.<br>
Nunc simul telis positis Amores<br>
&nbsp;&nbsp;&nbsp;&nbsp;&nbsp;Matris haerentes lateri et decentes<br>
&nbsp;&nbsp;&nbsp;&nbsp;&nbsp;Gratiae plenos referunt resecto<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;flore quasillos.<br>
Per feros saltus, per iniqua lustra,<br>
&nbsp;&nbsp;&nbsp;&nbsp;&nbsp;Undique occultas agitans latebras,<br>
&nbsp;&nbsp;&nbsp;&nbsp;&nbsp;Fertur, et silvas varia ferarum<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;strage cruentat<br>
Clara Latonae soboles: nitenti<br>
&nbsp;&nbsp;&nbsp;&nbsp;&nbsp;Huic comae in nodum religantur auro,<br>
&nbsp;&nbsp;&nbsp;&nbsp;&nbsp;Pendet aurata ex humeris pharetra:<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;pendet et arcus.<br>
Circum eunt nymphae simul: illa cursu<br>
&nbsp;&nbsp;&nbsp;&nbsp;&nbsp;Gaudet effusos agitare cervos,<br>
&nbsp;&nbsp;&nbsp;&nbsp;&nbsp;Hanc iuvat certis iaculis fugaces<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;figere lyncas.<br>
Nunc ab umbroso simul esculeto<br>
&nbsp;&nbsp;&nbsp;&nbsp;&nbsp;Daulias late queritur, querelas<br>
&nbsp;&nbsp;&nbsp;&nbsp;&nbsp;Consonum circa nemus et iocosa<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;reddit imago.</P>

<p>
XXXVIII</P>

<p>
<i>De Hyella</I></P>

<p>
Nil tecum mihi iam Phoebe est, nil Nox mihi tecum,<br>
&nbsp;&nbsp;&nbsp;&nbsp;&nbsp;A vobis non est noxve, diesve mihi.<br>
Quantum ad me, ut libet auricomo Sol igneus axe<br>
&nbsp;&nbsp;&nbsp;&nbsp;&nbsp;Exeat Eoae Tethyos e gremio,<br>
Ut libet, inducat tacitas Nox atra tenebras:<br>
&nbsp;&nbsp;&nbsp;&nbsp;&nbsp;Fert mihi noctem oculis, fert mihi Hyella diem.<br>
Nam quoties a me nitidos avertit ocellos,<br>
&nbsp;&nbsp;&nbsp;&nbsp;&nbsp;Ipsa in luce etiam nox tenebrosa premit.<br>
At quoties in me nitidos convertit ocellos,<br>
&nbsp;&nbsp;&nbsp;&nbsp;&nbsp;Candida et in media fit mihi nocte dies.</P>

<p>
XXXIX</P>

<p>
<i>De Menalca</I></P>

<p>
Iverat ad Phylirem media de nocte Menalcas,<br>
&nbsp;&nbsp;&nbsp;&nbsp;&nbsp;Posset ut ad patrios mane redire greges.<br>
Iamque fores lento religatas vimine pressa<br>
&nbsp;&nbsp;&nbsp;&nbsp;&nbsp;Suspensis manibus solverat ille anima.<br>
Prospectansque oculis &lt;<i>semiaperta</I>&gt; per ostia, limen<br>
&nbsp;&nbsp;&nbsp;&nbsp;&nbsp;Protenso poterat transiliisse pede,<br>
Cum sensere canes; quo murmure victus, ut ira<br>
&nbsp;&nbsp;&nbsp;&nbsp;&nbsp;Ardebat, tales iecit in astra sonos:<br>
'Cinge triumphali, puer o, tua tempora lauro,<br>
&nbsp;&nbsp;&nbsp;&nbsp;&nbsp;Qui redis ad patrios tutus, ut ante, greges.'</P>

<p>
XL</P>

<p>
<i>De Lodovico Pannoniae rege</I></P>

<p>
Danubii ad ripas primo rex flore iuventae,<br>
&nbsp;&nbsp;&nbsp;&nbsp;&nbsp;Caesus pro patria, cum patria hic iaceo.<br>
Nec queror, immiti quod sim prostratus ab hoste,<br>
&nbsp;&nbsp;&nbsp;&nbsp;&nbsp;Sed quod me reges deseruere pii,<br>
Qui, dum alia ex aliis inter se proelia miscent,<br>
&nbsp;&nbsp;&nbsp;&nbsp;&nbsp;Et me et se rabidis hostibus obiciunt.</P>

<p>
XLI</P>

<p>
<i>Ad Venerem ut pertinacem Lalagem molliat</I></P>

<p>
Diva, quae has caeli generatim in auras<br>
&nbsp;&nbsp;&nbsp;&nbsp;&nbsp;Cuncta producis, cupidumque amorem<br>
&nbsp;&nbsp;&nbsp;&nbsp;&nbsp;Undique infundens, facis ut perenne<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;saecla propagent;<br>
Qua nihil laetum sine, amabile est nil<br>
&nbsp;&nbsp;&nbsp;&nbsp;&nbsp;Nilque iucundum, sine qua nec ipsae<br>
&nbsp;&nbsp;&nbsp;&nbsp;&nbsp;Gratae erunt cuiquam Charites, nec ipsa<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;blanda voluptas;<br>
Dum tibi laetus reparatur orbis,<br>
&nbsp;&nbsp;&nbsp;&nbsp;&nbsp;Dum per herbosos pecus omne campos<br>
&nbsp;&nbsp;&nbsp;&nbsp;&nbsp;Vim tuam sentit, tibi plaudit omnis,<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;diva, volucris;<br>
Dum nihil, quamvis rigidum, feroxque est,<br>
&nbsp;&nbsp;&nbsp;&nbsp;&nbsp;Ossibus quod non penitus sub imis<br>
&nbsp;&nbsp;&nbsp;&nbsp;&nbsp;Sit tua tactum face, quod tuos non<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;sentiat ignes,<br>
Una erit flammarum et amoris expers?<br>
&nbsp;&nbsp;&nbsp;&nbsp;&nbsp;Una secura his Lalage resistet?<br>
&nbsp;&nbsp;&nbsp;&nbsp;&nbsp;Tange age ultrici, dea, pertinacem<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;tange flagello.<br>
Quod si ita tanges, fera ut obstinatum<br>
&nbsp;&nbsp;&nbsp;&nbsp;&nbsp;Applicet nostris animum querelis,<br>
&nbsp;&nbsp;&nbsp;&nbsp;&nbsp;Nec preces ultra miseras superba<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;negligat aure,<br>
Conseram laetam tibi, diva, myrtum,<br>
&nbsp;&nbsp;&nbsp;&nbsp;&nbsp;Vancius qua se rosifer revolvit:<br>
&nbsp;&nbsp;&nbsp;&nbsp;&nbsp;Hanc mero supplex, niveo et rigabo<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;lacte quotannis.<br>
Hanc et immistae pueris puellae<br>
&nbsp;&nbsp;&nbsp;&nbsp;&nbsp;Circum agent laetas pariter choreas,<br>
&nbsp;&nbsp;&nbsp;&nbsp;&nbsp;Teque prima unam, simul ultima unam<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;voce canent te.<br>
Te canent unam, volucremque natum<br>
&nbsp;&nbsp;&nbsp;&nbsp;&nbsp;Qui ferox, duro et similis parenti,<br>
&nbsp;&nbsp;&nbsp;&nbsp;&nbsp;Acer et flamma est, et agente certum<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;cuspide vulnus.<br>
Spargam odoratas violas rosasque<br>
&nbsp;&nbsp;&nbsp;&nbsp;&nbsp;Ipse ego, votique reus secabo<br>
&nbsp;&nbsp;&nbsp;&nbsp;&nbsp;Grata torquatae ante tuas columbae<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;guttura flammas.</P>

<p>
XLII</P>

<p>
<i>De imagine sui armata</I></P>

<p>
Quid magis adversum bello est, bellique tumultu,<br>
&nbsp;&nbsp;&nbsp;&nbsp;&nbsp;Quam Venus? Ad teneros aptior illa iocos.<br>
Et tamen armatam hanc magni pinxere Lacones,<br>
&nbsp;&nbsp;&nbsp;&nbsp;&nbsp;Imbellique data est bellica parma deae.<br>
Quippe erat id signum forti Lacedaemone natum<br>
&nbsp;&nbsp;&nbsp;&nbsp;&nbsp;Saepe et femineum bella decere genus.<br>
Sic quoque, non quod sim pugna versatus in ulla,<br>
&nbsp;&nbsp;&nbsp;&nbsp;&nbsp;Haec humeris pictor induit arma meis,<br>
Verum hoc quod bello, hoc patriae quod tempore iniquo,<br>
&nbsp;&nbsp;&nbsp;&nbsp;&nbsp;Ferre vel imbellem quemlibet arma decet.</P>

<p>
XLIII</P>

<p>
<i>In obitum Borgetti catuli</I></P>

<p>
Borgettus lepidus catellus ille,<br>
Cuius blanditias proterviores<br>
Et lusus herus ipse tantum amabat,<br>
Quantum tale aliquid potest amari.<br>
Nec mirum: dominum suum ipse norat,<br>
Caram bima velut puella matrem,<br>
Et nunc illius in sinu latebat,<br>
Nunc blande assiliebat huc et illuc<br>
Ludens, atque avido appetebat ore.<br>
Erectis modo cruribus, bipesque,<br>
Mensae astabat herili, heroque ab ipso<br>
Latratu tenero cibum petebat.<br>
Nunc raptus rapido maloque fato,<br>
Ad manes abiit tenebricosos.<br>
Miselle o canis, o miser catelle,<br>
Nigras parvulus ut timebis umbras!<br>
Ut saepe et dominum tuum requires!<br>
Cui pro deliciis, iocisque longum<br>
Heu desiderium tui relinquis.</P>

<p>
XLIV</P>

<p>
<i>Genethliacon pueri nobilis</I></P>

<p>
Vos mihi nunc magnos partus ortusque beatos<br>
Felicis pueri, quo pinguia culta vetusti<br>
Naonis exultant, quo Carnia tota superbit,<br>
Dicite, Pierides. Vos illum e matre cadentem<br>
Excepstisque sinu et vestris fovistis in ulnis<br>
Et teneram molli cinxistis baccare frontem.<br>
Nec vero vos tantum has accessistis ad oras,<br>
Nec solae venistis ad haec vos munera, Musae:<br>
Affuit ipsa etiam pariter, spargensque salubres<br>
Pyxidos arcanae succos, partusque dolores<br>
Leniit et matrem fetu Lucina levavit.<br>
Affuit Idalio veniens e colle Dione,<br>
Nectare odorato crines perfusa fluentes,<br>
Assuetaeque leves Charites ductare choreas.<br>
Hae simul ambrosia puerum lavere liquenti,<br>
Et parvas tenui cunas stravere ligustro.<br>
Venit et undifluis properans Naucelus ab antris,<br>
Quem prope caeruleo e fluctu formosa Metune<br>
Ibat: eos circum violasque rosasque rubentes<br>
Vimineis nymphae calathis et serta ferebant<br>
Purpureo e narcisso, eque auricomo chrysantho.<br>
Quae postquam totas passim sparsere per aedes,<br>
Iucundoque domus late fragravit odore,<br>
Protinus ecce Iovis magni de limine Parcae,<br>
Antiquae Parcae, niveo queis corpore amictu,<br>
Canaque Chaonia velantur tempora quercu.<br>
Hae postquam et matrem complexae et fronte serena<br>
Oscula iunxerunt parvo felicia nato,<br>
Candida versato torquentes vellera fuso,<br>
Fatidico tales funderunt pectore voces:<br>
'O fausto nimium caelo divisque benignis<br>
Nate puer, cresce, et dulces solare parentes,<br>
Et fatis laetare tuis. Tuque, optima mater,<br>
Tuque, boni genitor pueri, quos omine dextro<br>
Castus hymen quondam thalamo sociavit in uno,<br>
Accipite haec laetis animis, neu posse moveri<br>
Credite quae vero concordes ore canemus.<br>
Qualis in aprico se tollit amaracus horto,<br>
Quam studio solers omni formosa puella<br>
Ipsa suos alit in lusus et lenibus undis<br>
Irrigat, illa leves paulatim surgit in auras<br>
Pulchrior et dulcem late diffundit odorem;<br>
Sic puer augescens primo se toilet in aevo,<br>
Nec se quisquam illi formoso conferet ore.<br>
Mox ubi iam validus teneris excesserit annis,<br>
Tunc illum sacras artes doctaeque docebunt<br>
Aonides princepsque chori formosus Apollo,<br>
Illi et divini latices Aganippidos undae<br>
Et virides Haemi saltus Pindique patebunt.<br>
Mars quoque bellipotens simul, et Tritonia virgo<br>
Muneribus bellorum et saevis instruet armis.<br>
Doctior haud illo quisquam seu cominus ense,<br>
Seu sit opus valida concurrere longius hasta,<br>
Sive inflectere equum, atque arctis compescere habenis,<br>
Seu libeat laxare et aperto currere campo.<br>
O quoties medio ferventem in turbine belli<br>
Conversae fugient acies, at percitus ille<br>
Obvia quaeque metet infesto corpora ferro.<br>
Non secus ac praeceps hiberno flumine torrens,<br>
Cum tumidus late ac pluviis hiemalibus auctus<br>
Proruit adversas insano vortice silvas,<br>
Obstantesque trahit ripas, camposque per omnes<br>
Cum sonitu ruit, et rapido rotat omnia fluctu.<br>
Fortunate puer, numquam non victor in hostem<br>
Bella geres, magnique aequabis facta parentis.<br>
Ille olim magnos Gallorum stravit acervos,<br>
Italaque hostili manarunt arva cruore,<br>
Tum, cum caesa virum serpens per corpora Lyris<br>
Aequoreas cursum vix tandem invenit in undas.<br>
Ille idem, gelida cum gens immanis ab Arcto<br>
Ausonios passim se se effudisset in agros,<br>
Audaces animos ingenti strage repressit,<br>
Alpinasque nives Germano sanguine tinxit.<br>
Nunc quoque fallaces abrupto foedere Gallos<br>
In Latios iterum fines praedamque ruentes<br>
Proteret, et victos (divinis credite Parcis)<br>
Italia expellet, caeloque aequabit honores.<br>
At tu, siqua tuo restabunt bella parenti,<br>
Ausoniam infenso nec dum pacarit ab hoste,<br>
Ipse tua fidens animi virtute subibis<br>
Haec primum, mox externas egressus in oras<br>
Implebis totum factis audacibus orbem.<br>
Te duce, et Ausoniae rursum rediviva resurget<br>
Gloria, et antiquum late victricibus armis<br>
Reddetur Latio imperium. Tua signa timebunt<br>
Una omnes passim populi, quaque incidit alto<br>
Aequore et Oceano ferventes abluit axes,<br>
Quaque coloratis effert se Phoebus ab Indis.<br>
Tum demum placida contentus pace quiesces,<br>
Saevaque mitescet posito discordia ferro.<br>
Aurea tum veniet saeclis melioribus aetas,<br>
Felicesque anni, et Saturnia regna redibunt;<br>
Tum Pax alma colet terras, Astreaque virgo,<br>
Immersumque gemet Stygio scelus omne baratro.<br>
Felices, qui tam laeto nascentur in aevo.<br>
Tu vero, ante alias superis gratissima tellus,<br>
Quam tanto divum genitor dignatur alumno,<br>
Tu nitidas passim fruges arbustaque laeta,<br>
Sponte tua nulloque hominum cogente labore,<br>
Produces; humiles sudabunt mella genistae,<br>
Incultique ferent candentia lilia vepres.<br>
Finierant Parcae. Tum Iuppiter aethere ab alto<br>
Intonuit laevum, et caeli de parte serena<br>
Perspicuus multo fulgor cum lumine fulsit.</P>

<p>
XLV
</P>

<p>
<i>Ex Philemone</I></P>

<p>
Siquid remedi lacrimae afferrent malis,<br>
Minorque semper fieret lugenti dolor,<br>
Auro parandae lacrimae nobis forent.<br>
Sed nil here istaec prosunt, res ipsae nihil<br>
Moventur istis: sive tu semper fleas,<br>
Seu nunquam, eandem pergere insistent viam.<br>
Quid his iuvamur ergo? Nil certe: at dolor,<br>
Ut ipsa fructus arbor, sic lacrimas habet.</P>

<p>
XLVI</P>

<p>
<i>Ex Menandro</I></P>

<p>
Nam si te, alumne, genetrix cum peperit tua,<br>
Hac sorte es unus omnium in lucem editus,<br>
Tibi cuncta ut evenirent quae velles bona,<br>
Idque annuit magnorum quispiam deum,<br>
Iure optimo indignaris: valde enim is tibi<br>
Fallax repertus. Quod, si eisdem legibus<br>
Quibus nos omnes (tragicis ut verbis loquar)<br>
Aeque patentem cunctis aerem trahis,<br>
Ferenda sunt haec levius, et omnis rectius<br>
Ratio habenda. Denique haec summa est: puta<br>
Hominem esse te, quo nullum animantium omnium<br>
Extolli, itemque deprimi citius solet.<br>
Ipsumque id haud iniuria: minimarum enim<br>
Id virium est, et maximis semper studet,<br>
Plurimaque secum commoda conterit cadens.<br>
Tu vero et magna non amisisti bona,<br>
Et mediocria sunt ipsa ea, quae pateris mala.<br>
Ergo et modeste, alumne, quod reliquum est feras.</P>

<p>
XLVII</P>

<p>
<i>Cum ex Hispanica legatione in Italiam reverteretur</I></P>

<p>
Salve, cura deum, mundi felicior ora,<br>
Formosae Veneris dulces salvete recessus:<br>
Ut vos, post tantos animi mentisque labores,<br>
Aspicio lustroque libens! Ut munere vestro<br>
Sollicitas toto depello e pectore curas!<br>
Non aliis Charites perfundunt candida lymphis<br>
Corpora, non alios contexunt serta per agros.</P>

<p>
<i>[Desunt nonnulla quae erant in litura.]</I>
</p>

<p class=border></P>

<p>
<table border=0 cellspacing=15 cellpadding=0 align=Center>
<tr>
	<td><a href="neo.html">Neo-Latin</A>
	<td><a href="index.html">The Latin Library</A>
	<td><a href="classics.html">The Classics Page</A>
</TABLE>
</p>
</BODY>
</HTML>