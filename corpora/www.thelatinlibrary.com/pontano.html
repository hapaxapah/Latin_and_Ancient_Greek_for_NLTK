<html>
	<head>
		<title>
			Giovanni Pontano (1429-1503)
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>CARMINA EROTICA SELECTA
<br>
GIOVANNI GIOVIANO PONTANO (1429-1503)
</p>

<p class=border></P>

<p>
<i>Eridanus</I> 1.9
</p>

<p>
Ad cenam me, Stella, vocas et gaudia lecti:<br>
&nbsp;&nbsp;&nbsp;&nbsp;&nbsp;&nbsp;mensa mihi posita est compositusque torus,<br>
ipsa ministrabis simul et simul ipsa recumbes<br>
&nbsp;&nbsp;&nbsp;&nbsp;&nbsp;&nbsp;et dabis in medio basia multa mero,<br>
Cena placet. Venio. Ponam sed foedera lecti:<br>
&nbsp;&nbsp;&nbsp;&nbsp;&nbsp;&nbsp;me tua cena iuvat, tu mea pacta proba.<br>
Prima cuba, nec nuda tamen: tenuissima sed te<br>
&nbsp;&nbsp;&nbsp;&nbsp;&nbsp;&nbsp;tela tegat, Cyprio tela liquore madens.<br>
Ipse sequar. Tu me amplexu placidissima blando<br>
&nbsp;&nbsp;&nbsp;&nbsp;&nbsp;&nbsp;excipe et in tepido (qua potes) abde sinu;<br>
oscula mox iunges cupidas imitata columbas,<br>
&nbsp;&nbsp;&nbsp;&nbsp;&nbsp;&nbsp;oscula non uno continuata modo.<br>
Muta venus mihi nulla placet: suspiria misce<br>
&nbsp;&nbsp;&nbsp;&nbsp;&nbsp;&nbsp;aptaque lascivis garrula verba iocis;<br>
nec manus officio desit, manus aemula linguae est:<br>
&nbsp;&nbsp;&nbsp;&nbsp;&nbsp;&nbsp;haec tactu venerem suscitat, illa sono.<br>
Gaudia Amor probat haec; verum, si rixa sequatur,<br>
&nbsp;&nbsp;&nbsp;&nbsp;&nbsp;&nbsp;quam dens, quamve aliquid moverit ausa manus,<br>
auctor ero rixae. Tu mox offensa quereris,<br>
&nbsp;&nbsp;&nbsp;&nbsp;&nbsp;&nbsp;unguibus et scindes pectora nostra tuis;<br>
scindam ego tunc tunicam, subducta et veste papillas<br>
&nbsp;&nbsp;&nbsp;&nbsp;&nbsp;&nbsp;nuda eris et nullo tegmine bella geres.<br>
Ipsa manum collo inicies, super ipsa recumbes,<br>
&nbsp;&nbsp;&nbsp;&nbsp;&nbsp;&nbsp;verbera et ipsa dabis, verbera et ipsa feres;<br>
Dente petes, ego dente petam; demorsa dolebis,<br>
&nbsp;&nbsp;&nbsp;&nbsp;&nbsp;&nbsp;ipse querar, lacrimae prona per ora cadent.<br>
Tum supplex veniam grata cum pace rogabo;<br>
&nbsp;&nbsp;&nbsp;&nbsp;&nbsp;&nbsp;ipsa dabis, simul et basia multa dabis;<br>
basia multa dabo, iungam quoque munera pacis,<br>
&nbsp;&nbsp;&nbsp;&nbsp;&nbsp;&nbsp;munera complexo ter repetita sinu.<br>
Hoc est pacis opus, sunt haec sua foedera lecti:<br>
&nbsp;&nbsp;&nbsp;&nbsp;&nbsp;&nbsp;subscribas; per me nulla futura mora est.
</p>

<p>
<i>Hendecasyllabi seu Baiae </I>1.4 <i>Ad Hermionen ut papillas contegat</I>
</p>

<p>
Praedico, tege candidas papillas<br>
nec quaeras rabiem ciere amantum.<br>
Me, quem frigida congelat senecta,<br>
irritas male calfacisque: quare,<br>
 praedico, tege candidas papillas<br>
et pectus strophio tegente vela.<br>
Nam quid lacteolos sinus et ipsas<br>
prae te fers sine linteo papillas?<br>
An vis dicere: `Basia papillas<br>
et pectus nitidum suaviare?<br>
Vis num dicere: `Tange, tange, tracta?<br>
Tene incedere nudulis papillis?<br>
Nudo pectore tene deambulare?<br>
Hoc est dicere: `Posce, posce, trado,<br>
hoc est ad venerem vocare amantes.<br>
Quare, aut contege candidas papillas<br>
et pectus strophio decente vesti,<br>
aut, senex licet, involabo in illas,<br>
ut possim iuvenis tibi videri.<br>
Tithonum, Hermione, tuae papillae<br>
possunt ad iuvenis vocare munus.
</p>

<p>
<i>Hendecasyllabi</I> 1.20 <i>Loquitur puella fuscula</I>
</p>

<p>
Quod sim fuscula, quod nigella, et ipsae<br>
fusco in pectore nigricent papillae,<br>
quid tum? Nox nigra, fusculae tenebrae,<br>
nocturnis colitur Venus tenebris,<br>
optat nox Venerem, Venus tenebras,<br>
et noctes Venerem tenebricosae<br>
delectant, pueri in sinu locata<br>
lusus dum facit improbasque rixas.<br>
Ergo his in tenebris latebricosis,<br>
his nos in latebris tenebricosis,<br>
lecto compositi, quiete in una<br>
ductemus Venerem, toroque vincti<br>
condamus tenebras, sopore ab ipso<br>
dum solis Venus excitet sub ortum.
</p>

<p>
<i>Hendecasyllabi</I> 1.22 <i>Turtures alloquitur sciscitans eas de amoris natura</I>
</p>

<p>
Quae ramo geminae sedetis una<br>
atque una canitis, vagae volucres,<br>
una et gutture luditis canoro,<br>
cum vobis amor unus, una cura,<br>
unum sit studium et fidele amoris<br>
(nostri nam variant subinde amores),<br>
vos, blandae volucres, amoris instar,<br>
exemplum fidei iugalis unum,<br>
quae vis, obsecro, dicite, est amoris<br>
tam constans male dissidensque secum?<br>
Nam, si pascitur e calore et igni,<br>
cur, o cur miseri subinde amantes<br>
frigescunt simul et tremunt geluque<br>
toto pectore sanguis obrigescit?<br>
Sin est frigida vis geluque ab ipso<br>
horrescit simul omnibus medullis,<br>
cur, o cur miseri subinde amantes<br>
uruntur tacito calore et igni,<br>
toto et pectore sanguis ustilatur?<br>
Quaen haec tam varians subinde vis, ut<br>
alternis calor imperet geluque?<br>
Vos o dicite, blandulae volucres,<br>
exemplum fidei atque amoris unum.
</p>

<p>
<i>Hendecasyllabi</I> 1.28 <i>Ad Stellam puellam</I>
</p>

<p>
Dum furtim mihi das negasque ocellos<br>
opponisque manum simulque rides,<br>
post hinc et variat color per ora<br>
et suspiria lassa sentiuntur,<br>
stillatim mihi corda deliquescunt,<br>
sudor tempora frigidus pererrat<br>
et passim tremor ossibus vagatur,<br>
ut sensus animum repente linquant,<br>
ut fiam miser et beatus una.<br>
Sed iam plus solito nitescit a&euml;r,<br>
iam lux candidior diem serenat:<br>
cur ah, cur tenebrae repente nobis,<br>
cur nox exoritur, nigrescit aura?<br>
An sentis, miser, an miselle, sentis?<br>
Stella est ad speculam, refulsit in te:<br>
solem lumina victa pertimescunt.<br>
O claras medio die tenebras,<br>
o lucem sine nube nigricantem!<p>
<i>Hendecasyllabi </I>2.12 <i>Ad Focillam</I><p>
Ni reddis mihi vitreos ocellos,<br>
caecae praesidium meae senectae,<br>
an est, cur ego non tuis papillis<br>
manus iniciam trahamque prensas<br>
usque ad basiolum, supina quod des,<br>
quod des ipsa supina, quod supina<br>
cervice excipias, quod ore hiulco,<br>
quodque ipse eripiam tibi supinus?<br>
Atque illud moneo, supina vites,<br>
ne lapsis pedibus ruas repente<br>
aut in scriniolo renisa restes.<br>
Nam nec sat fuerit vocare matrem,<br>
furtum aut reddere supplicemve flere;<br>
sed nudo (mihi crede) crure, coxa,<br>
nudo pectine et usque ad umbilicum<br>
senem perpetiere verpulentum;<br>
et clames volo: `Reddo, reddo, reddo;<br>
pro quo sic ego: `Subdo, subdo, subdo.<i><p>
Hendecasyllabi</I> 2.36 `Ad Terinnam<p>
Tecum, si liceat, velim, Terinna,<br>
(me tussis licet et premat gravedo)<br>
tecum has frigidulas fovere noctes.<br>
O noctes mihi ter quater beatas,<br>
o somnos sine fine prurientes,<br>
me cum sub tepido, Terinna, lecto,<br>
me cum sub teneris fovebis ulnis,<br>
me cum roscidulis procax labellis<br>
et suges simul osculaberisque.<br>
O noctes mihi ter quater beatas.<br>
&nbsp;&nbsp;&nbsp;&nbsp;&nbsp;&nbsp;Ne tu, ne digitis, Terinna, saevi,<br>
ne saevi aridulo, Terinna, dente.<br>
Ah quid pallia lectulo excidere?<br>
Ah quid lectulus ipse subtremescit?<br>
Ne saevi, rogo, ne, Terinna, saevi.<br>
&nbsp;&nbsp;&nbsp;&nbsp;&nbsp;&nbsp;Sic, sic, o mea, saevias licebit,<br>
hac mecum ratione litigato:<br>
nunc vinci patiare, nunc repugna,<br>
et nunc oscula porge, nunc negato.<br>
Nunc risum lacrimis iocisque fletum<br>
misce et dulcia verba tinge amaris.<br>
Haec cum feceris, o Terinna, mox te<br>
ad lusus placidos resolve mecum,<br>
complexa et teneris senem lacertis<br>
ludas delicias venustiores,<br>
dicas blanditias procaciores,<br>
fingas nequitiam proterviorem,<br>
et ludos, age, fac licentiores<br>
et noctem quoque duc amantiorem,<br>
dum lassis sopor instet ex ocellis.
</p>
<p class=border></P>
<p>
 <table border=0 cellspacing=15 cellpadding=0 align=CENTER>
<tr>
	<td><a href="neo.html">Neo-Latin</A>
	<td><a href="index.html">The Latin Library</A>
	<td><a href="classics.html">The Classics Page</A>
</TABLE>
</P>
</BODY>
</HTML>