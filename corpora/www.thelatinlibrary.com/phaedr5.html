<html>
	<head>
		<title>
			Phaedrus V
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>PHAEDRI AVGVSTI LIBERTI FABVLARVM AESOPIARVM LIBER QVINTVS
</p>

<P class=border></P>

<P>
<B>Prologus: Idem Poeta</B>
</P>

<P>
Aesopi nomen sicubi interposuero,<BR>cui reddidi iam pridem quicquid debui,<BR>auctoritatis esse scito gratia;<BR>ut quidam artifices nostro faciunt saeculo,<BR>qui pretium operibus maius inueniunt nouis<BR>si marmori adscripserunt Praxitelen suo,<BR>detrito Myn argento, tabulae Zeuxidem.<BR>Adeo fucatae plus uetustati fauet<BR>inuidia mordax quam bonis praesentibus.<BR>Sed iam ad fabellam talis exempli feror.
</P>

<P>
<B>I. Demetrius Rex et Menander Poeta</B>
</P>

<P>
Demetrius rex, qui Phalereus dictus est,<BR>Athenas occupauit imperio improbo.<BR>Vt mos est uulgi, passim et certatim ruit;<BR>"Feliciter!" succlamant. Ipsi principes<BR>illam osculantur qua sunt oppressi manum,<BR>tacite gementes tristem fortunae uicem.<BR>Quin etiam resides et sequentes otium,<BR>ne defuisse noceat, repunt ultimi;<BR>in quis Menander, nobilis comoediis,<BR>quas ipsum ignorans legerat Demetrius<BR>et admiratus fuerat ingenium uiri,<BR>unguento delibutus, uestitu fluens,<BR>ueniebat gressu delicato et languido.<BR>Hunc ubi tyrannus uidit extremo agmine:<BR>"Quisnam cinaedus ille in conspectu meo<BR>audet ceuere?" Responderunt proximi:<BR>"Hic est Menander scriptor." Mutatus statim<BR>"Homo" inquit "fieri non potest formosior." 
</P>

<P>
<B>II. Duo Milites et Latro</B>
</P>

<P>
Duo cum incidissent in latronem milites,<BR>unus profugit, alter autem restitit<BR>et uindicauit sese forti dextera.<BR>Latrone excusso timidus accurrit comes<BR>stringitque gladium, dein reiecta paenula<BR>"Cedo" inquit "illum; iam curabo sentiat<BR>quos attemptarit." Tunc qui depugnauerat:<BR>"Vellem istis uerbis saltem adiuuisses modo;<BR>constantior fuissem uera existimans.<BR>Nunc conde ferrum et linguam pariter futilem.<BR>Vt possis alios ignorantes fallere,<BR>ego, qui sum expertus quantis fugias uiribus,<BR>scio quam uirtuti non sit credendum tuae." <BR>Illi adsignari debet haec narratio,<BR>qui re secunda fortis est, dubia fugax.
</P>

<P>
<B>III. Caluus et Musca</B>
</P>

<P>
Calui momordit musca nudatum caput,<BR>quam opprimere captans alapam sibi duxit grauem.<BR>Tunc illa inridens: "Punctum uolucris paruulae<BR>uoluisti morte ulcisci; quid facies tibi,<BR>iniuriae qui addideris contumeliam?" <BR>Respondit: "Mecum facile redeo in gratiam,<BR>quia non fuisse mentem laedendi scio.<BR>Sed te, contempti generis animal improbum,<BR>quae delectaris bibere humanum sanguinem,<BR>optem carere uel maiore incommodo." <BR>Hoc argumento uenia donari decet<BR>qui casu peccat. Nam qui consilio est nocens,<BR>illum esse quauis dignum poena iudico.
</P>

<P>
<B>IV. Asinus et Porcelli Hordeum</B>
</P>

<P>
Quidam immolasset uerrem cum sancto Herculi,<BR>cui pro salute uotum debebat sua,<BR>asello iussit reliquias poni hordei.<BR>Quas aspernatus ille sic locutus est:<BR>"Libenter istum prorsus adpeterem cibum,<BR>nisi qui nutritus illo est iugulatus foret." <BR>Huius respectu fabulae deterritus,<BR>periculosum semper uitaui lucrum.<BR>Sed dicis: "Qui rapuere diuitias, habent." <BR>Numeremus agedum qui deprensi perierunt;<BR>maiorem turbam punitorum reperies.<BR>Paucis temeritas est bono, multis malo.
</P>

<P>
<B>V. Scurra et Rusticus</B>
</P>

<P>
Prauo fauore labi mortales solent<BR>et, pro iudicio dum stant erroris sui,<BR>ad paenitendum rebus manifestis agi.<BR>Facturus ludos diues quidam nobilis<BR>proposito cunctos inuitauit praemio,<BR>quam quisque posset ut nouitatem ostenderet.<BR>Venere artifices laudis ad certamina;<BR>quos inter scurra, notus urbano sale,<BR>habere dixit se genus spectaculi<BR>quod in theatro numquam prolatum foret.<BR>Dispersus rumor ciuitatem concitat.<BR>Paulo ante uacua turbam deficiunt loca.<BR>In scaena uero postquam solus constitit<BR>sine apparatu, nullis adiutoribus,<BR>silentium ipsa fecit expectatio.<BR>Ille in sinum repente demisit caput,<BR>et sic porcelli uocem est imitatus sua,<BR>uerum ut subesse pallio contenderent<BR>et excuti iuberent. Quo facto, simul<BR>nihil est repertum, multis onerant laudibus<BR>hominemque plausu prosequuntur maximo.<BR>Hoc uidit fieri rusticus: "Non mehercule<BR>me uincet" inquit, et statim professus est<BR>idem facturum melius se postridie.<BR>Fit turba maior. Iam fauor mentes tenet<BR>et derisuros, non spectaturos, scias.<BR>Vterque prodit. Scurra degrunnit prior,<BR>mouetque plausus et clamores suscitat.<BR>Tunc simulans sese uestimentis rusticus<BR>porcellum obtegere (quod faciebat scilicet,<BR>sed, in priore quia nil compererant, latens),<BR>peruellit aurem uero, quem celauerat,<BR>et cum dolore uocem naturae exprimit.<BR>Adclamat populus scurram multo similius<BR>imitatum, et cogit rusticum trudi foras.<BR>At ille profert ipsum porcellum e sinu,<BR>turpemque aperto pignore errorem probans:<BR>"En hic declarat quales sitis iudices!" 
</P>

<P>
<B>VI. Duo Calui</B>
</P>

<P>
Inuenit caluus forte in triuio pectinem.<BR>Accessit alter aeque defectus pilis.<BR>"Heia" inquit "in commune quodcumque est lucri! " <BR>Ostendit ille praedam et adiecit simul:<BR>"Superum uoluntas fauit; sed fato inuido<BR>carbonem, ut aiunt, pro thensauro inuenimus."<BR>Quem spes delusit, huic querela conuenit.
</P>

<P>
<B>VII. Princeps Tibicen</B>
</P>

<P>
Vbi uanus animus aura captus friuola<BR>arripuit insolentem sibi fiduciam,<BR>facile ad derisum stulta leuitas ducitur.<BR>Princeps tibicen notior paulo fuit,<BR>operam Bathyllo solitus in scaena dare.<BR>Is forte ludis, non satis memini quibus,<BR>dum pegma rapitur, concidit casu graui<BR>necopinus et sinistram fregit tibiam,<BR>duas cum dextras maluisset perdere.<BR>Inter manus sublatus et multum gemens<BR>domum refertur. Aliquot menses transeunt,<BR>ad sanitatem dum uenit curatio.<BR>Vt spectatorum molle est et lepidum genus,<BR>desiderari coepit, cuius flatibus<BR>solebat excitari saltantis uigor.<BR>Erat facturus ludos quidam nobilis.<BR>Is, ut incipiebat Princeps ad baculum ingredi,<BR>perducit pretio precibus ut tantummodo<BR>ipso ludorum ostenderet sese die.<BR>Qui simul aduenit, rumor de tibicine<BR>fremit in theatro: quidam adfirmant mortuum,<BR>quidam in conspectum proditurum sine mora.<BR>Aulaeo misso, deuolutis tonitribus,<BR>di sunt locuti more translaticio.<BR>Tunc chorus ignotum modo reducto canticum<BR>insonuit, cuius haec fuit sententia:<BR>LAETARE INCOLVMIS ROMA SALVO PRINCIPE.<BR>In plausus consurrectum est. Iactat basia<BR>tibicen; gratulari fautores putat.<BR>Equester ordo stultum errorem intellegit<BR>magnoque risu canticum repeti iubet.<BR>Iteratur illud. Homo meus se in pulpito<BR>totum prosternit. Plaudit inludens eques;<BR>rogare populus hunc choro ueniam aestimat.<BR>Vt uero cuneis notuit res omnibus,<BR>Princeps, ligato crure niuea fascia,<BR>niueisque tunicis, niueis etiam calceis,<BR>superbiens honore diuinae domus,<BR>ab uniuersis capite est protrusus foras.
</P>

<P>
    <B> VIII. Tempus</B>
</P>

<P>
Cursu uolucri, pendens in nouacula,<BR>caluus, comosa fronte, nudo corpore,<BR>quem si occuparis, teneas, elapsum semel<BR>non ipse possit Iuppiter reprehendere,<BR>occasionem rerum significat breuem.<BR>Effectus impediret ne segnis mora,<BR>finxere antiqui talem effigiem Temporis.
</P>

<P>
<B>IX. Taurus et Vitulus</B>
</P>

<P>
Angusto in audito taurus luctans cornibus<BR>cum uix intrare posset ad praesepia,<BR>monstrabat uitulus quo se pacto flecteret.<BR>"Tace" inquit; "ante hoc noui quam tu natus es." <BR>Qui doctiorem emendat sibi dici putet.
</P>

<P>
<B>X. Canis Vetulus et Venator</B>
</P>

<P>
Aduersu omnes fortis et uelox feras<BR>canis cum domino semper fecisset satis,<BR>languere coepit annis ingrauantibus.<BR>Aliquando obiectus hispidi pugnae suis,<BR>arripuit aurem; sed cariosis dentibus<BR>praedam dimisit rictus. Venator dolens<BR>canem obiurgabat. Cui senex contra Lacon:<BR>"Non te destituit animus, sed uires meae.<BR>Quod fuimus lauda, si iam damnas quod sumus." <BR>Hoc cur, Philete, scripserim pulchre uides.
</P>

<div class="footer">
	<p>
		<a href="/phaedrus.html">Phaedrus</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>

</BODY>
</HTML>