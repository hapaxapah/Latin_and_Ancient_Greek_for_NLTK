<html>
	<head>
		<title>
			Horace: Odes IV
		</title>
		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>
<p class=pagehead>Q. HORATI FLACCI CARMINVM LIBER QVARTVS
</P>
<P class=border>
</P>
<P>
<B>I</B>

</p>

<p>

&nbsp;&nbsp;&nbsp;&nbsp;&nbsp;Intermissa, Venus, diu<BR>
rursus bella moues? Parce precor, precor.<BR>
&nbsp;&nbsp;&nbsp;&nbsp;&nbsp;Non sum qualis eram bonae<BR>
sub regno Cinarae. Desine, dulcium<BR>
&nbsp;&nbsp;&nbsp;&nbsp;&nbsp;mater saeua Cupidinum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR>
circa lustra decem flectere mollibus<BR>
&nbsp;&nbsp;&nbsp;&nbsp;&nbsp;iam durum imperiis: abi,<BR>
quo blandae iuuenum te reuocant preces.<BR>
&nbsp;&nbsp;&nbsp;&nbsp;&nbsp;Tempestiuius in domum<BR>
Pauli purpureis ales oloribus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>
&nbsp;&nbsp;&nbsp;&nbsp;&nbsp;comissabere Maximi,<BR>
si torrere iecur quaeris idoneum;<BR>
&nbsp;&nbsp;&nbsp;&nbsp;&nbsp;namque et nobilis et decens<BR>
et pro sollicitis non tacitus reis<BR>
&nbsp;&nbsp;&nbsp;&nbsp;&nbsp;et centum puer artium&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR>
late signa feret militiae tuae,<BR>
&nbsp;&nbsp;&nbsp;&nbsp;&nbsp;et, quandoque potentior<BR>
largi muneribus riserit aemuli,<BR>
&nbsp;&nbsp;&nbsp;&nbsp;&nbsp;Albanos prope te lacus<BR>
ponet marmoream sub trabe citrea.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT><BR>
&nbsp;&nbsp;&nbsp;&nbsp;&nbsp;Illic plurima naribus<BR>
duces tura, lyraque et Berecyntia<BR>
&nbsp;&nbsp;&nbsp;&nbsp;&nbsp;delectabere tibia<BR>
mixtis carminibus non sine fistula;<BR>
&nbsp;&nbsp;&nbsp;&nbsp;&nbsp;illic bis pueri die<BR>
numen cum teneris uirginibus tuum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>25</FONT><BR>
&nbsp;&nbsp;&nbsp;&nbsp;&nbsp;laudantes pede candido<BR>
in morem Salium ter quatient humum.<BR>
&nbsp;&nbsp;&nbsp;&nbsp;&nbsp;Me nec femina nec puer<BR>
iam nec spes animi credula mutui&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>30</FONT><BR>
&nbsp;&nbsp;&nbsp;&nbsp;&nbsp;nec certare iuuat mero<BR>
nec uincire nouis tempora floribus.<BR>
&nbsp;&nbsp;&nbsp;&nbsp;&nbsp;Sed cur heu, Ligurine, cur<BR>
manat rara meas lacrima per genas?<BR>
&nbsp;&nbsp;&nbsp;&nbsp;&nbsp;Cur facunda parum decoro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>35</FONT><BR>
inter uerba cadit lingua silentio?<BR>
&nbsp;&nbsp;&nbsp;&nbsp;&nbsp;Nocturnis ego somniis<BR>
iam captum teneo, iam uolucrem sequor<BR>
&nbsp;&nbsp;&nbsp;&nbsp;&nbsp;te per gramina Martii<BR>
campi, te per aquas, dure, uolubilis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>40</FONT>
</p>

<P class=shortborder></p>

<p>

<B>II</B>

</p>

<p>

Pindarum quisquis studet aemulari,<BR>
Iulle, ceratis ope Daedalea<BR>
nititur pinnis, uitreo daturus<BR>
&nbsp;&nbsp;&nbsp;&nbsp;&nbsp;nomina ponto.
</p>

<p>

 Monte decurrens uelut amnis, imbres&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR>
quem super notas aluere ripas,<BR>
feruet inmensusque ruit profundo<BR>
&nbsp;&nbsp;&nbsp;&nbsp;&nbsp;Pindarus ore,
</p>

<p>

laurea donandus Apollinari,<BR>
seu per audacis noua dithyrambos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>
uerba deuoluit numerisque fertur<BR>
&nbsp;&nbsp;&nbsp;&nbsp;&nbsp;lege solutis,
</p>

<p>

seu deos regesque canit, deorum<BR>
sanguinem, per quos cecidere iusta<BR>
 morte Centauri, cecidit tremendae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR>
&nbsp;&nbsp;&nbsp;&nbsp;&nbsp;flamma Chimaerae,
</p>

<p>

siue quos Elea domum reducit<BR>
palma caelestis pugilemue equomue<BR>
dicit et centum potiore signis<BR>
&nbsp;&nbsp;&nbsp;&nbsp;&nbsp;munere donat,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT>
</p>

<p>

flebili sponsae iuuenemue raptum<BR>
plorat et uiris animumque moresque<BR>
aureos educit in astra nigroque<BR>
&nbsp;&nbsp;&nbsp;&nbsp;&nbsp;inuidet Orco.
</p>

<p>

 Multa Dircaeum leuat aura cycnum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>25</FONT><BR>
tendit, Antoni, quotiens in altos<BR>
nubium tractus; ego apis Matinae<BR>
&nbsp;&nbsp;&nbsp;&nbsp;&nbsp;more modoque
</p>

<p>

grata carpentis thyma per laborem<BR>
plurimum circa nemus uuidique&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>30</FONT><BR>
Tiburis ripas operosa paruus<BR>
&nbsp;&nbsp;&nbsp;&nbsp;&nbsp;carmina fingo.
</p>

<p>

Concines maiore poeta plectro<BR>
Caesarem, quandoque trahet ferocis<BR>
per sacrum cliuum merita decorus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>35</FONT> <BR>
&nbsp;&nbsp;&nbsp;&nbsp;&nbsp;fronde Sygambros;
</p>

<p>

quo nihil maius meliusue terris<BR>
fata donauere bonique diui<BR>
nec dabunt, quamuis redeant in aurum<BR>
&nbsp;&nbsp;&nbsp;&nbsp;&nbsp;tempora priscum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>40</FONT>
</p>

<p>

Concines laetosque dies et urbis<BR>
publicum ludum super impetrato<BR>
fortis Augusti reditu forumque<BR>
&nbsp;&nbsp;&nbsp;&nbsp;&nbsp;litibus orbum.
</p>

<p>

Tum meae, si quid loquar audiendum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>45</FONT> <BR>
uocis accedet bona pars, et: 'O sol<BR>
pulcher, o laudande!' canam recepto<BR>
&nbsp;&nbsp;&nbsp;&nbsp;&nbsp;Caesare felix;
</p>

<p>

teque, dum procedis, io Triumphe!<BR>
non semel dicemus, io Triumphe!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>50</FONT><BR>
ciuitas omnis, dabimusque diuis<BR>
&nbsp;&nbsp;&nbsp;&nbsp;&nbsp;tura benignis.
</p>

<p>

Te decem tauri totidemque uaccae,<BR>
me tener soluet uitulus, relicta<BR>
matre qui largis iuuenescit herbis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>55</FONT> <BR>
&nbsp;&nbsp;&nbsp;&nbsp;&nbsp;in mea uota,
</p>

<p>

fronte curuatos imitatus ignis<BR>
tertius lunae referentis ortum,<BR>
qua notam duxit niueus uideri,<BR>
&nbsp;&nbsp;&nbsp;&nbsp;&nbsp;cetera fuluus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>60</FONT>
</p>

<P class=shortborder></p>

<p>

<B>III</B>

</p>

<p>

&nbsp;&nbsp;&nbsp;&nbsp;&nbsp;Quem tu, Melpomene, semel<BR>
nascentem placido lumine uideris,<BR>
&nbsp;&nbsp;&nbsp;&nbsp;&nbsp;illum non labor Isthmius<BR>
clarabit pugilem, non equus impiger<BR>
&nbsp;&nbsp;&nbsp;&nbsp;&nbsp;curru ducet Achaico&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR>
uictorem, neque res bellica Deliis<BR>
&nbsp;&nbsp;&nbsp;&nbsp;&nbsp;ornatum foliis ducem,<BR>
quod regum tumidas contuderit minas,<BR>
&nbsp;&nbsp;&nbsp;&nbsp;&nbsp;ostendet Capitolio;<BR>
sed quae Tibur aquae fertile praefluunt&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>
&nbsp;&nbsp;&nbsp;&nbsp;&nbsp;et spissae nemorum comae<BR>
fingent Aeolio carmine nobilem.<BR>
&nbsp;&nbsp;&nbsp;&nbsp;&nbsp;Romae principis urbium<BR>
dignatur suboles inter amabilis<BR>
&nbsp;&nbsp;&nbsp;&nbsp;&nbsp;uatum ponere me choros,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR>
et iam dente minus mordeor inuido.<BR>
&nbsp;&nbsp;&nbsp;&nbsp;&nbsp;O testudinis aureae<BR>
dulcem quae strepitum, Pieri, temperas,<BR>
&nbsp;&nbsp;&nbsp;&nbsp;&nbsp;o mutis quoque piscibus<BR>
donatura cycni, si libeat, sonum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT><BR>
&nbsp;&nbsp;&nbsp;&nbsp;&nbsp;totum muneris hoc tui est,<BR>
quod monstror digito praetereuntium<BR>
&nbsp;&nbsp;&nbsp;&nbsp;&nbsp;Romanae fidicen lyrae;<BR>
quod spiro et placeo, si placeo, tuum est.
</p>

<P class=shortborder></p>

<p>

<B>IV</B>

</p>

<p>

Qualem ministrum fulminis alitem,<BR>
cui rex deorum regnum in auis uagas<BR>
&nbsp;&nbsp;&nbsp;&nbsp;&nbsp;permisit expertus fidelem<BR>
&nbsp;&nbsp;&nbsp;&nbsp;&nbsp;Iuppiter in Ganymede flauo,
</p>

<p>

 olim iuuentas et patrius uigor&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR>
nido laborum protulit inscium<BR>
&nbsp;&nbsp;&nbsp;&nbsp;&nbsp;uernique iam nimbis remotis<BR>
&nbsp;&nbsp;&nbsp;&nbsp;&nbsp;insolitos docuere nisus
</p>

<p>

uenti pauentem, mox in ouilia<BR>
demisit hostem uiuidus impetus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>
&nbsp;&nbsp;&nbsp;&nbsp;&nbsp;nunc in reluctantis dracones<BR>
&nbsp;&nbsp;&nbsp;&nbsp;&nbsp;egit amor dapis atque pugnae;
</p>

<p>

qualemue laetis caprea pascuis<BR>
intenta fuluae matris ab ubere<BR>
&nbsp;&nbsp;&nbsp;&nbsp;&nbsp;iam lacte depulsum leonem<FONT Size=2>15</FONT><BR>
&nbsp;&nbsp;&nbsp;&nbsp;&nbsp;dente nouo peritura uidit:
</p>

<p>

uidere Raeti bella sub Alpibus<BR>
Drusum gerentem; Vindelici -- quibus<BR>
&nbsp;&nbsp;&nbsp;&nbsp;&nbsp;mos unde deductus per omne<BR>
&nbsp;&nbsp;&nbsp;&nbsp;&nbsp;tempus Amazonia securi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT>
</p>

<p>

dextras obarmet, quaerere distuli,<BR>
nec scire fas est omnia -- sed diu<BR>
&nbsp;&nbsp;&nbsp;&nbsp;&nbsp;lateque uictrices cateruae<BR>
&nbsp;&nbsp;&nbsp;&nbsp;&nbsp;consiliis iuuenis reuictae
</p>

<p>

 sensere, quid mens rite, quid indoles&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>25</FONT><BR>
nutrita faustis sub penetralibus<BR>
&nbsp;&nbsp;&nbsp;&nbsp;&nbsp;posset, quid Augusti paternus<BR>
&nbsp;&nbsp;&nbsp;&nbsp;&nbsp;in pueros animus Nerones.
</p>

<p>

Fortes creantur fortibus et bonis;<BR>
est in iuuencis, est in equis patrum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>30</FONT><BR>
&nbsp;&nbsp;&nbsp;&nbsp;&nbsp;uirtus neque inbellem feroces<BR>
&nbsp;&nbsp;&nbsp;&nbsp;&nbsp;progenerant aquilae columbam;
</p>

<p>

doctrina sed uim promouet insitam<BR>
rectique cultus pectora roborant;<BR>
&nbsp;&nbsp;&nbsp;&nbsp;&nbsp;utcumque defecere mores,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>35</FONT><BR>
&nbsp;&nbsp;&nbsp;&nbsp;&nbsp;indecorant bene nata culpae.
</p>

<p>

Quid debeas, o Roma, Neronibus,<BR>
testis Metaurum flumen et Hasdrubal<BR>
&nbsp;&nbsp;&nbsp;&nbsp;&nbsp;deuictus et pulcher fugatis<BR>
&nbsp;&nbsp;&nbsp;&nbsp;&nbsp;ille dies Latio tenebris,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>40</FONT>
</p>

<p>

qui primus alma risit adorea,<BR>
dirus per urbes Afer ut Italas<BR>
&nbsp;&nbsp;&nbsp;&nbsp;&nbsp;ceu flamma per taedas uel Eurus<BR>
&nbsp;&nbsp;&nbsp;&nbsp;&nbsp;per Siculas equitauit undas.
</p>

<p>

Post hoc secundis usque laboribus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>45</FONT> <BR>
Romana pubes creuit et impio<BR>
&nbsp;&nbsp;&nbsp;&nbsp;&nbsp;uastata Poenorum tumultu<BR>
&nbsp;&nbsp;&nbsp;&nbsp;&nbsp;fana deos habuere rectos;
</p>

<p>

dixitque tandem perfidus Hannibal:<BR>
'Cerui, luporum praeda rapacium,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>50</FONT><BR>
&nbsp;&nbsp;&nbsp;&nbsp;&nbsp;sectamur ultro, quos opimus<BR>
&nbsp;&nbsp;&nbsp;&nbsp;&nbsp;fallere et effugere est triumphus.
</p>

<p>

Gens, quae cremato fortis ab Ilio<BR>
iactata Tuscis aequoribus sacra<BR>
&nbsp;&nbsp;&nbsp;&nbsp;&nbsp;natosque maturosque patres&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>55</FONT><BR>
&nbsp;&nbsp;&nbsp;&nbsp;&nbsp;pertulit Ausonias ad urbes,
</p>

<p>

duris ut ilex tonsa bipennibus<BR>
nigrae feraci frondis in Algido,<BR>
&nbsp;&nbsp;&nbsp;&nbsp;&nbsp;per damna, per caedes ab ipso<BR>
&nbsp;&nbsp;&nbsp;&nbsp;&nbsp;ducit opes animumque ferro.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>60</FONT>
</p>

<p>

Non hydra secto corpore firmior<BR>
uinci dolentem creuit in Herculem,<BR>
&nbsp;&nbsp;&nbsp;&nbsp;&nbsp;monstrumue submisere Colchi<BR>
&nbsp;&nbsp;&nbsp;&nbsp;&nbsp;maius Echioniaeue Thebae.
</p>

<p>

 Merses profundo, pulchrior euenit;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>65</FONT><BR>
luctere, multa proruet integrum<BR>
&nbsp;&nbsp;&nbsp;&nbsp;&nbsp;cum laude uictorem geretque<BR>
&nbsp;&nbsp;&nbsp;&nbsp;&nbsp;proelia coniugibus loquenda.
</p>

<p>

Carthagini iam non ego nuntios<BR>
mittam superbos; occidit, occidit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>70</FONT><BR>
&nbsp;&nbsp;&nbsp;&nbsp;&nbsp;spes omnis et fortuna nostri<BR>
&nbsp;&nbsp;&nbsp;&nbsp;&nbsp;nominis Hasdrubale interempto.
</p>

<p>

Nil Claudiae non perficient manus,<BR>
quas et benigno numine Iuppiter<BR>
&nbsp;&nbsp;&nbsp;&nbsp;&nbsp;defendit et curae sagaces&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>75</FONT><BR>
&nbsp;&nbsp;&nbsp;&nbsp;&nbsp;expediunt per acuta belli'.
</p>

<P class=shortborder></p>

<p>

<B>V</B>

</p>

<p>

Diuis orte bonis, optume Romulae<BR>
custos gentis, abes iam nimium diu;<BR>
maturum reditum pollicitus patrum<BR>
&nbsp;&nbsp;&nbsp;&nbsp;&nbsp;sancto consilio redi.
</p>

<p>

 Lucem redde tuae, dux bone, patriae;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR>
instar ueris enim uoltus ubi tuus<BR>
adfulsit populo, gratior it dies<BR>
&nbsp;&nbsp;&nbsp;&nbsp;&nbsp;et soles melius nitent.
</p>

<p>

Vt mater iuuenem, quem Notus inuido<BR>
flatu Carpathii trans maris aequora&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>
cunctantem spatio longius annuo<BR>
&nbsp;&nbsp;&nbsp;&nbsp;&nbsp;dulci distinet a domo,
</p>

<p>

uotis ominibusque et precibus uocat,<BR>
curuo nec faciem litore dimouet,<BR>
 sic desideriis icta fedelibus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR>
&nbsp;&nbsp;&nbsp;&nbsp;&nbsp;quaerit patria Caesarem.
</p>

<p>

Tutus bos etenim rura perambulat,<BR>
nutrit rura Ceres almaque Faustitas,<BR>
pacatum uolitant per mare nauitae,<BR>
&nbsp;&nbsp;&nbsp;&nbsp;&nbsp;culpari metuit fides,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT>
</p>

<p>

nullis polluitur casta domus stupris,<BR>
mos et lex maculosum edomuit nefas,<BR>
laudantur simili prole puerperae,<BR>
&nbsp;&nbsp;&nbsp;&nbsp;&nbsp;culpam poena premit comes.
</p>

<p>

 Quis Parthum paueat, quis gelidum Scythen,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>25</FONT><BR>
quis Germania quos horrida parturit<BR>
fetus incolumi Caesare? Quis ferae<BR>
&nbsp;&nbsp;&nbsp;&nbsp;&nbsp;bellum curet Hiberiae?
</p>

<p>

Condit quisque diem collibus in suis<BR>
et uitem uiduas ducit ad arbores;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>30</FONT><BR>
hinc ad uina redit laetus et alteris<BR>
&nbsp;&nbsp;&nbsp;&nbsp;&nbsp;te mensis adhibet deum;
</p>

<p>

te multa prece, te prosequitur mero<BR>
defuso pateris et Laribus tuum<BR>
 miscet numen, uti Graecia Castoris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>35</FONT><BR>
&nbsp;&nbsp;&nbsp;&nbsp;&nbsp;et magni memor Herculis.
</p>

<p>

'Longas o utinam, dux bone, ferias<BR>
praestes Hesperiae!' dicimus integro<BR>
sicco mane die, dicimus uuidi,<BR>
&nbsp;&nbsp;&nbsp;&nbsp;&nbsp;cum sol Oceano subest.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>40</FONT>
</p>

<P class=shortborder></p>

<p>

<B>VI</B>

</p>

<p>

Diue, quem proles Niobea magnae<BR>
uindicem linguae Tityosque raptor<BR>
sensit et Troiae prope uictor altae<BR>
&nbsp;&nbsp;&nbsp;&nbsp;&nbsp;Pthius Achilles,
</p>

<p>

 ceteris maior, tibi miles impar,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR>
filius quamuis Thetidis marinae<BR>
Dardanas turris quateret tremenda<BR>
&nbsp;&nbsp;&nbsp;&nbsp;&nbsp;cuspide pugnax.
</p>

<p>

Ille mordaci uelut icta ferro<BR>
pinus aut inpulsa cupressus Euro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>
procidit late posuitque collum in<BR>
&nbsp;&nbsp;&nbsp;&nbsp;&nbsp;puluere Teucro;
</p>

<p>

ille non inclusus equo Mineruae<BR>
sacra mentito male feriatos<BR>
 troas et laetam Priami choreis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR>
&nbsp;&nbsp;&nbsp;&nbsp;&nbsp;falletet aulam;
</p>

<p>

sed palam captis grauis, heu nefas, heu!<BR>
nescios fari pueros Achiuis<BR>
ureret flammis, etiam latentem<BR>
&nbsp;&nbsp;&nbsp;&nbsp;&nbsp;matris in aluo,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT>
</p>

<p>

ni tuis flexus Venerisque gratae<BR>
uocibus diuom pater adnuisset<BR>
rebus Aeneae potiore ductos<BR>
&nbsp;&nbsp;&nbsp;&nbsp;&nbsp;alite muros.
</p>

<p>

 Doctor argutae fidicen Thaliae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>25</FONT><BR>
Phoebe, qui Xantho lauis amne crinis,<BR>
Dauniae defende decus Camenae,<BR>
&nbsp;&nbsp;&nbsp;&nbsp;&nbsp;leuis Agyieu.
</p>

<p>

Spiritum Phoebus mihi, Phoebus artem<BR>
carminis nomenque dedit poetae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>30</FONT><BR>
Virginum primae puerique claris<BR>
&nbsp;&nbsp;&nbsp;&nbsp;&nbsp;patribus orti,
</p>

<p>

Deliae tutela deae, fugacis<BR>
lyncas et ceruos cohibentis arcu,<BR>
 Lesbium seruate pedem meique&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>35</FONT><BR>
&nbsp;&nbsp;&nbsp;&nbsp;&nbsp;pollicis ictum,
</p>

<p>

rite Latonae puerum canentes,<BR>
rite crescentem face Noctilucam,<BR>
prosperam frugum celeremque pronos<BR>
&nbsp;&nbsp;&nbsp;&nbsp;&nbsp;uoluere mensis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>40</FONT>
</p>

<p>

Nupta iam dices: 'Ego dis amicum,<BR>
saeculo festas referente luces,<BR>
reddidi carmen docilis modorum<BR>
&nbsp;&nbsp;&nbsp;&nbsp;&nbsp;uatis Horati.'
</p>

<P class=shortborder></p>

<p>

<B>VII</B>

</p>

<p>

Diffugere niues, redeunt iam gramina campis<BR>
&nbsp;&nbsp;&nbsp;&nbsp;&nbsp;arboribus comae;<BR>
mutat terra uices et decrescentia ripas<BR>
&nbsp;&nbsp;&nbsp;&nbsp;&nbsp;flumina praetereunt;<BR>
 Gratia cum Nymphis geminisque sororibus audet&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR>
&nbsp;&nbsp;&nbsp;&nbsp;&nbsp;ducere nuda chorus.<BR>
Inmortalia ne speres, monet annus et almum<BR>
&nbsp;&nbsp;&nbsp;&nbsp;&nbsp;quae rapit hora diem.<BR>
Frigora mitescunt Zephyris, uer proterit aestas,<BR>
&nbsp;&nbsp;&nbsp;&nbsp;&nbsp;interitura simul&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>
pomifer autumnus fruges effuderit, et mox<BR>
&nbsp;&nbsp;&nbsp;&nbsp;&nbsp;bruma recurrit iners.<BR>
Damna tamen celeres reparant caelestia lunae:<BR>
&nbsp;&nbsp;&nbsp;&nbsp;&nbsp;nos ubi decidimus<BR>
 quo pater Aeneas, quo diues Tullus et Ancus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR>
&nbsp;&nbsp;&nbsp;&nbsp;&nbsp;puluis et umbra sumus.<BR>
Quis scit an adiciant hodiernae crastina summae<BR>
&nbsp;&nbsp;&nbsp;&nbsp;&nbsp;tempora di superi?<BR>
Cuncta manus auidas fugient heredis, amico<BR>
&nbsp;&nbsp;&nbsp;&nbsp;&nbsp;quae dederis animo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT><BR>
Cum semel occideris et de te splendida Minos<BR>
&nbsp;&nbsp;&nbsp;&nbsp;&nbsp;fecerit arbitria,<BR>
non, Torquate, genus, non te facundia, non te<BR>
&nbsp;&nbsp;&nbsp;&nbsp;&nbsp;restituet pietas;<BR>
 infernis neque enim tenebris Diana pudicum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>25</FONT><BR>
&nbsp;&nbsp;&nbsp;&nbsp;&nbsp;liberat Hippolytum,<BR>
nec Lethaea ualet Theseus abrumpere caro<BR>
&nbsp;&nbsp;&nbsp;&nbsp;&nbsp;uincula Pirithoo.
</p>

<P class=shortborder></p>

<p>

<B>VIII</B>

</p>

<p>

Donarem pateras grataque commodus,<BR>
Censorine, meis aera sodalibus,<BR>
donarem tripodas, praemia fortium<BR>
Graiorum neque tu pessuma munerum<BR>
 ferres, diuite me scilicet artium&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR>
quas aut Parrhasius protulit aut Scopas,<BR>
hic saxo, liquidis ille coloribus<BR>
sollers nunc hominem ponere, nunc deum.<BR>
Sed non haec mihi uis, non tibi talium<BR>
res est aut animus deliciarum egens.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>
Gaudes carminibus; carmina possumus<BR>
donare et pretium dicere muneri.<BR>
Non incisa notis marmora publicis,<BR>
per quae spiritus et uita redit bonis<BR>
post mortem ducibus, non celeres fugae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT> <BR>
reiectaeque retrorsum Hannibalis minae,<BR>
non incendia Carthaginis impiae<BR>
eius, qui domita nomen ab Africa<BR>
lucratus rediit, clarius indicant<BR>
laudes quam Calabrae Pierides, neque,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT><BR>
si chartae sileant quod bene feceris,<BR>
mercedem tuleris. Quid foret Iliae<BR>
Mauortisque puer, si taciturnitas<BR>
obstaret meritis inuida Romuli?<BR>
 Ereptum Stygiis fluctibus Aeacum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>25</FONT><BR>
uirtus et fauor et lingua potentium<BR>
uatum diuitibus consecrat insulis.<BR>
Dignum laude uirum Musa uetat mori,<BR>
caelo Musa beat. Sic Iouis interest<BR>
optatis epulis impiger Hercules,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>30</FONT><BR>
clarum Tyndaridae sidus ab infimis<BR>
quassas eripiunt aequoribus rates,<BR>
ornatus uiridi tempora pampino<BR>
Liber uota bonos ducit ad exitus.
</p>

<P class=shortborder></p>

<p>

<B>IX</B>

</p>

<p>

Ne forte credas interitura quae<BR>
longe sonantem natus ad Aufidum<BR>
&nbsp;&nbsp;&nbsp;&nbsp;&nbsp;non ante uolgatas per artis<BR>
&nbsp;&nbsp;&nbsp;&nbsp;&nbsp;uerba loquor socianda chordis:
</p>

<p>

 non, si priores Maeonius tenet&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR>
sedes Homerus, Pindaricae latent<BR>
&nbsp;&nbsp;&nbsp;&nbsp;&nbsp;Ceaeque et Alcaei minaces<BR>
&nbsp;&nbsp;&nbsp;&nbsp;&nbsp;Stesichoriue graues Camenae;
</p>

<p>

nec siquid olim lusit Anacreon,<BR>
deleuit aetas; spirat adhuc amor&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>
&nbsp;&nbsp;&nbsp;&nbsp;&nbsp;uiuuntque commissi calores<BR>
&nbsp;&nbsp;&nbsp;&nbsp;&nbsp;Aeoliae fidibus puellae.
</p>

<p>

Non sola comptos arsit adulteri.<BR>
crines et aurum uestibus inlitum<BR>
&nbsp;&nbsp;&nbsp;&nbsp;&nbsp;mirata regalisque cultus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR>
&nbsp;&nbsp;&nbsp;&nbsp;&nbsp;et comites Helene Lacaena
</p>

<p>

primusue Teucer tela Cydonio<BR>
direxit arcu; non semel Ilios<BR>
&nbsp;&nbsp;&nbsp;&nbsp;&nbsp;uexata; non pugnauit ingens<BR>
&nbsp;&nbsp;&nbsp;&nbsp;&nbsp;Idomeneus Sthenelusue solus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT>
</p>

<p>

dicenda Musis proelia; non ferox<BR>
Hector uel acer Deiphobus grauis<BR>
&nbsp;&nbsp;&nbsp;&nbsp;&nbsp;excepit ictus pro pudicis<BR>
&nbsp;&nbsp;&nbsp;&nbsp;&nbsp;coniugibus puerisque primus.
</p>

<p>

 Vixere fortes ante Agamemnona&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>25</FONT><BR>
multi; sed omnes inlacrimabiles<BR>
&nbsp;&nbsp;&nbsp;&nbsp;&nbsp;urgentur ignotique longa<BR>
&nbsp;&nbsp;&nbsp;&nbsp;&nbsp;nocte, carent quia uate sacro.
</p>

<p>

Paulum sepultae distat inertiae<BR>
celata uirtus. Non ego te meis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>30</FONT><BR>
&nbsp;&nbsp;&nbsp;&nbsp;&nbsp;chartis inornatum silebo<BR>
&nbsp;&nbsp;&nbsp;&nbsp;&nbsp;totue tuos patiar labores
</p>

<p>

impune, Lolli, carpere liuidas<BR>
obliuiones. Est animus tibi<BR>
&nbsp;&nbsp;&nbsp;&nbsp;&nbsp;rerumque prudens et secundis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>35</FONT><BR>
&nbsp;&nbsp;&nbsp;&nbsp;&nbsp;temporibus dubiisque rectus,
</p>

<p>

uindex auarae fraudis et abstinens<BR>
ducentis ad se cuncta pecuniae,<BR>
&nbsp;&nbsp;&nbsp;&nbsp;&nbsp;consulque non unius anni,<BR>
&nbsp;&nbsp;&nbsp;&nbsp;&nbsp;sed quotiens bonus atque fidus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>40</FONT>
</p>

<p>

iudex honestum praetulit utili,<BR>
reiecit alto dona nocentium<BR>
&nbsp;&nbsp;&nbsp;&nbsp;&nbsp;uoltu, per obstantis cateruas<BR>
&nbsp;&nbsp;&nbsp;&nbsp;&nbsp;explicuit sua uictor arma.
</p>

<p>

 Non possidentem multa uocaueris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>45</FONT><BR>
recte beatum; rectius occupat<BR>
&nbsp;&nbsp;&nbsp;&nbsp;&nbsp;nomen beati, qui deorum<BR>
&nbsp;&nbsp;&nbsp;&nbsp;&nbsp;muneribus sapienter uti
</p>

<p>

duramque callet pauperiem pati<BR>
peiusque leto flagitium timet,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>50</FONT><BR>
&nbsp;&nbsp;&nbsp;&nbsp;&nbsp;non ille pro caris amicis<BR>
&nbsp;&nbsp;&nbsp;&nbsp;&nbsp;aut patria timidus perire.
</p>

<P class=shortborder></p>

<p>

<B>X</B>

</p>

<p>

O crudelis adhuc et Veneris muneribus potens,<BR>
insperata tuae cum ueniet pluma superbiae<BR>
et, quae nunc umeris inuolitant, deciderint comae,<BR>
nunc et qui color est puniceae flore prior rosae<BR>
 mutatus Ligurinum in faciem uerterit hispidam,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR>
dices, heu, quotiens te speculo uideris alterum:<BR>
'Quae mens est hodie, cur eadem non puero fuit,<BR>
uel cur his animis incolumes non redeunt genae?'
</p>

<P class=shortborder></p>

<p>

<B>XI</B>

</p>

<p>

Est mihi nonum superantis annum<BR>
plenus Albani cadus, est in horto,<BR>
Phylli, nectendis apium coronis,<BR>
&nbsp;&nbsp;&nbsp;&nbsp;&nbsp;est hederae uis
</p>

<p>

 multa, qua crinis religata fulges,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR>
ridet argento domus, ara castis<BR>
uincta uerbenis auet immolato<BR>
&nbsp;&nbsp;&nbsp;&nbsp;&nbsp;spargier agno;
</p>

<p>

cuncta festinat manus, huc et illuc<BR>
cursitant mixtae pueris puellae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>
sordidum flammae trepidant rotantes<BR>
&nbsp;&nbsp;&nbsp;&nbsp;&nbsp;uertice fumum.
</p>

<p>

Vt tamen noris quibus aduoceris<BR>
gaudiis, Idus tibi sunt agendae,<BR>
 qui dies mensem Veneris marinae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR>
&nbsp;&nbsp;&nbsp;&nbsp;&nbsp;findit Aprilem,
</p>

<p>

iure sollemnis mihi sanctiorque<BR>
paene natali proprio, quod ex hac<BR>
luce Maecenas meus affluentis<BR>
&nbsp;&nbsp;&nbsp;&nbsp;&nbsp;ordinat annos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT>
</p>

<p>

Telephum, quem tu petis, occupauit<BR>
non tuae sortis iuuenem puella<BR>
diues et lasciua tenetque grata<BR>
&nbsp;&nbsp;&nbsp;&nbsp;&nbsp;compede uinctum.
</p>

<p>

 Terret ambustus Phaethon auaras&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>25</FONT><BR>
spes et exemplum graue praebet ales<BR>
Pegasus terrenum equitem grauatus<BR>
&nbsp;&nbsp;&nbsp;&nbsp;&nbsp;Bellerophontem,
</p>

<p>

semper ut te digna sequare et ultra<BR>
quam licet sperare nefas putando&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>30</FONT><BR>
disparem uites. Age iam, meorum<BR>
&nbsp;&nbsp;&nbsp;&nbsp;&nbsp;finis amorum
</p>

<p>

(non enim posthac alia calebo<BR>
femina), condisce modos, amanda<BR>
 uoce quos reddas; minuentur atrae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>35</FONT><BR>
&nbsp;&nbsp;&nbsp;&nbsp;&nbsp;carmine curae.
</p>

<P class=shortborder></p>

<p>

<B>XII</B>

</p>

<p>

Iam ueris comites, quae mare temperant,<BR>
impellunt animae lintea Thraciae,<BR>
iam nec prata rigent, nec fluuii strepunt<BR>
&nbsp;&nbsp;&nbsp;&nbsp;&nbsp;hiberna niue turgidi.
</p>

<p>

 Nidum ponit, Ityn flebiliter gemens,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR>
infelix auis et Cecropiae domus<BR>
aeternum obprobrium, quod male barbaras<BR>
&nbsp;&nbsp;&nbsp;&nbsp;&nbsp;regum est ulta libidines.
</p>

<p>

Dicunt in tenero gramine pinguium<BR>
custodes ouium carmina fistula&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>
delectantque deum, cui pecus et nigri<BR>
&nbsp;&nbsp;&nbsp;&nbsp;&nbsp;colles Arcadiae placent.
</p>

<p>

Adduxere sitim tempora, Vergili;<BR>
sed pressum Calibus ducere Liberum<BR>
 si gestis, iuuenum nobilium cliens,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR>
&nbsp;&nbsp;&nbsp;&nbsp;&nbsp;nardo uina merebere.
</p>

<p>

Nardi paruus onyx eliciet cadum,<BR>
qui nunc Sulpiciis accubat horreis,<BR>
spes donare nouas largus amaraque<BR>
&nbsp;&nbsp;&nbsp;&nbsp;&nbsp;curarum eluere efficax.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT>
</p>

<p>

Ad quae si properas gaudia, cum tua<BR>
uelox merce ueni; non ego te meis<BR>
inmunem meditor tinguere poculis,<BR>
&nbsp;&nbsp;&nbsp;&nbsp;&nbsp;plena diues ut in domo.
</p>

<p>

 Verum pone moras et studium lucri,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>25</FONT><BR>
nigrorumque memor, dum licet, ignium<BR>
misce stultitiam consiliis breuem:<BR>
&nbsp;&nbsp;&nbsp;&nbsp;&nbsp;dulce est desipere in loco.
</p>

<P class=shortborder></p>

<p>

<B>XIII</B>

</p>

<p>

Audiuere, Lyce, di mea uota, di<BR>
audiuere, Lyce: fis anus, et tamen<BR>
&nbsp;&nbsp;&nbsp;&nbsp;&nbsp;uis formosa uideri<BR>
&nbsp;&nbsp;&nbsp;&nbsp;&nbsp;ludisque et bibis impudens
</p>

<p>

 et cantu tremulo pota Cupidinem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR>
lentum sollicitas. Ille uirentis et<BR>
&nbsp;&nbsp;&nbsp;&nbsp;&nbsp;doctae psallere Chiae<BR>
&nbsp;&nbsp;&nbsp;&nbsp;&nbsp;pulchris excubat in genis.
</p>

<p>

Importunus enim transuolat aridas<BR>
quercus et refugit te quia luridi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>
&nbsp;&nbsp;&nbsp;&nbsp;&nbsp;dentes, te quia rugae<BR>
&nbsp;&nbsp;&nbsp;&nbsp;&nbsp;turpant et capitis niues.
</p>

<p>

Nec Coae referunt iam tibi purpurae<BR>
nec cari lapides tempora, quae semel<BR>
&nbsp;&nbsp;&nbsp;&nbsp;&nbsp;notis condita fastis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR>
&nbsp;&nbsp;&nbsp;&nbsp;&nbsp;inclusit uolucris dies.
</p>

<p>

Quo fugit Venus, heu, quoue color, decens<BR>
quo motus? Quid habes illius, illius,<BR>
&nbsp;&nbsp;&nbsp;&nbsp;&nbsp;quae spirabat amores,<BR>
&nbsp;&nbsp;&nbsp;&nbsp;&nbsp;quae me surpuerat mihi,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT>
</p>

<p>

felix post Cinaram notaque et artium<BR>
gratarum facies? Sed Cinarae breuis<BR>
&nbsp;&nbsp;&nbsp;&nbsp;&nbsp;annos fata dederunt,<BR>
&nbsp;&nbsp;&nbsp;&nbsp;&nbsp;seruatura diu parem
</p>

<p>

cornicis uetulae temporibus Lycen,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>25</FONT> <BR>
possent ut iuuenes uisere feruidi<BR>
&nbsp;&nbsp;&nbsp;&nbsp;&nbsp;multo non sine risu<BR>
&nbsp;&nbsp;&nbsp;&nbsp;&nbsp;dilapsam in cineres facem.
</p>

<P class=shortborder></p>

<p>

<B>XIV</B>

</p>

<p>

Quae cura patrum quaeue Quiritium<BR>
plenis honorum muneribus tuas,<BR>
&nbsp;&nbsp;&nbsp;&nbsp;&nbsp;Auguste, uirtutes in aeuum<BR>
&nbsp;&nbsp;&nbsp;&nbsp;&nbsp;per titulos memoresque fastus
</p>

<p>

 aeternet, o qua sol habitabilis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR>
inlustrat oras maxime principum?<BR>
&nbsp;&nbsp;&nbsp;&nbsp;&nbsp;quem legis expertes Latinae<BR>
&nbsp;&nbsp;&nbsp;&nbsp;&nbsp;Vindelici didicere nuper
</p>

<p>

quid Marte posses. Milite nam tuo<BR>
Drusus Genaunos, inplacidum genus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>
&nbsp;&nbsp;&nbsp;&nbsp;&nbsp;Breunosque uelocis et arces<BR>
&nbsp;&nbsp;&nbsp;&nbsp;&nbsp;Alpibus impositas tremendis
</p>

<p>

deiecit acer plus uice simplici.<BR>
Maior Neronum mox graue proelium<BR>
&nbsp;&nbsp;&nbsp;&nbsp;&nbsp;commisit immanisque Raetos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR>
&nbsp;&nbsp;&nbsp;&nbsp;&nbsp;auspiciis pepulit secundis,
</p>

<p>

spectandus in certamine Martio,<BR>
deuota morti pectora liberae<BR>
&nbsp;&nbsp;&nbsp;&nbsp;&nbsp;quanti fatigaret ruinis,<BR>
&nbsp;&nbsp;&nbsp;&nbsp;&nbsp;indomitas prope qualis undas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT>
</p>

<p>

exercet Auster Pleiadum choro<BR>
scindente nubes, impiger hostium<BR>
&nbsp;&nbsp;&nbsp;&nbsp;&nbsp;uexare turmas et frementem<BR>
&nbsp;&nbsp;&nbsp;&nbsp;&nbsp;mittere equum medios per ignis.
</p>

<p>

Sic tauriformis uoluitur Aufidus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>25</FONT> <BR>
qui regna Dauni praefluit Apuli,<BR>
&nbsp;&nbsp;&nbsp;&nbsp;&nbsp;cum saeuit horrendamque cultis<BR>
&nbsp;&nbsp;&nbsp;&nbsp;&nbsp;diluuiem meditatur agris,
</p>

<p>

ut barbarorum Claudius agmina<BR>
ferrata uasto diruit impetu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>30</FONT><BR>
&nbsp;&nbsp;&nbsp;&nbsp;&nbsp;primosque et extremos metendo<BR>
&nbsp;&nbsp;&nbsp;&nbsp;&nbsp;strauit humum sine clade uictor,
</p>

<p>

te copias, te consilium et tuos<BR>
praebente diuos. Nam tibi quo die<BR>
&nbsp;&nbsp;&nbsp;&nbsp;&nbsp;portus Alexandrea supplex&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>35</FONT><BR>
&nbsp;&nbsp;&nbsp;&nbsp;&nbsp;et uacuam patefecit aulam,
</p>

<p>

Fortuna lustro prospera tertio<BR>
belli secundos reddidit exitus<BR>
&nbsp;&nbsp;&nbsp;&nbsp;&nbsp;laudemque et optatum peractis<BR>
&nbsp;&nbsp;&nbsp;&nbsp;&nbsp;imperiis decus arrogauit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>40</FONT>
</p>

<p>

Te Cantaber non ante domabilis<BR>
Medusque et Indus, te profugus Scythes<BR>
&nbsp;&nbsp;&nbsp;&nbsp;&nbsp;miratur, o tutela praesens<BR>
&nbsp;&nbsp;&nbsp;&nbsp;&nbsp;Italiae dominaeque Romae;
</p>

<p>

 te fontium qui celat origines&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>45</FONT><BR>
Nilusque et Hister, te rapidus Tigris,<BR>
&nbsp;&nbsp;&nbsp;&nbsp;&nbsp;te beluosus qui remotis<BR>
&nbsp;&nbsp;&nbsp;&nbsp;&nbsp;obstrepit Oceanus Britannis,
</p>

<p>

te non pauentis funera Galliae<BR>
duraeque tellus audit Hiberiae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>50</FONT><BR>
&nbsp;&nbsp;&nbsp;&nbsp;&nbsp;te caede gaudentes Sygambri<BR>
&nbsp;&nbsp;&nbsp;&nbsp;&nbsp;compositis uenerantur armis.
</p>

<P class=shortborder></p>

<p>

<B>XV</B>

</p>

<p>

Phoebus uolentem proelia me loqui<BR>
uictas et urbes increpuit lyra,<BR>
&nbsp;&nbsp;&nbsp;&nbsp;&nbsp;ne parua Tyrrhenum per aequor<BR>
&nbsp;&nbsp;&nbsp;&nbsp;&nbsp;uela darem. Tua, Caesar, aetas
</p>

<p>

 fruges et agris rettulit uberes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR>
et signa nostro restituit Ioui<BR>
&nbsp;&nbsp;&nbsp;&nbsp;&nbsp;derepta Parthorum superbis<BR>
&nbsp;&nbsp;&nbsp;&nbsp;&nbsp;postibus et uacuum duellis
</p>

<p>

Ianum Quirini clausit et ordinem<BR>
rectum euaganti frena licentiae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>
&nbsp;&nbsp;&nbsp;&nbsp;&nbsp;iniecit emouitque culpas<BR>
&nbsp;&nbsp;&nbsp;&nbsp;&nbsp;et ueteres reuocauit artes
</p>

<p>

per quas Latinum nomen et Italae<BR>
creuere uires famaque et imperi<BR>
&nbsp;&nbsp;&nbsp;&nbsp;&nbsp;porrecta maiestas ad ortus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR>
&nbsp;&nbsp;&nbsp;&nbsp;&nbsp;solis ab Hesperio cubili.
</p>

<p>

Custode rerum Caesare non furor<BR>
ciuilis aut uis exiget otium,<BR>
&nbsp;&nbsp;&nbsp;&nbsp;&nbsp;non ira, quae procudit enses<BR>
&nbsp;&nbsp;&nbsp;&nbsp;&nbsp;et miseras inimicat urbes.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT>
</p>

<p>

Non qui profundum Danuuium bibunt<BR>
edicta rumpent Iulia, non Getae,<BR>
&nbsp;&nbsp;&nbsp;&nbsp;&nbsp;non Seres infidique Persae,<BR>
&nbsp;&nbsp;&nbsp;&nbsp;&nbsp;non Tanain prope flumen orti.
</p>

<p>

 Nosque et profestis lucibus et sacris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>25</FONT><BR>
inter iocosi munera Liberi<BR>
&nbsp;&nbsp;&nbsp;&nbsp;&nbsp;cum prole matronisque nostris<BR>
&nbsp;&nbsp;&nbsp;&nbsp;&nbsp;rite deos prius adprecati,
</p>

<p>

uirtute functos more patrum duces<BR>
Lydis remixto carmine tibiis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>30</FONT><BR>
&nbsp;&nbsp;&nbsp;&nbsp;&nbsp;Troiamque et Anchisen et almae<BR>
&nbsp;&nbsp;&nbsp;&nbsp;&nbsp;progeniem Veneris canemus.
</p>

<P class=shortborder></p>

<p>

<B>CARMEN SAECVLARE</B>

</p>

<p>

Phoebe siluarumque potens Diana,<BR>
lucidum caeli decus, o colendi<BR>
semper et culti, date quae precamur<BR>
&nbsp;&nbsp;&nbsp;&nbsp;&nbsp;tempore sacro,
</p>

<p>

 quo Sibyllini monuere uersus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR>
uirgines lectas puerosque castos<BR>
dis, quibus septem placuere colles,<BR>
&nbsp;&nbsp;&nbsp;&nbsp;&nbsp;dicere carmen.
</p>

<p>

Alme Sol, curru nitido diem qui<BR>
promis et celas aliusque et idem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>
nasceris, possis nihil urbe Roma<BR>
&nbsp;&nbsp;&nbsp;&nbsp;&nbsp;uisere maius.
</p>

<p>

Rite maturos aperire partus<BR>
lenis, Ilithyia, tuere matres,<BR>
 siue tu Lucina probas uocari&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR>
&nbsp;&nbsp;&nbsp;&nbsp;&nbsp;seu Genitalis:
</p>

<p>

diua, producas subolem patrumque<BR>
prosperes decreta super iugandis<BR>
feminis prolisque nouae feraci<BR>
&nbsp;&nbsp;&nbsp;&nbsp;&nbsp;lege marita,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT>
</p>

<p>

certus undenos deciens per annos<BR>
orbis ut cantus referatque ludos<BR>
ter die claro totiensque grata<BR>
&nbsp;&nbsp;&nbsp;&nbsp;&nbsp;nocte frequentis.
</p>

<p>

 Vosque ueraces cecinisse, Parcae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>25</FONT><BR>
quod semel dictum est stabilisque rerum<BR>
terminus seruet, bona iam peractis<BR>
&nbsp;&nbsp;&nbsp;&nbsp;&nbsp;iungite fata.
</p>

<p>

Fertilis frugum pecorisque Tellus<BR>
spicea donet Cererem corona;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>30</FONT><BR>
nutriant fetus et aquae salubres<BR>
&nbsp;&nbsp;&nbsp;&nbsp;&nbsp;et Iouis aurae.
</p>

<p>

Condito mitis placidusque telo<BR>
supplices audi pueros, Apollo;<BR>
siderum regina bicornis, audi,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>35</FONT> <BR>
&nbsp;&nbsp;&nbsp;&nbsp;&nbsp;Luna, puellas.
</p>

<p>

Roma si uestrum est opus Iliaque<BR>
litus Etruscum tenuere turmae,<BR>
iussa pars mutare Lares et urbem<BR>
&nbsp;&nbsp;&nbsp;&nbsp;&nbsp;sospite cursu,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>40</FONT>
</p>

<p>

cui per ardentem sine fraude Troiam<BR>
castus Aeneas patriae superstes<BR>
liberum muniuit iter, daturus<BR>
&nbsp;&nbsp;&nbsp;&nbsp;&nbsp;plura relictis:
</p>

<p>

 di, probos mores docili iuuentae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>45</FONT><BR>
di, senectuti placidae quietem,<BR>
Romulae genti date remque prolemque<BR>
&nbsp;&nbsp;&nbsp;&nbsp;&nbsp;et decus omne;
</p>

<p>

quaeque uos bobus ueneratur albis<BR>
clarus Anchisae Venerisque sanguis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>50</FONT><BR>
impetret, bellante prior, iacentem<BR>
&nbsp;&nbsp;&nbsp;&nbsp;&nbsp;lenis in hostem.
</p>

<p>

Iam mari terraque manus potentis<BR>
Medus Albanasque timet securis;<BR>
 iam Scythae responsa petunt, superbi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>55</FONT><BR>
&nbsp;&nbsp;&nbsp;&nbsp;&nbsp;nuper et Indi;
</p>

<p>

iam Fides et Pax et Honor Pudorque<BR>
priscus et neglecta redire Virtus<BR>
audet apparetque beata pleno<BR>
&nbsp;&nbsp;&nbsp;&nbsp;&nbsp;Copia cornu;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>60</FONT>
</p>

<p>

augur et fulgente decorus arcu<BR>
Phoebus acceptusque nouem Camenis,<BR>
qui salutari leuat arte fessos<BR>
&nbsp;&nbsp;&nbsp;&nbsp;&nbsp;corporis artus,
</p>

<p>

si Palatinas uidet aequus arces,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>65</FONT> <BR>
remque Romanam Latiumque felix<BR>
alterum in lustrum meliusque semper<BR>
&nbsp;&nbsp;&nbsp;&nbsp;&nbsp;prorogat aeuum;
</p>

<p>

quaeque Auentinum tenet Algidumque,<BR>
quidecim Diana preces uirorum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>70</FONT><BR>
curat et uotis puerorum amicas<BR>
&nbsp;&nbsp;&nbsp;&nbsp;&nbsp;applicat auris.
</p>

<p>

Haec Iouem sentire deosque cunctos<BR>
spem bonam certamque domum reporto,<BR>
 doctus et Phoebi chorus et Dianae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>75</FONT><BR>
&nbsp;&nbsp;&nbsp;&nbsp;&nbsp;dicere laudes.
</P>

<div class="footer">
	<p>
		<a href="/hor.html">Horace</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY>
</HTML>