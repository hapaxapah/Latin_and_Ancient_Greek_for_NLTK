<html>
	<head>
		<title>
			Horace: Epodes
		</title>
		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>
<p class=pagehead>EPODON Q. HORATII FLACCI LIBER

</P>

<P class=smallborder></P>

<P class=margin>
<A HREF="#I">I</A>&nbsp;&nbsp;	<A HREF="#II">II</A>&nbsp;&nbsp;	<A HREF="#III">III</A>&nbsp;&nbsp;	<A HREF="#IV">IV</A>&nbsp;&nbsp;	<A HREF="#V">V</A>&nbsp;&nbsp;	<A HREF="#VI">VI</A>&nbsp;&nbsp;	<A HREF="#VII">VII</A>&nbsp;&nbsp;	<A HREF="#VIII">VIII</A>&nbsp;&nbsp;	<A HREF="#IX">IX</A>&nbsp;&nbsp;	<A HREF="#X">X</A>&nbsp;&nbsp;	<A HREF="#XI">XI</A>&nbsp;&nbsp;	<A HREF="#XII">XII</A>&nbsp;&nbsp;	<A HREF="#XIII">XIII</A>&nbsp;&nbsp;	<A HREF="#XIV">XIV</A>&nbsp;&nbsp;	<A HREF="#XV">XV</A>&nbsp;&nbsp;	<A HREF="#XVI">XVI</A>&nbsp;&nbsp;	<A HREF="#XVII">XVII</A>
</p>

<P class=smallborder></P>

<P>
<B><A NAME="I">I</A></B>  
</p>

<P>
Ibis Liburnis inter alta navium,<BR>
&nbsp;&nbsp;&nbsp;&nbsp;&nbsp; amice, propugnacula,<BR>
paratus omne Caesaris periculum<BR>
&nbsp;&nbsp;&nbsp;&nbsp;&nbsp; subire, Maecenas, tuo:<BR>
quid nos, quibus te vita sit superstite<BR>
&nbsp;&nbsp;&nbsp;&nbsp;&nbsp; iucunda, si contra, gravis?<BR>
utrumne iussi persequemur otium<BR>
&nbsp;&nbsp;&nbsp;&nbsp;&nbsp; non dulce, ni tecum simul,<BR>
an hunc laborem mente laturi, decet<BR>
&nbsp;&nbsp;&nbsp;&nbsp;&nbsp; qua ferre non mollis viros?<BR>
feremus et te vel per Alpium iuga<BR>
&nbsp;&nbsp;&nbsp;&nbsp;&nbsp; inhospitalem et Caucasum<BR>
vel occidentis usque ad ultimum sinum<BR>
&nbsp;&nbsp;&nbsp;&nbsp;&nbsp; forti sequemur pectore.<BR>
roges, tuom labore quid iuvem meo,<BR>
&nbsp;&nbsp;&nbsp;&nbsp;&nbsp; inbellis ac firmus parum?<BR>
comes minore sum futurus in metu,<BR>
&nbsp;&nbsp;&nbsp;&nbsp;&nbsp; qui maior absentis habet:<BR>
ut adsidens inplumibus pullis avis<BR>
&nbsp;&nbsp;&nbsp;&nbsp;&nbsp; serpentium adlapsus timet<BR>
magis relictis, non, ut adsit, auxili<BR>
&nbsp;&nbsp;&nbsp;&nbsp;&nbsp; latura plus praesentibus.<BR>
libenter hoc et omne militabitur<BR>
&nbsp;&nbsp;&nbsp;&nbsp;&nbsp; bellum in tuae spem gratiae,<BR>
non ut iuvencis inligata pluribus<BR>
&nbsp;&nbsp;&nbsp;&nbsp;&nbsp; aratra nitantur meis<BR>
pecusve Calabris ante Sidus fervidum<BR>
&nbsp;&nbsp;&nbsp;&nbsp;&nbsp; Lucana mutet pascuis<BR>
neque ut superni villa candens Tusculi<BR>
&nbsp;&nbsp;&nbsp;&nbsp;&nbsp; Circaea tangat moenia:<BR>
satis superque me benignitas tua<BR>
&nbsp;&nbsp;&nbsp;&nbsp;&nbsp; ditavit, haud paravero<BR>
quod aut avarus ut Chremes terra premam,<BR>
&nbsp;&nbsp;&nbsp;&nbsp;&nbsp; discinctus aut perdam nepos.
</p>

<P class=shortborder></p>

<P>
<B><A NAME="II">II</A></B>  
</p>

<P>
'Beatus ille qui procul negotiis,<BR>
&nbsp;&nbsp;&nbsp;&nbsp;&nbsp; ut prisca gens mortalium,<BR>
paterna rura bubus exercet suis<BR>
&nbsp;&nbsp;&nbsp;&nbsp;&nbsp; solutus omni faenore<BR>
neque excitatur classico miles truci<BR>
&nbsp;&nbsp;&nbsp;&nbsp;&nbsp; neque horret iratum mare<BR>
forumque vitat et superba civium<BR>
&nbsp;&nbsp;&nbsp;&nbsp;&nbsp; potentiorum limina.<BR>
ergo aut adulta vitium propagine<BR>
&nbsp;&nbsp;&nbsp;&nbsp;&nbsp; altas maritat populos<BR>
aut in reducta valle mugientium<BR>
&nbsp;&nbsp;&nbsp;&nbsp;&nbsp; prospectat errantis greges<BR>
inutilisque falce ramos amputans<BR>
&nbsp;&nbsp;&nbsp;&nbsp;&nbsp; feliciores inserit<BR>
aut pressa puris mella condit amphoris<BR>
&nbsp;&nbsp;&nbsp;&nbsp;&nbsp; aut tondet infirmas ovis.<BR>
vel cum decorum mitibus pomis caput<BR>
&nbsp;&nbsp;&nbsp;&nbsp;&nbsp; Autumnus agris extulit,<BR>
ut gaudet insitiva decerpens pira<BR>
&nbsp;&nbsp;&nbsp;&nbsp;&nbsp; certantem et uvam purpurae,<BR>
qua muneretur te, Priape, et te, pater<BR>
&nbsp;&nbsp;&nbsp;&nbsp;&nbsp; Silvane, tutor finium.<BR>
libet iacere modo sub antiqua ilice,<BR>
&nbsp;&nbsp;&nbsp;&nbsp;&nbsp; modo in tenaci gramine:<BR>
labuntur altis interim ripis aquae,<BR>
&nbsp;&nbsp;&nbsp;&nbsp;&nbsp; queruntur in Silvis aves<BR>
frondesque lymphis obstrepunt manantibus,<BR>
&nbsp;&nbsp;&nbsp;&nbsp;&nbsp; somnos quod invitet levis.<BR>
at cum tonantis annus hibernus Iovis<BR>
&nbsp;&nbsp;&nbsp;&nbsp;&nbsp; imbris nivisque conparat,<BR>
aut trudit acris hinc et hinc multa cane<BR>
&nbsp;&nbsp;&nbsp;&nbsp;&nbsp; apros in obstantis plagas<BR>
aut amite levi rara tendit retia<BR>
&nbsp;&nbsp;&nbsp;&nbsp;&nbsp; turdis edacibus dolos<BR>
pavidumque leporem et advenam laqueo gruem<BR>
&nbsp;&nbsp;&nbsp;&nbsp;&nbsp; iucunda captat praemia.<BR>
quis non malarum quas amor curas habet<BR>
&nbsp;&nbsp;&nbsp;&nbsp;&nbsp; haec inter obliviscitur?<BR>
quodsi pudica mulier in partem iuvet<BR>
&nbsp;&nbsp;&nbsp;&nbsp;&nbsp; domum atque dulcis liberos,<BR>
Sabina qualis aut perusta Solibus<BR>
&nbsp;&nbsp;&nbsp;&nbsp;&nbsp; pernicis uxor Apuli,<BR>
sacrum vetustis exstruat lignis focum<BR>
&nbsp;&nbsp;&nbsp;&nbsp;&nbsp; lassi Sub adventum viri<BR>
claudensque textis cratibus laetum pecus<BR>
&nbsp;&nbsp;&nbsp;&nbsp;&nbsp; distenta siccet ubera<BR>
et horna dulci vina promens dolio<BR>
&nbsp;&nbsp;&nbsp;&nbsp;&nbsp; dapes inemptas adparet:<BR>
non me Lucrina iuverint conchylia<BR>
&nbsp;&nbsp;&nbsp;&nbsp;&nbsp; magisve rhombus aut scari,<BR>
siquos Eois intonata fluctibus<BR>
&nbsp;&nbsp;&nbsp;&nbsp;&nbsp; hiems ad hoc vertat mare,<BR>
non Afra avis descendat in ventrem meum,<BR>
&nbsp;&nbsp;&nbsp;&nbsp;&nbsp; non attagen Ionicus<BR>
iucundior quam lecta de pinguissimis<BR>
&nbsp;&nbsp;&nbsp;&nbsp;&nbsp; oliva ramis arborum<BR>
aut herba lapathi prata amantis et gravi<BR>
&nbsp;&nbsp;&nbsp;&nbsp;&nbsp; malvae salubres corpori<BR>
vel agna festis caesa Terminalibus<BR>
&nbsp;&nbsp;&nbsp;&nbsp;&nbsp; vel haedus ereptus lupo.<BR>
has inter epulas ut iuvat pastas ovis<BR>
&nbsp;&nbsp;&nbsp;&nbsp;&nbsp; videre properantis domum,<BR>
videre fessos vomerem inversum boves<BR>
&nbsp;&nbsp;&nbsp;&nbsp;&nbsp; collo trahentis languido<BR>
positosque vernas, ditis examen domus,<BR>
&nbsp;&nbsp;&nbsp;&nbsp;&nbsp; circum renidentis Laris.'<BR>
haec ubi locutus faenerator Alfius,<BR>
&nbsp;&nbsp;&nbsp;&nbsp;&nbsp; iam iam futurus rusticus,<BR>
omnem redegit idibus pecuniam,<BR>
&nbsp;&nbsp;&nbsp;&nbsp;&nbsp; quaerit kalendis ponere.
</p>

<P class=shortborder></p>

<P>
<B><A NAME="III">III</A></B>  
</p>

<P>
Parentis olim siquis inpia manu<BR>
&nbsp;&nbsp;&nbsp;&nbsp;&nbsp; senile guttur fregerit,<BR>
edit cicutis alium nocentius.<BR>
&nbsp;&nbsp;&nbsp;&nbsp;&nbsp; o dura messorum ilia.<BR>
quid hoc veneni saevit in praecordiis?<BR>
&nbsp;&nbsp;&nbsp;&nbsp;&nbsp; num viperinus his cruor<BR>
incoctus herbis me fefellit? an malas<BR>
&nbsp;&nbsp;&nbsp;&nbsp;&nbsp; Canidia tractavit dapes?<BR>
ut Argonautas praeter omnis candidum<BR>
&nbsp;&nbsp;&nbsp;&nbsp;&nbsp; Medea mirata est ducem,<BR>
ignota tauris inligaturum iuga<BR>
&nbsp;&nbsp;&nbsp;&nbsp;&nbsp; perunxit hoc Iasonem,<BR>
hoc delibutis ulta donis paelicem<BR>
&nbsp;&nbsp;&nbsp;&nbsp;&nbsp; serpente fugit alite.<BR>
nec tantus umquam Siderum insedit vapor<BR>
&nbsp;&nbsp;&nbsp;&nbsp;&nbsp; siticulosae Apuliae<BR>
nec munus umeris efficacis Herculis<BR>
&nbsp;&nbsp;&nbsp;&nbsp;&nbsp; inarsit aestuosius.<BR>
at siquid umquam tale concupiveris,<BR>
&nbsp;&nbsp;&nbsp;&nbsp;&nbsp; iocose Maecenas, precor,<BR>
manum puella savio opponat tuo,<BR>
&nbsp;&nbsp;&nbsp;&nbsp;&nbsp; extrema et in sponda cubet.
</p>

<P class=shortborder></p>

<P>
<B><A NAME="IV">IV</A></B>  
</p>

<P>
Lupis et agnis quanta Sortito obtigit,<BR>
&nbsp;&nbsp;&nbsp;&nbsp;&nbsp; tecum mihi discordia est,<BR>
Hibericis peruste funibus latus<BR>
&nbsp;&nbsp;&nbsp;&nbsp;&nbsp; et crura dura compede.<BR>
licet superbus ambules pecunia,<BR>
&nbsp;&nbsp;&nbsp;&nbsp;&nbsp; fortuna non mutat genus.<BR>
videsne, sacram metiente te viam<BR>
&nbsp;&nbsp;&nbsp;&nbsp;&nbsp; cum bis trium ulnarum toga,<BR>
ut ora vertat huc et huc euntium<BR>
&nbsp;&nbsp;&nbsp;&nbsp;&nbsp; liberrima indignatio?<BR>
'sectus flagellis hic triumviralibus<BR>
&nbsp;&nbsp;&nbsp;&nbsp;&nbsp; praeconis ad fastidium<BR>
arat Falerni mille fundi iugera<BR>
&nbsp;&nbsp;&nbsp;&nbsp;&nbsp; et Appiam mannis terit<BR>
sedilibusque magnus in primis eques<BR>
&nbsp;&nbsp;&nbsp;&nbsp;&nbsp; Othone contempto sedet.<BR>
quid attinet tot ora navium gravi<BR>
&nbsp;&nbsp;&nbsp;&nbsp;&nbsp; rostrata duci pondere<BR>
contra latrones atque servilem manum<BR>
&nbsp;&nbsp;&nbsp;&nbsp;&nbsp; hoc, hoc tribuno militum?'
</p>

<P class=shortborder></p>

<P>
<B><A NAME="V">V</A></B>  
</p>

<P>
'At o deorum quidquid in caelo regit<BR>
&nbsp;&nbsp;&nbsp;&nbsp;&nbsp; terras et humanum genus,<BR>
quid iste fert tumultus aut quid omnium<BR>
&nbsp;&nbsp;&nbsp;&nbsp;&nbsp; voltus in unum me truces?<BR>
per liberos te, si vocata partubus<BR>
&nbsp;&nbsp;&nbsp;&nbsp;&nbsp; Lucina veris adfuit,<BR>
per hoc inane purpurae decus precor,<BR>
&nbsp;&nbsp;&nbsp;&nbsp;&nbsp; per inprobaturum haec Iovem,<BR>
quid ut noverca me intueris aut uti<BR>
&nbsp;&nbsp;&nbsp;&nbsp;&nbsp; petita ferro belua?'<BR>
ut haec trementi questus ore constitit<BR>
&nbsp;&nbsp;&nbsp;&nbsp;&nbsp; insignibus raptis puer,<BR>
inpube corpus, quale posset inpia<BR>
&nbsp;&nbsp;&nbsp;&nbsp;&nbsp; mollire Thracum pectora:<BR>
Canidia, brevibus illigata viperis<BR>
&nbsp;&nbsp;&nbsp;&nbsp;&nbsp; crinis et incomptum caput,<BR>
iubet sepulcris caprificos erutas,<BR>
&nbsp;&nbsp;&nbsp;&nbsp;&nbsp; iubet cupressos funebris<BR>
et uncta turpis ova ranae Sanguine<BR>
&nbsp;&nbsp;&nbsp;&nbsp;&nbsp; plumamque nocturnae strigis<BR>
herbasque, quas Iolcos atque Hiberia<BR>
&nbsp;&nbsp;&nbsp;&nbsp;&nbsp; mittit venenorum ferax,<BR>
et ossa ab ore rapta ieiunae canis<BR>
&nbsp;&nbsp;&nbsp;&nbsp;&nbsp; flammis aduri Colchicis.<BR>
at expedita Sagana, per totam domum<BR>
&nbsp;&nbsp;&nbsp;&nbsp;&nbsp; spargens Avernalis aquas,<BR>
horret capillis ut marinus asperis<BR>
&nbsp;&nbsp;&nbsp;&nbsp;&nbsp; echinus aut Laurens aper.<BR>
abacta nulla Veia conscientia<BR>
&nbsp;&nbsp;&nbsp;&nbsp;&nbsp; ligonibus duris humum<BR>
exhauriebat, ingemens laboribus,<BR>
&nbsp;&nbsp;&nbsp;&nbsp;&nbsp; quo posset infossus puer<BR>
longo die bis terque mutatae dapis<BR>
&nbsp;&nbsp;&nbsp;&nbsp;&nbsp; inemori spectaculo,<BR>
cum promineret ore, quantum exstant aqua<BR>
&nbsp;&nbsp;&nbsp;&nbsp;&nbsp; suspensa mento corpora;<BR>
exsucta uti medulla et aridum iecur<BR>
&nbsp;&nbsp;&nbsp;&nbsp;&nbsp; amoris esset poculum,<BR>
interminato cum semel fixae cibo<BR>
&nbsp;&nbsp;&nbsp;&nbsp;&nbsp; intabuissent pupulae.<BR>
non defuisse masculae libidinis<BR>
&nbsp;&nbsp;&nbsp;&nbsp;&nbsp; Ariminensem Foliam<BR>
et otiosa credidit Neapolis<BR>
&nbsp;&nbsp;&nbsp;&nbsp;&nbsp; et omne vicinum oppidum,<BR>
quae sidera excantata voce Thessala<BR>
&nbsp;&nbsp;&nbsp;&nbsp;&nbsp; lunamque caelo deripit.<BR>
hic inresectum saeva dente livido<BR>
&nbsp;&nbsp;&nbsp;&nbsp;&nbsp; Canidia rodens pollicem<BR>
quid dixit aut quid tacuit? 'o rebus meis<BR>
&nbsp;&nbsp;&nbsp;&nbsp;&nbsp; non infideles arbitrae,<BR>
Nox et Diana, quae silentium regis,<BR>
&nbsp;&nbsp;&nbsp;&nbsp;&nbsp; arcana cum fiunt sacra,<BR>
nunc, nunc adeste, nunc in hostilis domos<BR>
&nbsp;&nbsp;&nbsp;&nbsp;&nbsp; iram atque numen vertite.<BR>
formidulosis cum latent silvis ferae<BR>
&nbsp;&nbsp;&nbsp;&nbsp;&nbsp; dulci sopore languidae,<BR>
senem, quod omnes rideant, adulterum<BR>
&nbsp;&nbsp;&nbsp;&nbsp;&nbsp; latrent Suburanae canes<BR>
nardo perunctum, quale non perfectius<BR>
&nbsp;&nbsp;&nbsp;&nbsp;&nbsp; meae laborarint manus.<BR>
quid accidit? cur dira barbarae minus<BR>
&nbsp;&nbsp;&nbsp;&nbsp;&nbsp; venena Medeae valent,<BR>
quibus Superbam fugit ulta paelicem,<BR>
&nbsp;&nbsp;&nbsp;&nbsp;&nbsp; magni Creontis filiam,<BR>
cum palla, tabo munus imbutum, novam<BR>
&nbsp;&nbsp;&nbsp;&nbsp;&nbsp; incendio nuptam abstulit?<BR>
atqui nec herba nec latens in asperis<BR>
&nbsp;&nbsp;&nbsp;&nbsp;&nbsp; radix fefellit me locis.<BR>
indormit unctis omnium cubilibus<BR>
&nbsp;&nbsp;&nbsp;&nbsp;&nbsp; oblivione paelicum?<BR>
a, a, solutus ambulat veneficae<BR>
&nbsp;&nbsp;&nbsp;&nbsp;&nbsp; scientioris carmine.<BR>
non usitatis, Vare, potionibus,<BR>
&nbsp;&nbsp;&nbsp;&nbsp;&nbsp; o multa fleturum caput,<BR>
ad me recurres nec vocata mens tua<BR>
&nbsp;&nbsp;&nbsp;&nbsp;&nbsp; Marsis redibit vocibus.<BR>
maius parabo, maius infundam tibi<BR>
&nbsp;&nbsp;&nbsp;&nbsp;&nbsp; fastidienti poculum<BR>
priusque caelum Sidet inferius mari<BR>
&nbsp;&nbsp;&nbsp;&nbsp;&nbsp; tellure porrecta super<BR>
quam non amore sic meo flagres uti<BR>
&nbsp;&nbsp;&nbsp;&nbsp;&nbsp; bitumen atris ignibus.'<BR>
sub haec puer iam non, ut ante, mollibus<BR>
&nbsp;&nbsp;&nbsp;&nbsp;&nbsp; lenire verbis inpias,<BR>
sed dubius unde rumperet silentium,<BR>
&nbsp;&nbsp;&nbsp;&nbsp;&nbsp; misit Thyesteas preces:<BR>
'venena maga non fas nefasque, non valent<BR>
&nbsp;&nbsp;&nbsp;&nbsp;&nbsp; convertere humanam vicem.<BR>
diris agam vos: dira detestatio<BR>
&nbsp;&nbsp;&nbsp;&nbsp;&nbsp; nulla expiatur victima.<BR>
quin, ubi perire iussus exspiravero,<BR>
&nbsp;&nbsp;&nbsp;&nbsp;&nbsp; nocturnus occurram Furor<BR>
petamque voltus umbra curvis unguibus,<BR>
&nbsp;&nbsp;&nbsp;&nbsp;&nbsp; quae vis deorum est Manium,<BR>
et inquietis adsidens praecordiis<BR>
&nbsp;&nbsp;&nbsp;&nbsp;&nbsp; pavore somnos auferam.<BR>
vos turba vicatim hinc et hinc saxis petens<BR>
&nbsp;&nbsp;&nbsp;&nbsp;&nbsp; contundet obscaenas anus;<BR>
post insepulta membra different lupi<BR>
&nbsp;&nbsp;&nbsp;&nbsp;&nbsp; et Esquilinae alites<BR>
neque hoc parentes, heu mihi superstites,<BR>
&nbsp;&nbsp;&nbsp;&nbsp;&nbsp; effugerit spectaculum.'
</p>

<P class=shortborder></p>

<P>
<B><A NAME="VI">VI</A></B>  
</p>

<P>
Quid inmerentis hospites vexas, canis<BR>
&nbsp;&nbsp;&nbsp;&nbsp;&nbsp; ignavos adversum lupos?<BR>
quin huc inanis, si potes, vertis minas<BR>
&nbsp;&nbsp;&nbsp;&nbsp;&nbsp; et me remorsurum petis?<BR>
nam qualis aut Molossus aut fulvos Lacon,<BR>
&nbsp;&nbsp;&nbsp;&nbsp;&nbsp; amica vis pastoribus,<BR>
agam per altas aure sublata nivis<BR>
&nbsp;&nbsp;&nbsp;&nbsp;&nbsp; quaecumque praecedet fera;<BR>
tu, cum timenda voce complesti nemus,<BR>
&nbsp;&nbsp;&nbsp;&nbsp;&nbsp; proiectum odoraris cibum.<BR>
cave, cave, namque in malos asperrimus<BR>
&nbsp;&nbsp;&nbsp;&nbsp;&nbsp; parata tollo cornua,<BR>
qualis Lycambae spretus infido gener<BR>
&nbsp;&nbsp;&nbsp;&nbsp;&nbsp; aut acer hostis Bupalo.<BR>
an si quis atro dente me petiverit,<BR>
&nbsp;&nbsp;&nbsp;&nbsp;&nbsp; inultus ut flebo puer?
</p>

<P class=shortborder></p>

<P>
<B><A NAME="VII">VII</A></B>  
</p>

<P>
Quo, quo scelesti ruitis? aut cur dexteris<BR>
&nbsp;&nbsp;&nbsp;&nbsp;&nbsp; aptantur enses conditi?<BR>
parumne campis atque Neptuno super<BR>
&nbsp;&nbsp;&nbsp;&nbsp;&nbsp; fusum est Latini sanguinis,<BR>
non ut superbas invidae Karthaginis<BR>
&nbsp;&nbsp;&nbsp;&nbsp;&nbsp; Romanus arces ureret,<BR>
intactus aut Britannus ut descenderet<BR>
&nbsp;&nbsp;&nbsp;&nbsp;&nbsp; sacra catenatus via,<BR>
sed ut Secundum vota Parthorum sua<BR>
&nbsp;&nbsp;&nbsp;&nbsp;&nbsp; Vrbs haec periret dextera?<BR>
neque hic lupis mos nec fuit leonibus<BR>
&nbsp;&nbsp;&nbsp;&nbsp;&nbsp; umquam nisi in dispar feris.<BR>
furorne caecos an rapit vis acrior<BR>
&nbsp;&nbsp;&nbsp;&nbsp;&nbsp; an culpa? responsum date.<BR>
tacent et albus ora pallor inficit<BR>
&nbsp;&nbsp;&nbsp;&nbsp;&nbsp; mentesque perculsae Stupent.<BR>
sic est: acerba fata Romanos agunt<BR>
&nbsp;&nbsp;&nbsp;&nbsp;&nbsp; scelusque fraternae necis,<BR>
ut inmerentis fluxit in terram Remi<BR>
&nbsp;&nbsp;&nbsp;&nbsp;&nbsp; sacer nepotibus cruor.
</p>

<P class=shortborder></p>

<P>
<B><A NAME="VIII">VIII</A></B>  
</p>

<P>
Rogare longo putidam te saeculo,<BR>
&nbsp;&nbsp;&nbsp;&nbsp;&nbsp; viris quid enervet meas,<BR>
cum sit tibi dens ater et rugis vetus<BR>
&nbsp;&nbsp;&nbsp;&nbsp;&nbsp; frontem senectus exaret<BR>
hietque turpis inter aridas natis<BR>
&nbsp;&nbsp;&nbsp;&nbsp;&nbsp; podex velut crudae bovis.<BR>
sed incitat me pectus et mammae putres<BR>
&nbsp;&nbsp;&nbsp;&nbsp;&nbsp; equina quales ubera<BR>
venterque mollis et femur tumentibus<BR>
&nbsp;&nbsp;&nbsp;&nbsp;&nbsp; exile suris additum.<BR>
esto beata, funus atque imagines<BR>
&nbsp;&nbsp;&nbsp;&nbsp;&nbsp; ducant triumphales tuom<BR>
nec sit marita, quae rotundioribus<BR>
&nbsp;&nbsp;&nbsp;&nbsp;&nbsp; onusta bacis ambulet.<BR>
quid? quod libelli Stoici inter Sericos<BR>
&nbsp;&nbsp;&nbsp;&nbsp;&nbsp; iacere pulvillos amant,<BR>
inlitterati num minus nervi rigent<BR>
&nbsp;&nbsp;&nbsp;&nbsp;&nbsp; minusve languet fascinum?<BR>
quod ut superbo povoces ab inguine,<BR>
&nbsp;&nbsp;&nbsp;&nbsp;&nbsp; ore adlaborandum est tibi.
</p>

<P class=shortborder></p>

<P>
<B><A NAME="IX">IX</A></B>  
</p>

<P>
Quando repositum Caecubum ad festas dapes<BR>
&nbsp;&nbsp;&nbsp;&nbsp;&nbsp; victore laetus Caesare<BR>
tecum sub alta---sic Iovi gratum---domo,<BR>
&nbsp;&nbsp;&nbsp;&nbsp;&nbsp; beate Maecenas, bibam<BR>
sonante mixtum tibiis carmen lyra,<BR>
&nbsp;&nbsp;&nbsp;&nbsp;&nbsp; hac Dorium, illis barbarum?<BR>
ut nuper, actus cum freto Neptunius<BR>
&nbsp;&nbsp;&nbsp;&nbsp;&nbsp; dux fugit ustis navibus<BR>
minatus Vrbi vincla, quae detraxerat<BR>
&nbsp;&nbsp;&nbsp;&nbsp;&nbsp; servis amicus perfidis.<BR>
Romanus eheu---posteri negabitis---<BR>
&nbsp;&nbsp;&nbsp;&nbsp;&nbsp; emancipatus feminae<BR>
fert vallum et arma miles et spadonibus<BR>
&nbsp;&nbsp;&nbsp;&nbsp;&nbsp; servire rugosis potest<BR>
interque signa turpe militaria<BR>
&nbsp;&nbsp;&nbsp;&nbsp;&nbsp; sol adspicit conopium.<BR>
 ad hunc frementis verterunt bis mille equos<BR>
&nbsp;&nbsp;&nbsp;&nbsp;&nbsp; Galli canentes Caesarem<BR>
hostiliumque navium portu latent<BR>
&nbsp;&nbsp;&nbsp;&nbsp;&nbsp; puppes sinistrorsum citae.<BR>
io Triumphe, tu moraris aureos<BR>
&nbsp;&nbsp;&nbsp;&nbsp;&nbsp; currus et intactas boves?<BR>
io Triumphe, nec Iugurthino parem<BR>
&nbsp;&nbsp;&nbsp;&nbsp;&nbsp; bello reportasti ducem<BR>
neque Africanum, cui super Karthaginem<BR>
&nbsp;&nbsp;&nbsp;&nbsp;&nbsp; virtus Sepulcrum condidit.<BR>
terra marique victus hostis Punico<BR>
&nbsp;&nbsp;&nbsp;&nbsp;&nbsp; lugubre mutavit sagum.<BR>
aut ille centum nobilem Cretam urbibus<BR>
&nbsp;&nbsp;&nbsp;&nbsp;&nbsp; ventis iturus non suis<BR>
exercitatas aut petit Syrtis noto<BR>
&nbsp;&nbsp;&nbsp;&nbsp;&nbsp; aut fertur incerto mari.<BR>
capaciores adfer huc, puer, Scyphos<BR>
&nbsp;&nbsp;&nbsp;&nbsp;&nbsp; et Chia vina aut Lesbia<BR>
vel quod fluentem nauseam coerceat<BR>
&nbsp;&nbsp;&nbsp;&nbsp;&nbsp; metire nobis Caecubum.<BR>
curam metumque Caesaris rerum iuvat<BR>
&nbsp;&nbsp;&nbsp;&nbsp;&nbsp; dulci Lyaeo solvere.
</p>

<P class=shortborder></p>

<P>
<B><A NAME="X">X</A></B>  
</p>

<P>
Mala soluta navis exit alite<BR>
&nbsp;&nbsp;&nbsp;&nbsp;&nbsp; ferens olentem Mevium.<BR>
ut horridis utrumque verberes latus,<BR>
&nbsp;&nbsp;&nbsp;&nbsp;&nbsp; Auster, memento fluctibus;<BR>
niger rudentis Eurus inverso mari<BR>
&nbsp;&nbsp;&nbsp;&nbsp;&nbsp; fractosque remos differat;<BR>
insurgat Aquilo, quantus altis montibus<BR>
&nbsp;&nbsp;&nbsp;&nbsp;&nbsp; frangit trementis ilics;<BR>
nec sidus atra nocte amicum adpareat,<BR>
&nbsp;&nbsp;&nbsp;&nbsp;&nbsp; qua tristis Orion cadit;<BR>
quietiore nec feratur aequore<BR>
&nbsp;&nbsp;&nbsp;&nbsp;&nbsp; quam Graia victorum manus,<BR>
cum Pallas usto vertit iram ab Ilio<BR>
&nbsp;&nbsp;&nbsp;&nbsp;&nbsp; in inpiam Aiacis ratem.<BR>
o quantus instat navitis sudor tuis<BR>
&nbsp;&nbsp;&nbsp;&nbsp;&nbsp; tibique pallor luteus<BR>
et illa non virilis heiulatio<BR>
&nbsp;&nbsp;&nbsp;&nbsp;&nbsp; preces et aversum ad Iovem,<BR>
Ionius udo cum remugiens sinus<BR>
&nbsp;&nbsp;&nbsp;&nbsp;&nbsp; Noto carinam ruperit<BR>
opima quodsi praeda curvo litore<BR>
&nbsp;&nbsp;&nbsp;&nbsp;&nbsp; porrecta mergos iuverit,<BR>
libidinosus immolabitur caper<BR>
&nbsp;&nbsp;&nbsp;&nbsp;&nbsp; et agna Tempestatibus.
</p>

<P class=shortborder></p>

<P>
<B><A NAME="XI">XI</A></B>  
</p>

<P>
Petti, nihil me sicut antea iuvat<BR>
&nbsp;&nbsp;&nbsp;&nbsp;&nbsp; scribere versiculos amore percussum gravi,<BR>
amore, qui me praeter omnis expetit<BR>
&nbsp;&nbsp;&nbsp;&nbsp;&nbsp; mollibus in pueris aut in puellis urere.<BR>
hic tertius December, ex quo destiti<BR>
&nbsp;&nbsp;&nbsp;&nbsp;&nbsp; Inachia furere, silvis honorem decutit.<BR>
heu me, per Vrbem (nam pudet tanti mali)<BR>
&nbsp;&nbsp;&nbsp;&nbsp;&nbsp; fabula quanta fui, conviviorum et paenitet,<BR>
in quis amantem languor et silentium<BR>
&nbsp;&nbsp;&nbsp;&nbsp;&nbsp; arguit et latere petitus imo spiritus.<BR>
'contrane lucrum nil valere candidum<BR>
&nbsp;&nbsp;&nbsp;&nbsp;&nbsp; pauperis ingenium' querebar adplorans tibi,<BR>
simul calentis inverecundus deus<BR>
&nbsp;&nbsp;&nbsp;&nbsp;&nbsp; fervidiore mero arcana promorat loco.<BR>
'quodsi meis inaestuet praecordiis<BR>
&nbsp;&nbsp;&nbsp;&nbsp;&nbsp; libera bilis, ut haec ingrata ventis dividat<BR>
fomenta volnus nil malum levantia,<BR>
&nbsp;&nbsp;&nbsp;&nbsp;&nbsp; desinet inparibus certare submotus pudor.'<BR>
ubi haec severus te palam laudaveram,<BR>
&nbsp;&nbsp;&nbsp;&nbsp;&nbsp; iussus abire domum ferebar incerto pede<BR>
ad non amicos heu mihi postis et heu<BR>
&nbsp;&nbsp;&nbsp;&nbsp;&nbsp; limina dura, quibus lumbos et infregi latus.<BR>
nunc gloriantis quamlibet mulierculam<BR>
&nbsp;&nbsp;&nbsp;&nbsp;&nbsp; vincere mollitia amor Lycisci me tenet;<BR>
unde expedire non amicorum queant<BR>
&nbsp;&nbsp;&nbsp;&nbsp;&nbsp; libera consilia nec contumeliae graves,<BR>
sed alius ardor aut puellae candidae<BR>
&nbsp;&nbsp;&nbsp;&nbsp;&nbsp; aut teretis pueri longam renodantis comam.
</p>

<P class=shortborder></p>

<P>
<B><A NAME="XII">XII</A></B>  
</p>

<P>
Quid tibi vis, mulier nigris dignissima barris?<BR>
&nbsp;&nbsp;&nbsp;&nbsp;&nbsp; munera quid mihi quidve tabellas<BR>
mittis nec firmo iuveni neque naris obesae?<BR>
&nbsp;&nbsp;&nbsp;&nbsp;&nbsp; namque sagacius unus odoror,<BR>
polypus an gravis hirsutis cubet hircus in alis<BR>
&nbsp;&nbsp;&nbsp;&nbsp;&nbsp; quam canis acer ubi lateat sus.<BR>
qui sudor vietis et quam malus undique membris<BR>
&nbsp;&nbsp;&nbsp;&nbsp;&nbsp; crescit odor, cum pene Soluto<BR>
indomitam properat rabiem sedare, neque illi<BR>
&nbsp;&nbsp;&nbsp;&nbsp;&nbsp; iam manet umida creta colorque<BR>
stercore fucatus crocodili iamque Subando<BR>
&nbsp;&nbsp;&nbsp;&nbsp;&nbsp; tenta cubilia tectaque rumpit.<BR>
vel mea cum saevis agitat fastidia verbis:<BR>
&nbsp;&nbsp;&nbsp;&nbsp;&nbsp; 'Inachia langues minus ac me;<BR>
Inachiam ter nocte potes, mihi Semper ad unum<BR>
&nbsp;&nbsp;&nbsp;&nbsp;&nbsp; mollis opus. pereat male quae te<BR>
Lesbia quaerenti taurum monstravit inertem.<BR>
&nbsp;&nbsp;&nbsp;&nbsp;&nbsp; cum mihi Cous adesset Amyntas,<BR>
cuius in indomito constantior inguine nervos<BR>
&nbsp;&nbsp;&nbsp;&nbsp;&nbsp; quam nova collibus arbor inhaeret.<BR>
muricibus Tyriis iteratae vellera lanae<BR>
&nbsp;&nbsp;&nbsp;&nbsp;&nbsp; cui properabantur? tibi nempe,<BR>
ne foret aequalis inter conviva, magis quem<BR>
&nbsp;&nbsp;&nbsp;&nbsp;&nbsp; diligeret mulier sua quam te.<BR>
o ego non felix, quam tu fugis, ut pavet acris<BR>
&nbsp;&nbsp;&nbsp;&nbsp;&nbsp; agna lupos capreaeque leones!'
</p>

<P class=shortborder></p>

<P>
<B><A NAME="XIII">XIII</A></B>  
</p>

<P>
Horrida tempestas caelum contraxit et imbres<BR>
&nbsp;&nbsp;&nbsp;&nbsp;&nbsp; nivesque deducunt Iovem; nunc mare, nunc siluae<BR>
Threicio Aquilone sonant. rapiamus, amici,<BR>
&nbsp;&nbsp;&nbsp;&nbsp;&nbsp; Occasionem de die dumque virent genua<BR>
et decet, obducta solvatur fronte senectus.<BR>
&nbsp;&nbsp;&nbsp;&nbsp;&nbsp; tu vina Torquato move consule pressa meo.<BR>
cetera mitte loqui: deus haec fortasse benigna<BR>
&nbsp;&nbsp;&nbsp;&nbsp;&nbsp; reducet in sedem vice. nunc et Achaemenio<BR>
perfundi nardo iuvat et fide Cyllenea<BR>
&nbsp;&nbsp;&nbsp;&nbsp;&nbsp; levare diris pectora Sollicitudinibus,<BR>
nobilis ut grandi cecinit Centaurus alumno:<BR>
&nbsp;&nbsp;&nbsp;&nbsp;&nbsp; 'invicte, mortalis dea nate puer Thetide,<BR>
te manet Assaraci tellus, quam frigida parvi<BR>
&nbsp;&nbsp;&nbsp;&nbsp;&nbsp; findunt Scamandri flumina lubricus et Simois,<BR>
unde tibi reditum certo Subtemine Parcae<BR>
&nbsp;&nbsp;&nbsp;&nbsp;&nbsp; rupere, nec mater domum caerula te revehet.<BR>
illic omne malum vino cantuque levato,<BR>
deformis aegrimoniae dulcibus adloquiis.'
</p>

<P class=shortborder></p>

<P>
<B><A NAME="XIV">XIV</A></B>  
</p>

<P>
Mollis inertia cur tantam diffuderit imis<BR>
&nbsp;&nbsp;&nbsp;&nbsp;&nbsp; oblivionem sensibus,<BR>
pocula Lethaeos ut si ducentia somnos<BR>
&nbsp;&nbsp;&nbsp;&nbsp;&nbsp; arente fauce traxerim,<BR>
candide Maecenas, occidis Saepe rogando:<BR>
&nbsp;&nbsp;&nbsp;&nbsp;&nbsp; deus, deus nam me vetat<BR>
inceptos, olim promissum carmen, iambos<BR>
&nbsp;&nbsp;&nbsp;&nbsp;&nbsp; ad umbilicum adducere.<BR>
non aliter Samio dicunt arsisse Bathyllo<BR>
&nbsp;&nbsp;&nbsp;&nbsp;&nbsp; Anacreonta Teium,<BR>
qui persaepe cava testudine flevit amorem<BR>
&nbsp;&nbsp;&nbsp;&nbsp;&nbsp; non elaboratum ad pedem.<BR>
ureris ipse miser: quodsi non pulcrior ignis<BR>
&nbsp;&nbsp;&nbsp;&nbsp;&nbsp; accendit obsessam Ilion,<BR>
gaude sorte tua; me libertina, nec uno<BR>
&nbsp;&nbsp;&nbsp;&nbsp;&nbsp; contenta, Phryne macerat.
</p>

<P class=shortborder></p>

<P>
<B><A NAME="XV">XV</A></B>  
</p>

<P>
Nox erat et caelo fulgebat Luna sereno<BR>
&nbsp;&nbsp;&nbsp;&nbsp;&nbsp; inter minora sidera,<BR>
cum tu, magnorum numen laesura deorum,<BR>
&nbsp;&nbsp;&nbsp;&nbsp;&nbsp; in verba iurabas mea,<BR>
artius atque hedera procera adstringitur ilex<BR>
&nbsp;&nbsp;&nbsp;&nbsp;&nbsp; lentis adhaerens bracchiis;<BR>
dum pecori lupus et nautis infestus Orion<BR>
&nbsp;&nbsp;&nbsp;&nbsp;&nbsp; turbaret hibernum mare<BR>
intonsosque agitaret Apollinis aura capillos,<BR>
&nbsp;&nbsp;&nbsp;&nbsp;&nbsp; fore hunc amorem mutuom,<BR>
o dolitura mea multum virtute Neaera:<BR>
&nbsp;&nbsp;&nbsp;&nbsp;&nbsp; nam siquid in Flacco viri est,<BR>
non feret adsiduas potiori te dare noctes<BR>
&nbsp;&nbsp;&nbsp;&nbsp;&nbsp; et quaeret iratus parem<BR>
nec semel offensi cedet constantia formae,<BR>
&nbsp;&nbsp;&nbsp;&nbsp;&nbsp; si certus intrarit dolor.<BR>
et tu, quicumque es felicior atque meo nunc<BR>
&nbsp;&nbsp;&nbsp;&nbsp;&nbsp; superbus incedis malo,<BR>
sis pecore et multa dives tellure licebit<BR>
&nbsp;&nbsp;&nbsp;&nbsp;&nbsp; tibique Pactolus fluat<BR>
nec te Pythagorae fallant arcana renati<BR>
&nbsp;&nbsp;&nbsp;&nbsp;&nbsp; formaque vincas Nirea,<BR>
heu heu, translatos alio maerebis amores,<BR>
&nbsp;&nbsp;&nbsp;&nbsp;&nbsp; ast ego vicissim risero.
</p>

<P class=shortborder></p>

<P>
<B><A NAME="XVI">XVI</A></B>  
</p>

<P>
Altera iam teritur bellis civilibus aetas,<BR>
&nbsp;&nbsp;&nbsp;&nbsp;&nbsp; suis et ipsa Roma viribus ruit.<BR>
quam neque finitimi valuerunt perdere Marsi<BR>
&nbsp;&nbsp;&nbsp;&nbsp;&nbsp; minacis aut Etrusca Porsenae manus,<BR>
aemula nec virtus Capuae nec Spartacus acer<BR>
&nbsp;&nbsp;&nbsp;&nbsp;&nbsp; novisque rebus infidelis Allobrox<BR>
nec fera caerulea domuit Germania pube<BR>
&nbsp;&nbsp;&nbsp;&nbsp;&nbsp; parentibusque abominatus Hannibal:<BR>
inpia perdemus devoti sanguinis aetas<BR>
&nbsp;&nbsp;&nbsp;&nbsp;&nbsp; ferisque rursus occupabitur solum:<BR>
barbarus heu cineres insistet victor et Vrbem<BR>
&nbsp;&nbsp;&nbsp;&nbsp;&nbsp; eques sonante verberabit ungula,<BR>
quaeque carent ventis et solibus ossa Quirini,<BR>
&nbsp;&nbsp;&nbsp;&nbsp;&nbsp; (nefas videre) dissipabit insolens.<BR>
forte quid expediat communiter aut melior pars,<BR>
&nbsp;&nbsp;&nbsp;&nbsp;&nbsp; malis carere quaeritis laboribus;<BR>
nulla sit hac potior sententia: Phocaeorum<BR>
&nbsp;&nbsp;&nbsp;&nbsp;&nbsp; velut profugit exsecrata civitas<BR>
agros atque lares patrios habitandaque fana<BR>
&nbsp;&nbsp;&nbsp;&nbsp;&nbsp; apris reliquit et rapacibus lupis,<BR>
ire, pedes quocumque ferent, quocumque per undas<BR>
&nbsp;&nbsp;&nbsp;&nbsp;&nbsp; Notus vocabit aut protervos Africus.<BR>
sic placet? an melius quis habet suadere? Secunda<BR>
&nbsp;&nbsp;&nbsp;&nbsp;&nbsp; ratem occupare quid moramur alite?<BR>
sed iuremus in haec: 'simul imis saxa renarint<BR>
&nbsp;&nbsp;&nbsp;&nbsp;&nbsp; vadis levata, ne redire sit nefas;<BR>
neu conversa domum pigeat dare lintea, quando<BR>
&nbsp;&nbsp;&nbsp;&nbsp;&nbsp; Padus Matina laverit cacumina,<BR>
in mare seu celsus procurrerit Appenninus<BR>
&nbsp;&nbsp;&nbsp;&nbsp;&nbsp; novaque monstra iunxerit libidine<BR>
mirus amor, iuvet ut tigris subsidere cervis,<BR>
&nbsp;&nbsp;&nbsp;&nbsp;&nbsp; adulteretur et columba miluo,<BR>
credula nec ravos timeant armenta leones<BR>
&nbsp;&nbsp;&nbsp;&nbsp;&nbsp; ametque salsa levis hircus aequora.'<BR>
haec et quae poterunt reditus abscindere dulcis<BR>
&nbsp;&nbsp;&nbsp;&nbsp;&nbsp; eamus omnis exsecrata civitas<BR>
aut pars indocili melior grege; mollis et exspes<BR>
&nbsp;&nbsp;&nbsp;&nbsp;&nbsp; inominata perpremat cubilia.<BR>
vos, quibus est virtus, muliebrem tollite luctum,<BR>
&nbsp;&nbsp;&nbsp;&nbsp;&nbsp; Etrusca praeter et volate litora.<BR>
nos manet Oceanus circum vagus: arva beata<BR>
&nbsp;&nbsp;&nbsp;&nbsp;&nbsp; petamus, arva divites et insulas,<BR>
reddit ubi cererem tellus inarata quotannis<BR>
&nbsp;&nbsp;&nbsp;&nbsp;&nbsp; et inputata floret usque vinea,<BR>
germinat et numquam fallentis termes olivae<BR>
&nbsp;&nbsp;&nbsp;&nbsp;&nbsp; suamque pulla ficus ornat arborem,<BR>
mella cava manant ex ilice, montibus altis<BR>
&nbsp;&nbsp;&nbsp;&nbsp;&nbsp; levis crepante lympha desilit pede.<BR>
illic iniussae veniunt ad mulctra capellae<BR>
&nbsp;&nbsp;&nbsp;&nbsp;&nbsp; refertque tenta grex amicus ubera<BR>
nec vespertinus circumgemit ursus ovile<BR>
&nbsp;&nbsp;&nbsp;&nbsp;&nbsp; nec intumescit alta viperis humus;<BR>
pluraque felices mirabimur, ut neque largis<BR>
&nbsp;&nbsp;&nbsp;&nbsp;&nbsp; aquosus Eurus arva radat imbribus,<BR>
pinguia nec siccis urantur semina glaebis,<BR>
&nbsp;&nbsp;&nbsp;&nbsp;&nbsp; utrumque rege temperante caelitum.<BR>
non huc Argoo contendit remige pinus<BR>
&nbsp;&nbsp;&nbsp;&nbsp;&nbsp; neque inpudica Colchis intulit pedem,<BR>
non huc Sidonii torserunt cornua nautae,<BR>
&nbsp;&nbsp;&nbsp;&nbsp;&nbsp; laboriosa nec cohors Vlixei.<BR>
nulla nocent pecori contagia, nullius astri<BR>
&nbsp;&nbsp;&nbsp;&nbsp;&nbsp; gregem aestuosa torret impotentia.<BR>
Iuppiter illa piae secrevit litora genti,<BR>
&nbsp;&nbsp;&nbsp;&nbsp;&nbsp; ut inquinavit aere tempus aureum,<BR>
aere, dehinc ferro duravit saecula, quorum<BR>
&nbsp;&nbsp;&nbsp;&nbsp;&nbsp; piis secunda vate me datur fuga.
</p>

<P class=shortborder></p>

<P>
<B><A NAME="XVII">XVII</A></B>  
</p>

<P>
'Iam iam efficaci do manus scientiae,<BR>
supplex et oro regna per Proserpinae,<BR>
per et Dianae non movenda numina,<BR>
per atque libros carminum valentium<BR>
refixa caelo devocare sidera,<BR>
Canidia: parce vocibus tandem sacris<BR>
citumque retro solve, solve turbinem.<BR>
movit nepotem Telephus Nereium,<BR>
in quem superbus ordinarat agmina<BR>
Mysorum et in quem tela acuta torserat.<BR>
unxere matres Iliae additum feris<BR>
alitibus atque canibus homicidam Hectorem,<BR>
postquam relictis moenibus rex procidit<BR>
heu pervicacis ad pedes Achillei.<BR>
saetosa duris exuere pellibus<BR>
laboriosi remiges Vlixei<BR>
volente Circa membra; tunc mens et sonus<BR>
relapsus atque notus in voltus honor.<BR>
dedi satis superque poenarum tibi,<BR>
amata nautis multum et institoribus.<BR>
fugit iuventas et verecundus color<BR>
reliquit ossa pelle amicta lurida,<BR>
tuis capillus albus est odoribus,<BR>
nullum a labore me reclinat otium;<BR>
urget diem nox et dies noctem neque est<BR>
levare tenta spiritu praecordia.<BR>
ergo negatum vincor ut credam miser,<BR>
Sabella pectus increpare carmina<BR>
caputque Marsa dissilire nenia.<BR>
quid amplius vis? o mare et terra, ardeo,<BR>
quantum neque atro delibutus Hercules<BR>
Nessi cruore nec Sicana fervida<BR>
virens in Aetna flamma; tu, donec cinis<BR>
iniuriosis aridus ventis ferar,<BR>
cales venenis officina Colchicis.<BR>
quae finis aut quod me manet stipendium?<BR>
effare; iussas cum fide poenas luam,<BR>
paratus expiare, seu poposceris<BR>
centum iuvencos sive mendaci lyra<BR>
voles sonare: ''tu pudica, tu proba<BR>
perambulabis astra sidus aureum.''<BR>
infamis Helenae Castor offensus vice<BR>
fraterque magni Castoris, victi prece,<BR>
adempta vati reddidere lumina:<BR>
et tu, potes nam, solve me dementia,<BR>
o nec paternis obsoleta sordibus<BR>
neque in sepulcris pauperum prudens anus<BR>
novendialis dissipare pulveres.<BR>
tibi hospitale pectus et purae manus<BR>
tuosque venter Pactumeius et tuo<BR>
cruore rubros obstetrix pannos lavit,<BR>
utcumque fortis exsilis puerpera.'<BR>
&nbsp;&nbsp;&nbsp;&nbsp;&nbsp; 'quid obseratis auribus fundis preces?<BR>
non saxa nudis surdiora navitis<BR>
Neptunus alto tundit hibernus salo.<BR>
inultus ut tu riseris Cotytia<BR>
volgata, sacrum liberi Cupidinis,<BR>
et Esquilini pontifex venefici<BR>
inpune ut Vrbem nomine inpleris meo?<BR>
quid proderat ditasse Paelignas anus<BR>
velociusve miscuisse toxicum?<BR>
sed tardiora fata te votis manent:<BR>
ingrata misero vita ducenda est in hoc,<BR>
novis ut usque suppetas laboribus.<BR>
optat quietem Pelopis infidi pater,<BR>
egens benignae Tantalus semper dapis,<BR>
optat Prometheus obligatus aliti,<BR>
optat supremo collocare Sisyphus<BR>
in monte saxum; sed vetant leges Iovis.<BR>
voles modo altis desilire turribus,<BR>
frustraque vincla gutturi innectes tuo<BR>
modo ense pectus Norico recludere<BR>
fastidiosa tristis aegrimonia.<BR>
vectabor umeris tunc ego inimicis eques<BR>
meaeque terra cedet insolentiae.<BR>
an quae movere cereas imagines,<BR>
ut ipse nosti curiosus, et polo<BR>
deripere lunam vocibus possim meis,<BR>
possim crematos excitare mortuos<BR>
desiderique temperare pocula,<BR>
plorem artis in te nil agentis exitus?'
</P>

<div class="footer">
	<p>
		<a href="/hor.html">Horace</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY>
</HTML>