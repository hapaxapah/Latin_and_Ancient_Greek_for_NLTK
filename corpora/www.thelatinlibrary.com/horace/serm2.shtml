<html>
	<head>
		<title>
			Horace: Sermonum Liber II
		</title>
		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>
<p class=pagehead>SERMONVM Q. HORATI FLACCI LIBER SECVNDVS
</P>

<P class=smallborder></P>

<P class=margin>
<A HREF="#2.1">1</A>&nbsp;&nbsp;<A HREF="#2.2">2</A>&nbsp;&nbsp;<A HREF="#2.3">3</A>&nbsp;&nbsp;<A HREF="#2.4">4</A>&nbsp;&nbsp;<A HREF="#2.5">5</A>&nbsp;&nbsp;<A HREF="#2.6">6</A>&nbsp;&nbsp;<A HREF="#2.7">7</A>&nbsp;&nbsp;<A HREF="#2.8">8</A>
</p>

<P class=smallborder></P>

<P>
<B><A NAME="2.1">2.1</A></b>
</p>

<P>
 'Sunt quibus in satura videar nimis acer et ultra<BR>
legem tendere opus; sine nervis altera quidquid<BR>
conposui pars esse putat similisque meorum<BR>
mille die versus deduci posse. Trebati,<BR>
quid faciam? praescribe.' 'quiescas.' 'ne faciam, inquis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR>
omnino versus?' 'aio.' 'peream male, si non<BR>
optimum erat; verum nequeo dormire.' 'ter uncti<BR>
transnanto Tiberim, somno quibus est opus alto,<BR>
inriguumque mero sub noctem corpus habento.<BR>
aut si tantus amor scribendi te rapit, aude&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>
Caesaris invicti res dicere, multa laborum<BR>
praemia laturus.' 'cupidum, pater optime, vires<BR>
deficiunt; neque enim quivis horrentia pilis<BR>
agmina nec fracta pereuntis cuspide Gallos<BR>
aut labentis equo describit volnera Parthi.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR>
'attamen et iustum poteras et scribere fortem,<BR>
Scipiadam ut sapiens Lucilius.' 'haud mihi dero,<BR>
cum res ipsa feret: nisi dextro tempore Flacci<BR>
verba per attentam non ibunt Caesaris aurem:<BR>
cui male si palpere, recalcitrat undique tutus.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT><BR>
'quanto rectius hoc quam tristi laedere versu<BR>
Pantolabum scurram Nomentanumque nepotem,<BR>
cum sibi quisque timet, quamquam est intactus, et odit.'<BR>
'quid faciam? saltat Milonius, ut semel icto<BR>
accessit fervor capiti numerusque lucernis;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>25</FONT><BR>
Castor gaudet equis, ovo prognatus eodem<BR>
pugnis; quot capitum vivunt, totidem studiorum<BR>
milia: me pedibus delectat claudere verba<BR>
Lucili ritu, nostrum melioris utroque.<BR>
ille velut fidis arcana sodalibus olim&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>30</FONT><BR>
credebat libris neque, si male cesserat, usquam<BR>
decurrens alio neque, si bene; quo fit ut omnis<BR>
votiva pateat veluti descripta tabella<BR>
vita senis. sequor hunc, Lucanus an Apulus anceps;<BR>
nam Venusinus arat finem sub utrumque colonus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>35</FONT><BR>
missus ad hoc pulsis, vetus est ut fama, Sabellis,<BR>
quo ne per vacuum Romano incurreret hostis,<BR>
sive quod Apula gens seu quod Lucania bellum<BR>
incuteret violenta. sed hic stilus haud petet ultro<BR>
quemquam animantem et me veluti custodiet ensis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>40</FONT><BR>
vagina tectus: quem cur destringere coner<BR>
tutus ab infestis latronibus? o pater et rex<BR>
Iuppiter, ut pereat positum robigine telum<BR>
nec quisquam noceat cupido mihi pacis! at ille,<BR>
qui me conmorit&#151;melius non tangere, clamo&#151;,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>45</FONT><BR>
flebit et insignis tota cantabitur urbe.<BR>
Cervius iratus leges minitatur et urnam,<BR>
Canidia Albuci, quibus est inimica, venenum,<BR>
grande malum Turius, siquid se iudice certes.<BR>
ut quo quisque valet suspectos terreat utque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>50</FONT><BR>
imperet hoc natura potens, sic collige mecum:<BR>
dente lupus, cornu taurus petit: unde nisi intus<BR>
monstratum? Scaevae vivacem crede nepoti<BR>
matrem: nil faciet sceleris pia dextera&#151;mirum,<BR>
ut neque calce lupus quemquam neque dente petit bos&#151;,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>55</FONT><BR>
sed mala tollet anum vitiato melle cicuta.<BR>
ne longum faciam: seu me tranquilla senectus<BR>
exspectat seu mors atris circumvolat alis,<BR>
dives, inops, Romae, seu fors ita iusserit, exsul,<BR>
quisquis erit vitae scribam color.' 'o puer, ut sis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>60</FONT><BR>
vitalis metuo et maiorum nequis amicus<BR>
frigore te feriat.' 'quid? cum est Lucilius ausus<BR>
primus in hunc operis conponere carmina morem<BR>
detrahere et pellem, nitidus qua quisque per ora<BR>
cederet, introrsum turpis: num Laelius aut qui&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>65</FONT><BR>
duxit ab oppressa meritum Karthagine nomen<BR>
ingenio offensi aut laeso doluere Metello<BR>
famosisque Lupo cooperto versibus? atqui<BR>
primores populi arripuit populumque tributim,<BR>
scilicet uni aequos virtuti atque eius amicis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>70</FONT><BR>
quin ubi se a volgo et scaena in secreta remorant<BR>
virtus Scipiadae et mitis sapientia Laeli,<BR>
nugari cum illo et discincti ludere, donec<BR>
decoqueretur holus, soliti. quidquid sum ego, quamvis<BR>
infra Lucili censum ingeniumque, tamen me&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>75</FONT><BR>
cum magnis vixisse invita fatebitur usque<BR>
invidia et fragili quaerens inlidere dentem<BR>
offendet solido&#151;nisi quid tu, docte Trebati,<BR>
dissentis.' 'equidem nihil hinc diffindere possum.<BR>
sed tamen ut monitus caveas, ne forte negoti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>80</FONT><BR>
incutiat tibi quid sanctarum inscitia legum:<BR>
si mala condiderit in quem quis carmina, ius est<BR>
iudiciumque.' 'esto, siquis mala; sed bona siquis<BR>
iudice condiderit laudatus Caesare? siquis<BR>
opprobriis dignum latraverit, integer ipse?'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>85</FONT><BR>
'solventur risu tabulae, tu missus abibis.' 
</p>

<P class=shortborder></p>

<P>
<b><A NAME="2.2">2.2</A></b>
</p>

<P>
 Quae virtus et quanta, boni, sit vivere parvo<BR>
&#151;nec meus hic sermo est, sed quae praecepit Ofellus<BR>
rusticus, abnormis sapiens crassaque Minerva&#151;,<BR>
discite non inter lances mensasque nitentis,<BR>
cum stupet insanis acies fulgoribus et cum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2> 5</FONT><BR>
adclinis falsis animus meliora recusat,<BR>
verum hic inpransi mecum disquirite. cur hoc?<BR>
dicam, si potero. male verum examinat omnis<BR>
corruptus iudex. leporem sectatus equove<BR>
lassus ab indomito vel, si Romana fatigat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>
militia adsuetum graecari&#151;seu pila velox<BR>
molliter austerum studio fallente laborem,<BR>
seu te discus agit, pete cedentem aera disco:<BR>
cum labor extuderit fastidia, siccus, inanis<BR>
sperne cibum vilem; nisi Hymettia mella Falerno&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR>
ne biberis diluta. foris est promus, et atrum<BR>
defendens piscis hiemat mare: cum sale panis<BR>
latrantem stomachum bene leniet. unde putas aut<BR>
qui partum? non in caro nidore voluptas<BR>
summa, sed in te ipso est. tu pulmentaria quaere&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT><BR>
sudando: pinguem vitiis albumque neque ostrea<BR>
nec scarus aut poterit peregrina iuvare lagois.<BR>
vix tamen eripiam, posito pavone velis quin<BR>
hoc potius quam gallina tergere palatum,<BR>
corruptus vanis rerum, quia veneat auro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>25</FONT><BR>
rara avis et picta pandat spectacula cauda:<BR>
tamquam ad rem attineat quidquam. num vesceris ista,<BR>
quam laudas, pluma? cocto num adest honor idem?<BR>
carne tamen quamvis distat nil, hac magis illam<BR>
inparibus formis deceptum te petere esto:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>30</FONT><BR>
unde datum sentis, lupus hic Tiberinus an alto<BR>
captus hiet? pontisne inter iactatus an amnis<BR>
ostia sub Tusci? laudas, insane, trilibrem<BR>
mullum, in singula quem minuas pulmenta necesse est.<BR>
ducit te species, video: quo pertinet ergo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>35</FONT><BR>
proceros odisse lupos? quia scilicet illis<BR>
maiorem natura modum dedit, his breve pondus:<BR>
ieiunus raro stomachus volgaria temnit.<BR>
'porrectum magno magnum spectare catino<BR>
vellem' ait Harpyiis gula digna rapacibus. at vos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>40</FONT><BR>
praesentes, Austri, coquite horum obsonia. quamquam<BR>
putet aper rhombusque recens, mala copia quando<BR>
aegrum sollicitat stomachum, cum rapula plenus<BR>
atque acidas mavolt inulas. necdum omnis abacta<BR>
pauperies epulis regum: nam vilibus ovis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>45</FONT><BR>
nigrisque est oleis hodie locus. haud ita pridem<BR>
Galloni praeconis erat acipensere mensa<BR>
infamis. quid? tunc rhombos minus aequor alebat?<BR>
tutus erat rhombus tutoque ciconia nido,<BR>
donec vos auctor docuit praetorius. ergo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>50</FONT><BR>
siquis nunc mergos suavis edixerit assos,<BR>
parebit pravi docilis Romana iuventus.<BR>
sordidus a tenui victu distabit Ofello<BR>
iudice: nam frustra vitium vitaveris illud,<BR>
si te alio pravum detorseris. Avidienus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>55</FONT><BR>
cui Canis ex vero dictum cognomen adhaeret,<BR>
quinquennis oleas est et silvestria corna<BR>
ac nisi mutatum parcit defundere vinum et<BR>
cuius odorem olei nequeas perferre, licebit<BR>
ille repotia, natalis aliosve dierum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>60</FONT><BR>
festos albatus celebret, cornu ipse bilibri<BR>
caulibus instillat, veteris non parcus aceti.<BR>
quali igitur victu sapiens utetur et horum<BR>
utrum imitabitur? hac urget lupus, hac canis, aiunt.<BR>
mundus erit, qua non offendat sordibus atque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>65</FONT><BR>
in neutram partem cultus miser. hic neque servis,<BR>
Albuci senis exemplo, dum munia didit,<BR>
saevus erit, nec sic ut simplex Naevius unctam<BR>
convivis praebebit aquam: vitium hoc quoque magnum.<BR>
accipe nunc, victus tenuis quae quantaque secum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>70</FONT><BR>
adferat. in primis valeas bene; nam variae res<BR>
ut noceant homini credas, memor illius escae,<BR>
quae simplex olim tibi sederit. at simul assis<BR>
miscueris elixa, simul conchylia turdis,<BR>
dulcia se in bilem vertent stomachoque tumultum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>75</FONT><BR>
lenta feret pitvita. vides, ut pallidus omnis<BR>
cena desurgat dubia? quin corpus onustum<BR>
hesternis vitiis animum quoque praegravat una<BR>
atque adfigit humo divinae particulam aurae.<BR>
alter ubi dicto citius curata sopori&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>80</FONT><BR>
membra dedit, vegetus praescripta ad munia surgit.<BR>
hic tamen ad melius poterit transcurrere quondam,<BR>
sive diem festum rediens advexerit annus,<BR>
seu recreare volet tenuatum corpus, ubique<BR>
accedent anni, tractari mollius aetas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>85</FONT><BR>
imbecilla volet: tibi quidnam accedet ad istam<BR>
quam puer et validus praesumis mollitiem, seu<BR>
dura valetudo inciderit seu tarda senectus?<BR>
rancidum aprum antiqui laudabant, non quia nasus<BR>
illis nullus erat, sed, credo, hac mente, quod hospes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2> 90</FONT><BR>
tardius adveniens vitiatum commodius quam<BR>
integrum edax dominus consumeret. hos utinam inter<BR>
heroas natum tellus me prima tulisset.<BR>
das aliquid famae, quae carmine gratior aurem<BR>
occupet humanam? grandes rhombi patinaeque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>95</FONT><BR>
grande ferunt una cum damno dedecus. adde<BR>
iratum patruum, vicinos, te tibi iniquum<BR>
et frustra mortis cupidum, cum deerit egenti<BR>
as, laquei pretium. 'iure' inquit 'Trausius istis<BR>
iurgatur verbis: ego vectigalia magna&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>100</FONT><BR>
divitiasque habeo tribus amplas regibus.' ergo,<BR>
quod superat non est melius quo insumere possis?<BR>
cur eget indignus quisquam te divite? quare<BR>
templa ruunt antiqua deum? cur, inprobe, carae<BR>
non aliquid patriae tanto emetiris acervo?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>105</FONT><BR>
uni nimirum recte tibi semper erunt res,<BR>
o magnus posthac inimicis risus. uterne<BR>
ad casus dubios fidet sibi certius? hic qui<BR>
pluribus adsuerit mentem corpusque superbum,<BR>
an qui contentus parvo metuensque futuri&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>110</FONT><BR>
in pace, ut sapiens, aptarit idonea bello?<BR>
quo magis his credas, puer hunc ego parvus Ofellum<BR>
integris opibus novi non latius usum<BR>
quam nunc accisis. videas metato in agello<BR>
cum pecore et gnatis fortem mercede colonum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>115</FONT><BR>
'non ego' narrantem 'temere edi luce profesta<BR>
quicquam praeter holus fumosae cum pede pernae.<BR>
ac mihi seu longum post tempus venerat hospes<BR>
sive operum vacuo gratus conviva per imbrem<BR>
vicinus, bene erat non piscibus urbe petitis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>120</FONT><BR>
sed pullo atque haedo; tum pensilis uva secundas<BR>
et nux ornabat mensas cum duplice ficu.<BR>
post hoc ludus erat culpa potare magistra<BR>
ac venerata Ceres, ita culmo surgeret alto,<BR>
explicuit vino contractae seria frontis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>125</FONT><BR>
saeviat atque novos moveat Fortuna tumultus:<BR>
quantum hinc inminuet? quanto aut ego parcius aut vos,<BR>
o pueri, nituistis, ut huc novus incola venit?<BR>
nam propriae telluris erum natura nec illum<BR>
nec me nec quemquam statuit: nos expulit ille,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>130</FONT><BR>
illum aut nequities aut vafri inscitia iuris,<BR>
postremum expellet certe vivacior heres.<BR>
nunc ager Umbreni sub nomine, nuper Ofelli<BR>
dictus, erit nulli proprius, sed cedet in usum<BR>
nunc mihi, nunc alii. quocirca vivite fortes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>135</FONT><BR>
fortiaque adversis opponite pectora rebus.'
</p>

<P class=shortborder></p>

<P>
<b><A NAME="2.3">2.3</A></b>
</p>

<P>
 'Sic raro scribis, ut toto non quater anno<BR>
membranam poscas, scriptorum quaeque retexens,<BR>
iratus tibi, quod vini somnique benignus<BR>
nil dignum sermone canas. quid fiet? at ipsis<BR>
Saturnalibus huc fugisti sobrius. ergo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2> 5</FONT><BR>
dic aliquid dignum promissis. incipe. nil est.<BR>
culpantur frustra calami inmeritusque laborat<BR>
iratis natus paries dis atque poetis.<BR>
atqui voltus erat multa et praeclara minantis,<BR>
si vacuum tepido cepisset villula tecto.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>
quorsum pertinuit stipare Platona Menandro?<BR>
Eupolin, Archilochum, comites educere tantos?<BR>
invidiam placare paras virtute relicta?<BR>
contemnere miser. vitanda est inproba Siren<BR>
desidia, aut quidquid vita meliore parasti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR>
ponendum aequo animo.' 'di te, Damasippe, deaeque<BR>
verum ob consilium donent tonsore. sed unde<BR>
tam bene me nosti?' 'postquam omnis res mea Ianum<BR>
ad medium fracta est, aliena negotia curo<BR>
excussus propriis. olim nam quaerere amabam,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT><BR>
quo vafer ille pedes lavisset Sisyphus aere,<BR>
quid scalptum infabre, quid fusum durius esset.<BR>
callidus huic signo ponebam milia centum;<BR>
hortos egregiasque domos mercarier unus<BR>
cum lucro noram; unde frequentia Mercuriale&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>25</FONT><BR>
inposuere mihi cognomen compita.' 'novi<BR>
et miror morbi purgatum te illius. atqui<BR>
emovit veterem mire novus, ut solet, in cor<BR>
traiecto lateris miseri capitisve dolore,<BR>
ut lethargicus hic cum fit pugil et medicum urget.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>30</FONT><BR>
dum nequid simile huic, esto ut libet.' 'o bone, ne te<BR>
frustrere: insanis et tu stultique prope omnes,<BR>
siquid Stertinius veri crepat, unde ego mira<BR>
descripsi docilis praecepta haec, tempore quo me<BR>
solatus iussit sapientem pascere barbam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>35</FONT><BR>
atque a Fabricio non tristem ponte reverti.<BR>
nam male re gesta cum vellem mittere operto<BR>
me capite in flumen, dexter stetit et "cave faxis<BR>
te quicquam indignum. pudor" inquit "te malus angit,<BR>
insanos qui inter vereare insanus haberi.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>40</FONT><BR>
primum nam inquiram, quid sit furere: hoc si erit in te<BR>
solo, nil verbi, pereas quin fortiter, addam.<BR>
quem mala stultitia et quemcumque inscitia veri<BR>
caecum agit, insanum Chrysippi porticus et grex<BR>
autumat. haec populos, haec magnos formula reges,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>45</FONT><BR>
excepto sapiente, tenet. nunc accipe, quare<BR>
desipiant omnes aeque ac tu, qui tibi nomen<BR>
insano posuere. velut silvis, ubi passim<BR>
palantis error certo de tramite pellit,<BR>
ille sinistrorsum, hic dextrorsum abit, unus utrique&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>50</FONT><BR>
error, sed variis inludit partibus: hoc te<BR>
crede modo insanum, nihilo ut sapientior ille<BR>
qui te deridet caudam trahat. est genus unum<BR>
stultitiae nihilum metuenda timentis, ut ignis,<BR>
ut rupes fluviosque in campo obstare queratur;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>55</FONT><BR>
alterum et huic varum et nihilo sapientius ignis<BR>
per medios fluviosque ruentis: clamet amica<BR>
mater, honesta soror cum cognatis, pater, uxor:<BR>
'hic fossa est ingens, hic rupes maxima: serva!'<BR>
non magis audierit, quam Fufius ebrius olim,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>60</FONT><BR>
cum Ilionam edormit, Catienis mille ducentis<BR>
'mater, te appello' clamantibus. huic ego volgus<BR>
errori similem cunctum insanire docebo.<BR>
insanit veteres statuas Damasippus emendo:<BR>
integer est mentis Damasippi creditor? esto.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>65</FONT><BR>
'accipe quod numquam reddas mihi' si tibi dicam:<BR>
tune insanus eris, si acceperis, an magis excors<BR>
reiecta praeda, quam praesens Mercurius fert?<BR>
scribe decem a Nerio: non est satis; adde Cicutae<BR>
nodosi tabulas, centum, mille adde catenas:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>70</FONT><BR>
effugiet tamen haec sceleratus vincula Proteus.<BR>
cum rapies in ius malis ridentem alienis,<BR>
fiet aper, modo avis, modo saxum et, cum volet, arbor<BR>
si male rem gerere insani est, contra bene sani:<BR>
putidius multo cerebrum est, mihi crede, Perelli&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>75</FONT><BR>
dictantis, quod tu numquam rescribere possis.<BR>
audire atque togam iubeo conponere, quisquis<BR>
ambitione mala aut argenti pallet amore,<BR>
quisquis luxuria tristive superstitione<BR>
aut alio mentis morbo calet: huc propius me,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>80</FONT><BR>
dum doceo insanire omnis vos, ordine adite.<BR>
danda est ellebori multo pars maxima avaris:<BR>
nescio an Anticyram ratio illis destinet omnem.<BR>
heredes Staberi summam incidere sepulcro,<BR>
ni sic fecissent, gladiatorum dare centum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>85</FONT><BR>
damnati populo paria atque epulum arbitrio Arri,<BR>
frumenti quantum metit Africa. 'sive ego prave<BR>
seu recte hoc volui, ne sis patruus mihi': credo,<BR>
hoc Staberi prudentem animum vidisse. quid ergo<BR>
sensit, cum summam patrimoni insculpere saxo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>90</FONT><BR>
heredes voluit? quoad vixit, credidit ingens<BR>
pauperiem vitium et cavit nihil acrius, ut, si<BR>
forte minus locuples uno quadrante perisset,<BR>
ipse videretur sibi nequior. 'omnis enim res,<BR>
virtus, fama, decus, divina humanaque pulchris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>95</FONT><BR>
divitiis parent; quas qui construxerit, ille<BR>
clarus erit, fortis, iustus.' 'sapiensne?' 'etiam, et rex<BR>
et quidquid volet.' hoc veluti virtute paratum<BR>
speravit magnae laudi fore. quid simile isti<BR>
Graecus Aristippus? qui servos proicere aurum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>100</FONT><BR>
in media iussit Libya, quia tardius irent<BR>
propter onus segnes. uter est insanior horum?<BR>
nil agit exemplum, litem quod lite resolvit.<BR>
siquis emat citharas, emptas conportet in unum,<BR>
nec studio citharae nec Musae deditus ulli,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>105</FONT><BR>
si scalpra et formas non sutor, nautica vela<BR>
aversus mercaturis: delirus et amens<BR>
undique dicatur merito. qui discrepat istis,<BR>
qui nummos aurumque recondit, nescius uti<BR>
conpositis metuensque velut contingere sacrum?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>110</FONT><BR>
siquis ad ingentem frumenti semper acervum<BR>
porrectus vigilet cum longo fuste neque illinc<BR>
audeat esuriens dominus contingere granum<BR>
ac potius foliis parcus vescatur amaris;<BR>
si positis intus Chii veterisque Falerni&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>115</FONT><BR>
mille cadis&#151;nihil est: tercentum milibus, acre<BR>
potet acetum; age si et stramentis incubet unde-<BR>
octoginta annos natus, cui stragula vestis,<BR>
blattarum ac tinearum epulae, putrescat in arca:<BR>
nimirum insanus paucis videatur, eo quod&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2> 120</FONT><BR>
maxima pars hominum morbo iactatur eodem.<BR>
filius aut etiam haec libertus ut ebibat heres,<BR>
dis inimice senex custodis? ne tibi desit?<BR>
quantulum enim summae curtabit quisque dierum,<BR>
unguere si caules oleo meliore caputque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>125</FONT><BR>
coeperis inpexa foedum porrigine? quare,<BR>
si quidvis satis est, peiuras, surripis, aufers<BR>
undique? tun sanus? populum si caedere saxis<BR>
incipias servosve tuos, quos aere pararis,<BR>
insanum te omnes pueri clamentque puellae;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>130</FONT><BR>
cum laqueo uxorem interimis matremque veneno,<BR>
incolumi capite es? quid enim? neque tu hoc facis Argis<BR>
nec ferro ut demens genetricem occidis Orestes.<BR>
an tu reris eum occisa insanisse parente<BR>
ac non ante malis dementem actum Furiis quam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>135</FONT><BR>
in matris iugulo ferrum tepefecit acutum?<BR>
quin, ex quo est habitus male tutae mentis Orestes,<BR>
nil sane fecit quod tu reprehendere possis:<BR>
non Pyladen ferro violare aususve sororem<BR>
Electran, tantum maledicit utrique vocando&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>140</FONT><BR>
hanc Furiam, hunc aliud, iussit quod splendida bilis.<BR>
pauper Opimius argenti positi intus et auri,<BR>
qui Veientanum festis potare diebus<BR>
Campana solitus trulla vappamque profestis,<BR>
quondam lethargo grandi est oppressus, ut heres&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>145</FONT><BR>
iam circum loculos et clavis laetus ovansque<BR>
curreret. hunc medicus multum celer atque fidelis<BR>
excitat hoc pacto: mensam poni iubet atque<BR>
effundi saccos nummorum, accedere pluris<BR>
ad numerandum: hominem sic erigit; addit et illud:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>150</FONT><BR>
'ni tua custodis, avidus iam haec auferet heres.'<BR>
'men vivo?' 'ut vivas igitur, vigila. hoc age.' 'quid vis?'<BR>
'deficient inopem venae te, ni cibus atque<BR>
ingens accedit stomacho fultura ruenti.<BR>
tu cessas? agedum sume hoc tisanarium oryzae.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>155</FONT><BR>
'quanti emptae?' 'parvo.' 'quanti ergo?' 'octussibus.' 'eheu,<BR>
quid refert, morbo an furtis pereamque rapinis?'<BR>
quisnam igitur sanus? qui non stultus. quid avarus?<BR>
stultus et insanus. quid, siquis non sit avarus,<BR>
continuo sanus? minime. cur, Stoice? dicam.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>160</FONT><BR>
'non est cardiacus' Craterum dixisse putato<BR>
'hic aeger'. recte est igitur surgetque? negabit.<BR>
[quod latus aut renes morbo temptentur acuto]<BR>
non est periurus neque sordidus: inmolet aequis<BR>
hic porcum Laribus; verum ambitiosus et audax:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>165</FONT><BR>
naviget Anticyram. quid enim differt, barathrone<BR>
dones quidquid habes an numquam utare paratis?<BR>
Servius Oppidius Canusi duo praedia, dives<BR>
antiquo censu, gnatis divisse duobus<BR>
fertur et hoc moriens pueris dixisse vocatis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>170</FONT><BR>
ad lectum: 'postquam te talos, Aule, nucesque<BR>
ferre sinu laxo, donare et ludere vidi,<BR>
te, Tiberi, numerare, cavis abscondere tristem,<BR>
extimui, ne vos ageret vesania discors,<BR>
tu Nomentanum, tu ne sequerere Cicutam.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>175</FONT><BR>
quare per divos oratus uterque Penatis<BR>
tu cave ne minuas, tu ne maius facias id<BR>
quod satis esse putat pater et natura coercet.<BR>
praeterea ne vos titillet gloria, iure<BR>
iurando obstringam ambo: uter aedilis fueritve&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>180</FONT><BR>
vestrum praetor, is intestabilis et sacer esto.'<BR>
in cicere atque faba bona tu perdasque lupinis,<BR>
latus ut in circo spatiere et aeneus ut stes,<BR>
nudus agris, nudus nummis, insane, paternis;<BR>
scilicet ut plausus quos fert Agrippa feras tu,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>185</FONT><BR>
astuta ingenuum volpes imitata leonem?<BR>
nequis humasse velit Aiacem, Atrida, vetas cur?<BR>
'rex sum&#151;' nil ultra quaero plebeius. '&#151;et aequam<BR>
rem imperito, ac sicui videor non iustus, inulto<BR>
dicere quod sentit permitto.' maxime regum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>190</FONT><BR>
di tibi dent capta classem redducere Troia.<BR>
ergo consulere et mox respondere licebit?<BR>
'consule.' cur Aiax, heros ab Achille secundus,<BR>
putescit, totiens servatis clarus Achivis,<BR>
gaudeat ut populus Priami Priamusque inhumato,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>195</FONT><BR>
per quem tot iuvenes patrio caruere sepulcro?<BR>
'mille ovium insanus morti dedit, inclitum Ulixen<BR>
et Menelaum una mecum se occidere clamans.'<BR>
tu cum pro vitula statuis dulcem Aulide natam<BR>
ante aras spargisque mola caput, inprobe, salsa,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>200</FONT><BR>
rectum animi servas? 'quorsum?' insanus quid enim Aiax<BR>
fecit? cum stravit ferro pecus, abstinuit vim<BR>
uxore et gnato; mala multa precatus Atridis<BR>
non ille aut Teucrum aut ipsum violavit Ulixen.<BR>
'verum ego, ut haerentis adverso litore navis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>205</FONT><BR>
eriperem, prudens placavi sanguine divos.'<BR>
nempe tuo, furiose? 'meo, sed non furiosus.'<BR>
qui species alias veris scelerisque tumultu<BR>
permixtas capiet, commotus habebitur atque<BR>
stultitiane erret nihilum distabit an ira.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>210</FONT><BR>
Aiax inmeritos cum occidit desipit agnos:<BR>
cum prudens scelus ob titulos admittis inanis,<BR>
stas animo et purum est vitio tibi cum tumidum est cor?<BR>
siquis lectica nitidam gestare amet agnam,<BR>
huic vestem ut gnatae, paret ancillas, paret aurum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>215</FONT><BR>
Rufam aut Pusillam appellet fortique marito<BR>
destinet uxorem: interdicto huic omne adimat ius<BR>
praetor et ad sanos abeat tutela propinquos.<BR>
quid, siquis gnatam pro muta devovet agna,<BR>
integer est animi? ne dixeris. ergo ubi prava&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>220</FONT><BR>
stultitia, hic summa est insania; qui sceleratus,<BR>
et furiosus erit; quem cepit vitrea fama,<BR>
hunc circumtonuit gaudens Bellona cruentis.<BR>
nunc age luxuriam et Nomentanum arripe mecum.<BR>
vincet enim stultos ratio insanire nepotes.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>225</FONT><BR>
hic simul accepit patrimoni mille talenta,<BR>
edicit, piscator uti, pomarius, auceps,<BR>
unguentarius ac Tusci turba inpia vici,<BR>
cum scurris fartor, cum Velabro omne macellum<BR>
mane domum veniant. quid tum? venere frequentes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>230</FONT><BR>
verba facit leno: 'quidquid mihi, quidquid et horum<BR>
cuique domi est, id crede tuum et vel nunc pete vel cras.'<BR>
accipe quid contra haec iuvenis responderit aequus.<BR>
'in nive Lucana dormis ocreatus, ut aprum<BR>
cenem ego; tu piscis hiberno ex aequore verris.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>235</FONT><BR>
segnis ego, indignus qui tantum possideam; aufer,<BR>
sume tibi deciens; tibi tantundem; tibi triplex,<BR>
unde uxor media currit de nocte vocata.'<BR>
filius Aesopi detractam ex aure Metellae,<BR>
scilicet ut deciens solidum absorberet, aceto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>240</FONT><BR>
diluit insignem bacam: qui sanior ac si<BR>
illud idem in rapidum flumen iaceretve cloacam?<BR>
Quinti progenies Arri, par nobile fratrum<BR>
nequitia et nugis pravorum et amore gemellum<BR>
luscinias soliti inpenso prandere coemptas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>245</FONT><BR>
quorsum abeant? sani ut creta, an carbone notati?<BR>
aedificare casas, plostello adiungere muris,<BR>
ludere par inpar, equitare in harundine longa<BR>
siquem delectet barbatum, amentia verset.<BR>
si puerilius his ratio esse evincet amare&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>250</FONT><BR>
nec quicquam differre, utrumne in pulvere, trimus<BR>
quale prius, ludas opus, an meretricis amore<BR>
sollicitus plores: quaero, faciasne quod olim<BR>
mutatus Polemon? ponas insignia morbi,<BR>
fasciolas, cubital, focalia, potus ut ille&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>255</FONT><BR>
dicitur ex collo furtim carpsisse coronas,<BR>
postquam est inpransi correptus voce magistri?<BR>
porrigis irato puero cum poma, recusat;<BR>
'sume, catelle': negat; si non des, optet. amator<BR>
exclusus qui distat, agit ubi secum, eat an non,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>260</FONT><BR>
quo rediturus erat non arcessitus, et haeret<BR>
invisis foribus? 'nec nunc, cum me vocet ultro,<BR>
accedam? an potius mediter finire dolores?<BR>
exclusit; revocat: redeam? non, si obsecret.' ecce<BR>
servos, non paulo sapientior 'o ere, quae res&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>265</FONT><BR>
nec modum habet neque consilium, ratione modoque<BR>
tractari non volt. in amore haec sunt mala, bellum,<BR>
pax rursum: haec siquis tempestatis prope ritu<BR>
mobilia et caeca fluitantia sorte laboret<BR>
reddere certa sibi, nihilo plus explicet ac si&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>270</FONT><BR>
insanire paret certa ratione modoque.'<BR>
quid? cum Picenis excerpens semina pomis<BR>
gaudes, si cameram percusti forte, penes te es?<BR>
quid? cum balba feris annoso verba palato,<BR>
aedificante casas qui sanior? adde cruorem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>275</FONT><BR>
stultitiae atque ignem gladio scrutare. modo, inquam.<BR>
Hellade percussa Marius cum praecipitat se,<BR>
cerritus fuit? an commotae crimine mentis<BR>
absolves hominem et sceleris damnabis eundem<BR>
ex more inponens cognata vocabula rebus?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>280</FONT><BR>
libertinus erat, qui circum compita siccus<BR>
lautis mane senex manibus currebat et 'unum',<BR>
&#151;'quid tam magnum?' addens&#151;, 'unum me surpite morti!<BR>
dis etenim facile est' orabat, sanus utrisque<BR>
auribus atque oculis; mentem, nisi litigiosus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>285</FONT><BR>
exciperet dominus, cum venderet. hoc quoque volgus<BR>
Chrysippus ponit fecunda in gente Meneni.<BR>
'Iuppiter, ingentis qui das adimisque dolores,'<BR>
mater ait pueri mensis iam quinque cubantis,<BR>
'frigida si puerum quartana reliquerit, illo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>290</FONT><BR>
mane die, quo tu indicis ieiunia, nudus<BR>
in Tiberi stabit.' casus medicusve levarit<BR>
aegrum ex praecipiti: mater delira necabit<BR>
in gelida fixum ripa febrimque reducet,<BR>
quone malo mentem concussa? timore deorum."&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>295</FONT><BR>
haec mihi Stertinius, sapientum octavos, amico<BR>
arma dedit, posthac ne conpellarer inultus.<BR>
dixerit insanum qui me, totidem audiet atque<BR>
respicere ignoto discet pendentia tergo.'<BR>
'Stoice, post damnum sic vendas omnia pluris,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>300</FONT><BR>
qua me stultitia, quoniam non est genus unum,<BR>
insanire putas? ego nam videor mihi sanus.'<BR>
'quid, caput abscissum manibus cum portat Agaue<BR>
gnati infelicis, sibi tunc furiosa videtur?'<BR>
'stultum me fateor&#151;liceat concedere veris&#151;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>305</FONT><BR>
atque etiam insanum; tantum hoc edissere, quo me<BR>
aegrotare putes animi vitio.' 'accipe: primum<BR>
aedificas, hoc est longos imitaris, ab imo<BR>
ad summum totus moduli bipedalis, et idem<BR>
corpore maiorem rides Turbonis in armis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>310</FONT><BR>
spiritum et incessum: qui ridiculus minus illo?<BR>
an, quodcumque facit Maecenas, te quoque verum est,<BR>
tanto dissimilem et tanto certare minorem?<BR>
absentis ranae pullis vituli pede pressis<BR>
unus ubi effugit, matri denarrat, ut ingens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>315</FONT><BR>
belua cognatos eliserit: illa rogare,<BR>
quantane? num tantum, sufflans se, magna fuisset?<BR>
'maior dimidio.' 'num tanto?' cum magis atque<BR>
se magis inflaret, 'non, si te ruperis,' inquit,<BR>
'par eris.' haec a te non multum abludit imago.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>320</FONT><BR>
adde poemata nunc, hoc est, oleum adde camino,<BR>
quae siquis sanus fecit, sanus facis et tu.<BR>
non dico horrendam rabiem&#151;' 'iam desine.' '&#151;cultum<BR>
maiorem censu&#151;' 'teneas, Damasippe, tuis te.'<BR>
'&#151;mille puellarum, puerorum mille furores&#151;'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>325</FONT><BR>
'o maior tandem parcas, insane, minori.' 
</p>

<P class=shortborder></p>

<P>
<b><A NAME="2.4">2.4</A></b>
</p>

<P>
 'Unde et quo Catius?' 'non est mihi tempus, aventi<BR>
ponere signa novis praeceptis, qualia vincent<BR>
Pythagoran Anytique reum doctumque Platona.'<BR>
'peccatum fateor, cum te sic tempore laevo<BR>
interpellarim; sed des veniam bonus, oro.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR>
quodsi interciderit tibi nunc aliquid, repetes mox,<BR>
sive est naturae hoc sive artis, mirus utroque.'<BR>
'quin id erat curae, quo pacto cuncta tenerem<BR>
utpote res tenuis, tenui sermone peractas.'<BR>
'ede hominis nomen, simul et, Romanus an hospes.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>
'ipsa memor praecepta canam, celabitur auctor.<BR>
longa quibus facies ovis erit, illa memento,<BR>
ut suci melioris et ut magis alba rotundis,<BR>
ponere: namque marem cohibent callosa vitellum.<BR>
cole suburbano qui siccis crevit in agris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR>
dulcior: inriguo nihil est elutius horto.<BR>
si vespertinus subito te oppresserit hospes,<BR>
ne gallina malum responset dura palato,<BR>
doctus eris vivam musto mersare Falerno:<BR>
hoc teneram faciet. pratensibus optima fungis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT><BR>
natura est; aliis male creditur. ille salubris<BR>
aestates peraget, qui nigris prandia moris<BR>
finiet, ante gravem quae legerit arbore solem.<BR>
Aufidius forti miscebat mella Falerno:<BR>
mendose, quoniam vacuis conmittere venis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>25</FONT><BR>
nil nisi lene decet: leni praecordia mulso<BR>
prolueris melius. si dura morabitur alvus,<BR>
mitulus et viles pellent obstantia conchae<BR>
et lapathi brevis herba, sed albo non sine Coo.<BR>
lubrica nascentes inplent conchylia lunae;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>30</FONT><BR>
sed non omne mare est generosae fertile testae:<BR>
murice Baiano melior Lucrina peloris,<BR>
ostrea Circeis, Miseno oriuntur echini,<BR>
pectinibus patulis iactat se molle Tarentum.<BR>
nec sibi cenarum quivis temere arroget artem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>35</FONT><BR>
non prius exacta tenui ratione saporum.<BR>
nec satis est cara piscis averrere mensa<BR>
ignarum, quibus est ius aptius et quibus assis<BR>
languidus in cubitum iam se conviva reponet.<BR>
Umber et iligna nutritus glande rotundas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>40</FONT><BR>
curvat aper lances carnem vitantis inertem;<BR>
nam Laurens malus est, ulvis et harundine pinguis.<BR>
vinea submittit capreas non semper edulis.<BR>
fecundae leporis sapiens sectabitur armos.<BR>
piscibus atque avibus quae natura et foret aetas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>45</FONT><BR>
ante meum nulli patuit quaesita palatum.<BR>
sunt quorum ingenium nova tantum crustula promit.<BR>
nequaquam satis in re una consumere curam,<BR>
ut siquis solum hoc, mala ne sint vina, laboret,<BR>
quali perfundat piscis securus olivo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>50</FONT><BR>
Massica si caelo suppones vina sereno,<BR>
nocturna siquid crassi est tenuabitur aura<BR>
et decedet odor nervis inimicus; at illa<BR>
integrum perdunt lino vitiata saporem.<BR>
Surrentina vafer qui miscet faece Falerna&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>55</FONT><BR>
vina, columbino limum bene colligit ovo,<BR>
quatenus ima petit volvens aliena vitellus.<BR>
tostis marcentem squillis recreabis et Afra<BR>
potorem coclea; nam lactuca innatat acri<BR>
post vinum stomacho; perna magis et magis hillis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>60</FONT><BR>
flagitat inmorsus refici, quin omnia malit<BR>
quaecumque inmundis fervent allata popinis.<BR>
est operae pretium duplicis pernoscere iuris<BR>
naturam. simplex e dulci constat olivo,<BR>
quod pingui miscere mero muriaque decebit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>65</FONT><BR>
non alia quam qua Byzantia putuit orca.<BR>
hoc ubi confusum sectis inferbuit herbis<BR>
Corycioque croco sparsum stetit, insuper addes<BR>
pressa Venafranae quod baca remisit olivae.<BR>
Picenis cedunt pomis Tiburtia suco:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>70</FONT><BR>
nam facie praestant, venucula convenit ollis;<BR>
rectius Albanam fumo duraveris uvam.<BR>
hanc ego cum malis, ego faecem primus et allec,<BR>
primus et invenior piper album cum sale nigro<BR>
incretum puris circumposuisse catillis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>75</FONT><BR>
inmane est vitium dare milia terna macello<BR>
angustoque vagos piscis urgere catino.<BR>
magna movet stomacho fastidia, seu puer unctis<BR>
tractavit calicem manibus, dum furta ligurrit,<BR>
sive gravis veteri creterrae limus adhaesit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>80</FONT><BR>
vilibus in scopis, in mappis, in scobe quantus<BR>
consistit sumptus? neglectis flagitium ingens.<BR>
ten lapides varios lutulenta radere palma<BR>
et Tyrias dare circum inlota toralia vestis,<BR>
oblitum, quanto curam sumptumque minorem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>85</FONT><BR>
haec habeant, tanto reprehendi iustius illis,<BR>
quae nisi divitibus nequeunt contingere mensis?'<BR>
'docte Cati, per amicitiam divosque rogatus<BR>
ducere me auditum, perges quocumque, memento.<BR>
nam quamvis memori referas mihi pectore cuncta,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>90</FONT><BR>
non tamen interpres tantundem iuveris. adde<BR>
voltum habitumque hominis, quem tu vidisse beatus<BR>
non magni pendis, quia contigit; at mihi cura<BR>
non mediocris inest, fontis ut adire remotos<BR>
atque haurire queam vitae praecepta beatae.'
</p>

<P class=shortborder></p>

<P>
<b><A NAME="2.5">2.5</A></b>
</p>

<P>
 'Hoc quoque, Tiresia, praeter narrata petenti<BR>
responde, quibus amissas reparare queam res<BR>
artibus atque modis. quid rides?' 'iamne doloso<BR>
non satis est Ithacam revehi patriosque penatis<BR>
adspicere?' 'o nulli quicquam mentite, vides ut&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR>
nudus inopsque domum redeam te vate, neque illic<BR>
aut apotheca procis intacta est aut pecus: atqui<BR>
et genus et virtus, nisi cum re, vilior alga est.'<BR>
quando pauperiem missis ambagibus horres,<BR>
accipe qua ratione queas ditescere. turdus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>
sive aliud privum dabitur tibi, devolet illuc,<BR>
res ubi magna nitet domino sene; dulcia poma<BR>
et quoscumque feret cultus tibi fundus honores<BR>
ante Larem gustet venerabilior Lare dives.<BR>
qui quamvis periurus erit, sine gente, cruentus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR>
sanguine fraterno, fugitivus, ne tamen illi<BR>
tu comes exterior, si postulet, ire recuses.'<BR>
'utne tegam spurco Damae latus? haud ita Troiae<BR>
me gessi, certans semper melioribus.' 'ergo<BR>
pauper eris.' 'fortem hoc animum tolerare iubebo;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT><BR>
et quondam maiora tuli. tu protinus, unde<BR>
divitias aerisque ruam, dic, augur, acervos.'<BR>
'dixi equidem et dico: captes astutus ubique<BR>
testamenta senum neu, si vafer unus et alter<BR>
insidiatorem praeroso fugerit hamo,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>25</FONT><BR>
aut spem deponas aut artem inlusus omittas.<BR>
magna minorve foro si res certabitur olim,<BR>
vivet uter locuples sine gnatis, inprobus, ultro<BR>
qui meliorem audax vocet in ius, illius esto<BR>
defensor; fama civem causaque priorem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>30</FONT><BR>
sperne, domi si gnatus erit fecundave coniux.<BR>
"Quinte" puta aut "Publi"&#151;gaudent praenomine molles<BR>
auriculae&#151;"tibi me virtus tua fecit amicum.<BR>
ius anceps novi, causas defendere possum;<BR>
eripiet quivis oculos citius mihi quam te&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2> 35</FONT><BR>
contemptum cassa nuce pauperet; haec mea cura est,<BR>
nequid tu perdas neu sis iocus." ire domum atque<BR>
pelliculam curare iube; fi cognitor ipse,<BR>
persta atque obdura: seu rubra Canicula findet<BR>
infantis statuas, seu pingui tentus omaso&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>40</FONT><BR>
Furius hibernas cana nive conspuet Alpis.<BR>
"nonne vides" aliquis cubito stantem prope tangens<BR>
inquiet, "ut patiens, ut amicis aptus, ut acer?"<BR>
plures adnabunt thynni et cetaria crescent.<BR>
sicui praeterea validus male filius in re&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>45</FONT><BR>
praeclara sublatus aletur, ne manifestum<BR>
caelibis obsequium nudet te, leniter in spem<BR>
adrepe officiosus, ut et scribare secundus<BR>
heres et, siquis casus puerum egerit Orco,<BR>
in vacuom venias: perraro haec alea fallit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>50</FONT><BR>
qui testamentum tradet tibi cumque legendum,<BR>
abnuere et tabulas a te removere memento,<BR>
sic tamen, ut limis rapias, quid prima secundo<BR>
cera velit versu; solus multisne coheres,<BR>
veloci percurre oculo. plerumque recoctus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>55</FONT><BR>
scriba ex quinqueviro corvum deludet hiantem<BR>
captatorque dabit risus Nasica Corano.'<BR>
'num furis? an prudens ludis me obscura canendo?'<BR>
'o Laertiade, quidquid dicam, aut erit aut non:<BR>
divinare etenim magnus mihi donat Apollo.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>60</FONT><BR>
'quid tamen ista velit sibi fabula, si licet, ede.'<BR>
'tempore quo iuvenis Parthis horrendus, ab alto<BR>
demissum genus Aenea, tellure marique<BR>
magnus erit, forti nubet procera Corano<BR>
filia Nasicae, metuentis reddere soldum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>65</FONT><BR>
tum gener hoc faciet: tabulas socero dabit atque<BR>
ut legat orabit; multum Nasica negatas<BR>
accipiet tandem et tacitus leget invenietque<BR>
nil sibi legatum praeter plorare suisque.<BR>
illud ad haec iubeo: mulier si forte dolosa&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>70</FONT><BR>
libertusve senem delirum temperet, illis<BR>
accedas socius: laudes, lauderis ut absens.<BR>
adiuvat hoc quoque, sed vincit longe prius ipsum<BR>
expugnare caput. scribet mala carmina vecors:<BR>
laudato. scortator erit: cave te roget; ultro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>75</FONT><BR>
Penelopam facilis potiori trade.' 'putasne<BR>
perduci poterit tam frugi tamque pudica,<BR>
quam nequiere proci recto depellere cursu?'<BR>
'venit enim magnum donandi parca iuventus<BR>
nec tantum veneris quantum studiosa culinae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>80</FONT><BR>
sic tibi Penelope frugi est; quae si semel uno<BR>
de sene gustarit tecum partita lucellum,<BR>
ut canis a corio numquam absterrebitur uncto.<BR>
me sene quod dicam factum est. anus inproba Thebis<BR>
ex testamento sic est elata: cadaver&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>85</FONT><BR>
unctum oleo largo nudis umeris tulit heres,<BR>
scilicet elabi si posset mortua; credo,<BR>
quod nimium institerat viventi. cautus adito<BR>
neu desis operae neve immoderatus abundes.<BR>
difficilem et morosum offendet garrulus: ultra&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2> 90</FONT><BR>
'non' 'etiam' sileas; Davus sis comicus atque<BR>
stes capite obstipo, multum similis metuenti.<BR>
obsequio grassare; mone, si increbruit aura,<BR>
cautus uti velet carum caput; extrahe turba<BR>
oppositis umeris; aurem substringe loquaci.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>95</FONT><BR>
inportunus amat laudari: donec 'ohe iam'<BR>
ad caelum manibus sublatis dixerit, urge:<BR>
crescentem tumidis infla sermonibus utrem.<BR>
cum te servitio longo curaque levarit,<BR>
et certum vigilans "quartae sit partis Ulixes"&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>100</FONT><BR>
audieris "heres": "ergo nunc Dama sodalis<BR>
nusquam est? unde mihi tam fortem tamque fidelem?"<BR>
sparge subinde et, si paulum potes inlacrimare, est<BR>
gaudia prodentem voltum celare. sepulcrum<BR>
permissum arbitrio sine sordibus exstrue: funus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>105</FONT><BR>
egregie factum laudet vicinia. siquis<BR>
forte coheredum senior male tussiet, huic tu<BR>
dic, ex parte tua seu fundi sive domus sit<BR>
emptor, gaudentem nummo te addicere. sed me<BR>
imperiosa trahit Proserpina: vive valeque.'
</p>

<P class=shortborder></p>

<P>
<b><A NAME="2.6">2.6</A></b>
</p>

<P>
 Hoc erat in votis: modus agri non ita magnus,<BR>
hortus ubi et tecto vicinus iugis aquae fons<BR>
et paulum silvae super his foret. auctius atque<BR>
di melius fecere. bene est. nil amplius oro,<BR>
Maia nate, nisi ut propria haec mihi munera faxis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2> 5</FONT><BR>
si neque maiorem feci ratione mala rem<BR>
nec sum facturus vitio culpave minorem,<BR>
si veneror stultus nihil horum 'o si angulus ille<BR>
proximus accedat, qui nunc denormat agellum!'<BR>
'o si urnam argenti fors quae mihi monstret, ut illi,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>
thesauro invento qui mercennarius agrum<BR>
illum ipsum mercatus aravit, dives amico<BR>
Hercule!', si quod adest gratum iuvat, hac prece te oro:<BR>
pingue pecus domino facias et cetera praeter<BR>
ingenium, utque soles, custos mihi maximus adsis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR>
ergo ubi me in montes et in arcem ex urbe removi,<BR>
quid prius inlustrem saturis musaque pedestri?<BR>
nec mala me ambitio perdit nec plumbeus auster<BR>
autumnusque gravis, Libitinae quaestus acerbae.<BR>
Matutine pater, seu Iane libentius audis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT><BR>
unde homines operum primos vitaeque labores<BR>
instituunt&#151;sic dis placitum&#151;, tu carminis esto<BR>
principium. Romae sponsorem me rapis: 'eia,<BR>
ne prior officio quisquam respondeat, urge.'<BR>
sive aquilo radit terras seu bruma nivalem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>25</FONT><BR>
interiore diem gyro trahit, ire necesse est.<BR>
postmodo quod mi obsit clare certumque locuto<BR>
luctandum in turba et facienda iniuria tardis.<BR>
'quid tibi vis, insane?' et 'quam rem agis?' inprobus urget<BR>
iratis precibus, 'tu pulses omne quod obstat,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>30</FONT><BR>
ad Maecenatem memori si mente recurras.'<BR>
hoc iuvat et melli est, non mentiar. at simul atras<BR>
ventum est Esquilias, aliena negotia centum<BR>
per caput et circa saliunt latus. 'ante secundam<BR>
Roscius orabat sibi adesses ad Puteal cras.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>35</FONT><BR>
'de re communi scribae magna atque nova te<BR>
orabant hodie meminisses, Quinte, reverti.'<BR>
'inprimat his cura Maecenas signa tabellis.'<BR>
dixeris: 'experiar': 'si vis, potes,' addit et instat.<BR>
septimus octavo propior iam fugerit annus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>40</FONT><BR>
ex quo Maecenas me coepit habere suorum<BR>
in numero, dumtaxat ad hoc, quem tollere raeda<BR>
vellet iter faciens et cui concredere nugas<BR>
hoc genus: 'hora quota est?' 'Thraex est Gallina Syro par?'<BR>
'matutina parum cautos iam frigora mordent',&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>45</FONT><BR>
et quae rimosa bene deponuntur in aure.<BR>
per totum hoc tempus subiectior in diem et horam<BR>
invidiae noster. ludos spectaverat, una<BR>
luserat in campo: 'fortunae filius' omnes.<BR>
frigidus a rostris manat per compita rumor:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>50</FONT><BR>
quicumque obvius est, me consulit: 'o bone&#151;nam te<BR>
scire, deos quoniam propius contingis oportet&#151;,<BR>
numquid de Dacis audisti?' 'nil equidem.' 'ut tu<BR>
semper eris derisor.' 'at omnes di exagitent me,<BR>
si quicquam.' 'quid? militibus promissa Triquetra&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>55</FONT><BR>
praedia Caesar an est Itala tellure daturus?'<BR>
iurantem me scire nihil mirantur ut unum<BR>
scilicet egregii mortalem altique silenti.<BR>
perditur haec inter misero lux non sine votis:<BR>
o rus, quando ego te adspiciam quandoque licebit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>60</FONT><BR>
nunc veterum libris, nunc somno et inertibus horis<BR>
ducere sollicitae iucunda oblivia vitae?<BR>
o quando faba Pythagorae cognata simulque<BR>
uncta satis pingui ponentur holuscula lardo?<BR>
o noctes cenaeque deum, quibus ipse meique&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>65</FONT><BR>
ante Larem proprium vescor vernasque procacis<BR>
pasco libatis dapibus. prout cuique libido est,<BR>
siccat inaequalis calices conviva solutus<BR>
legibus insanis, seu quis capit acria fortis<BR>
pocula seu modicis uvescit laetius. ergo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>70</FONT><BR>
sermo oritur, non de villis domibusve alienis,<BR>
nec male necne Lepos saltet; sed, quod magis ad nos<BR>
pertinet et nescire malum est, agitamus, utrumne<BR>
divitiis homines an sint virtute beati,<BR>
quidve ad amicitias, usus rectumne, trahat nos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>75</FONT><BR>
et quae sit natura boni summumque quid eius.<BR>
Cervius haec inter vicinus garrit anilis<BR>
ex re fabellas. siquis nam laudat Arelli<BR>
sollicitas ignarus opes, sic incipit: 'olim<BR>
rusticus urbanum murem mus paupere fertur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>80</FONT><BR>
accepisse cavo, veterem vetus hospes amicum,<BR>
asper et attentus quaesitis, ut tamen artum<BR>
solveret hospitiis animum. quid multa? neque ille<BR>
sepositi ciceris nec longae invidit avenae,<BR>
aridum et ore ferens acinum semesaque lardi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>85</FONT><BR>
frusta dedit, cupiens varia fastidia cena<BR>
vincere tangentis male singula dente superbo,<BR>
cum pater ipse domus palea porrectus in horna<BR>
esset ador loliumque, dapis meliora relinquens.<BR>
tandem urbanus ad hunc "quid te iuvat" inquit, "amice,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>90</FONT><BR>
praerupti nemoris patientem vivere dorso?<BR>
vis tu homines urbemque feris praeponere silvis?<BR>
carpe viam, mihi crede, comes, terrestria quando<BR>
mortalis animas vivunt sortita neque ulla est<BR>
aut magno aut parvo leti fuga: quo, bone, circa,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>95</FONT><BR>
dum licet, in rebus iucundis vive beatus,<BR>
vive memor, quam sis aevi brevis." haec ubi dicta<BR>
agrestem pepulere, domo levis exsilit; inde<BR>
ambo propositum peragunt iter, urbis aventes<BR>
moenia nocturni subrepere. iamque tenebat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>100</FONT><BR>
nox medium caeli spatium, cum ponit uterque<BR>
in locuplete domo vestigia, rubro ubi cocco<BR>
tincta super lectos canderet vestis eburnos<BR>
multaque de magna superessent fercula cena,<BR>
quae procul exstructis inerant hesterna canistris.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>105</FONT><BR>
ergo ubi purpurea porrectum in veste locavit<BR>
agrestem, veluti succinctus cursitat hospes<BR>
continuatque dapes nec non verniliter ipsis<BR>
fungitur officiis, praelambens omne quod adfert.<BR>
ille cubans gaudet mutata sorte bonisque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>110</FONT><BR>
rebus agit laetum convivam, cum subito ingens<BR>
valvarum strepitus lectis excussit utrumque.<BR>
currere per totum pavidi conclave magisque<BR>
exanimes trepidare, simul domus alta Molossis<BR>
personuit canibus. tum rusticus: "haud mihi vita&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>115</FONT><BR>
est opus hac" ait et "valeas: me silva cavosque<BR>
tutus ab insidiis tenui solabitur ervo."'
</p>

<P class=shortborder></p>

<P>
<b><A NAME="2.7">2.7</A></b>
</p>

<P>
 'Iamdudum ausculto et cupiens tibi dicere servos<BR>
pauca reformido.' 'Davusne?' 'ita, Davus, amicum<BR>
mancipium domino et frugi quod sit satis, hoc est,<BR>
ut vitale putes.' 'age libertate Decembri,<BR>
quando ita maiores voluerunt, utere: narra.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR>
'pars hominum vitiis gaudet constanter et urget<BR>
propositum; pars multa natat, modo recta capessens,<BR>
interdum pravis obnoxia. saepe notatus<BR>
cum tribus anellis, modo laeva Priscus inani<BR>
vixit inaequalis, clavum ut mutaret in horas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>
aedibus ex magnis subito se conderet unde<BR>
mundior exiret vix libertinus honeste;<BR>
iam moechus Romae, iam mallet doctus Athenis<BR>
vivere, Vortumnis quotquot sunt natus iniquis.<BR>
scurra Volanerius, postquam illi iusta cheragra&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR>
contudit articulos, qui pro se tolleret atque<BR>
mitteret in phimum talos, mercede diurna<BR>
conductum pavit: quanto constantior isdem<BR>
in vitiis, tanto levius miser ac prior illo<BR>
qui iam contento, iam laxo fune laborat.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT><BR>
'non dices hodie, quorsum haec tam putida tendant,<BR>
furcifer?' 'ad te, inquam.' 'quo pacto, pessime?' 'laudas<BR>
fortunam et mores antiquae plebis, et idem,<BR>
siquis ad illa deus subito te agat, usque recuses,<BR>
aut quia non sentis, quod clamas, rectius esse,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>25</FONT><BR>
aut quia non firmus rectum defendis et haeres<BR>
nequiquam caeno cupiens evellere plantam.<BR>
Romae rus optas; absentem rusticus urbem<BR>
tollis ad astra levis. si nusquam es forte vocatus<BR>
ad cenam, laudas securum holus ac, velut usquam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>30</FONT><BR>
vinctus eas, ita te felicem dicis amasque,<BR>
quod nusquam tibi sit potandum. iusserit ad se<BR>
Maecenas serum sub lumina prima venire<BR>
convivam: "nemon oleum fert ocius? ecquis<BR>
audit?" cum magno blateras clamore fugisque.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>35</FONT><BR>
Mulvius et scurrae, tibi non referenda precati,<BR>
discedunt. "etenim fateor me" dixerit ille<BR>
"duci ventre levem, nasum nidore supinor,<BR>
inbecillus, iners, siquid vis, adde, popino.<BR>
tu cum sis quod ego et fortassis nequior, ultro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>40</FONT><BR>
insectere velut melior verbisque decoris<BR>
obvolvas vitium?" quid, si me stultior ipso<BR>
quingentis empto drachmis deprenderis? aufer<BR>
me voltu terrere; manum stomachumque teneto,<BR>
dum quae Crispini docuit me ianitor edo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>45</FONT><BR>
te coniunx aliena capit, meretricula Davum:<BR>
peccat uter nostrum cruce dignius? acris ubi me<BR>
natura intendit, sub clara nuda lucerna<BR>
quaecumque excepit turgentis verbera caudae<BR>
clunibus aut agitavit equum lasciva supinum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2> 50</FONT><BR>
dimittit neque famosum neque sollicitum, ne<BR>
ditior aut formae melioris meiat eodem.<BR>
tu cum proiectis insignibus, anulo equestri<BR>
Romanoque habitu, prodis ex iudice Dama,<BR>
turpis odoratum caput obscurante lacerna,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>55</FONT><BR>
non es quod simulas? metuens induceris atque<BR>
altercante libidinibus tremis ossa pavore.<BR>
quid refert, uri virgis ferroque necari<BR>
auctoratus eas, an turpi clausus in arca,<BR>
quo te demisit peccati conscia erilis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>60</FONT><BR>
contractum genibus tangas caput? estne marito<BR>
matronae peccantis in ambo iusta potestas,<BR>
in corruptorem vel iustior? illa tamen se<BR>
non habitu mutatve loco peccatve superne,<BR>
cum te formidet mulier neque credat amanti.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>65</FONT><BR>
ibis sub furcam prudens dominoque furenti<BR>
conmittes rem omnem et vitam et cum corpore famam<BR>
evasti: credo, metues doctusque cavebis:<BR>
quaeres, quando iterum paveas iterumque perire<BR>
possis, o totiens servus. quae belua ruptis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>70</FONT><BR>
cum semel effugit, reddit se prava catenis?<BR>
"non sum moechus" ais. neque ego hercule fur, ubi vasa<BR>
praetereo sapiens argentea. tolle periclum:<BR>
iam vaga prosiliet frenis natura remotis.<BR>
tune mihi dominus, rerum imperiis hominumque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>75</FONT><BR>
tot tantisque minor, quem ter vindicta quaterque<BR>
inposita haud umquam misera formidine privet?<BR>
adde super, dictis quod non levius valeat; nam,<BR>
sive vicarius est, qui servo paret, uti mos<BR>
vester ait, seu conservus, tibi quid sum ego? nempe&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>80</FONT><BR>
tu, mihi qui imperitas, aliis servis miser atque<BR>
duceris ut nervis alienis mobile lignum.<BR>
quisnam igitur liber? sapiens sibi qui imperiosus,<BR>
quem neque pauperies neque mors neque vincula terrent,<BR>
responsare cupidinibus, contemnere honores&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>85</FONT><BR>
fortis, et in se ipso totus, teres atque rotundus,<BR>
externi nequid valeat per leve morari,<BR>
in quem manca ruit semper fortuna. potesne<BR>
ex his ut proprium quid noscere? quinque talenta<BR>
poscit te mulier, vexat foribusque repulsum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>90</FONT><BR>
perfundit gelida, rursus vocat: eripe turpi<BR>
colla iugo liber, "liber sum" dic age. non quis.<BR>
urget enim dominus mentem non lenis et acris<BR>
subiectat lasso stimulos versatque negantem.<BR>
vel cum Pausiaca torpes, insane, tabella,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>95</FONT><BR>
qui peccas minus atque ego, cum Fulvi Rutubaeque<BR>
aut Pacideiani contento poplite miror<BR>
proelia rubrica picta aut carbone, velut si<BR>
re vera pugnent, feriant vitentque moventes<BR>
arma viri? nequam et cessator Davus; at ipse&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>100</FONT><BR>
subtilis veterum iudex et callidus audis.<BR>
nil ego, si ducor libo fumante: tibi ingens<BR>
virtus atque animus cenis responsat opimis?<BR>
obsequium ventris mihi perniciosius est cur?<BR>
tergo plector enim. qui tu inpunitior illa,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>105</FONT><BR>
quae parvo sumi nequeunt, obsonia captas?<BR>
nempe inamarescunt epulae sine fine petitae<BR>
inlusique pedes vitiosum ferre recusant<BR>
corpus. an hic peccat, sub noctem qui puer uvam<BR>
furtiva mutat strigili: qui praedia vendit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>110</FONT><BR>
nil servile gulae parens habet? adde, quod idem<BR>
non horam tecum esse potes, non otia recte<BR>
ponere teque ipsum vitas fugitivus et erro,<BR>
iam vino quaerens, iam somno fallere curam,<BR>
frustra: nam comes atra premit sequiturque fugacem.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>115</FONT><BR>
'unde mihi lapidem?' 'quorsum est opus?' 'unde sagittas?'<BR>
'aut insanit homo aut versus facit.' 'ocius hinc te<BR>
ni rapis, accedes opera agro nona Sabino.'
</p>

<P class=shortborder></p>

<P>
<b><A NAME="2.8">2.8</A></b>
</p>

<P>
 'Ut Nasidieni iuvit te cena beati?<BR>
nam mihi quaerenti convivam dictus here illic<BR>
de medio potare die.' 'sic, ut mihi numquam<BR>
in vita fuerit melius.' 'da, si grave non est,<BR>
quae prima iratum ventrem placaverit esca.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR>
'in primis Lucanus aper: leni fuit austro<BR>
captus, ut aiebat cenae pater: acria circum<BR>
rapula, lactucae, radices, qualia lassum<BR>
pervellunt stomachum, siser, allec, faecula Coa.<BR>
his ut sublatis puer alte cinctus acernam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2> 10</FONT><BR>
gausape purpureo mensam pertersit et alter<BR>
sublegit quodcumque iaceret inutile quodque<BR>
posset cenantis offendere, ut Attica virgo<BR>
cum sacris Cereris procedit fuscus Hydaspes<BR>
Caecuba vina ferens, Alcon Chium maris expers.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR>
hic erus "Albanum, Maecenas, sive Falernum<BR>
te magis adpositis delectat, habemus utrumque."'<BR>
'divitias miseras! sed quis cenantibus una,<BR>
Fundani, pulcre fuerit tibi, nosse laboro.'<BR>
'summus ego et prope me Viscus Thurinus et infra,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT><BR>
si memini, Varius; cum Servilio Balatrone<BR>
Vibidius, quos Maecenas adduxerat umbras.<BR>
Nomentanus erat super ipsum, Porcius infra,<BR>
ridiculus totas semel absorbere placentas;<BR>
Nomentanus ad hoc, qui, siquid forte lateret,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>25</FONT><BR>
indice monstraret digito; nam cetera turba,<BR>
nos, inquam, cenamus avis, conchylia, piscis,<BR>
longe dissimilem noto celantia sucum,<BR>
ut vel continuo patuit, cum passeris atque<BR>
ingustata mihi porrexerit ilia rhombi.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>30</FONT><BR>
post hoc me docuit melimela rubere minorem<BR>
ad lunam delecta. quid hoc intersit, ab ipso<BR>
audieris melius. tum Vibidius Balatroni<BR>
"nos nisi damnose bibimus, moriemur inulti,"<BR>
et calices poscit maiores. vertere pallor&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>35</FONT><BR>
tum parochi faciem nil sic metuentis ut acris<BR>
potores, vel quod maledicunt liberius vel<BR>
fervida quod subtile exsurdant vina palatum.<BR>
invertunt Allifanis vinaria tota<BR>
Vibidius Balatroque secutis omnibus: imi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2> 40</FONT><BR>
convivae lecti nihilum nocuere lagoenis.<BR>
adfertur squillas inter murena natantis<BR>
in patina porrecta. sub hoc erus "haec gravida" inquit<BR>
"capta est, deterior post partum carne futura.<BR>
his mixtum ius est: oleo, quod prima Venafri&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>45</FONT><BR>
pressit cella; garo de sucis piscis Hiberi;<BR>
vino quinquenni, verum citra mare nato,<BR>
dum coquitur&#151;cocto Chium sic convenit, ut non<BR>
hoc magis ullum aliud&#151;; pipere albo, non sine aceto,<BR>
quod Methymnaeam vitio mutaverit uvam.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>50</FONT><BR>
erucas viridis, inulas ego primus amaras<BR>
monstravi incoquere; inlutos Curtillus echinos,<BR>
ut melius muria quod testa marina remittat."<BR>
interea suspensa gravis aulaea ruinas<BR>
in patinam fecere, trahentia pulveris atri&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>55</FONT><BR>
quantum non Aquilo Campanis excitat agris.<BR>
nos maius veriti, postquam nihil esse pericli<BR>
sensimus, erigimur; Rufus posito capite, ut si<BR>
filius inmaturus obisset, flere. quis esset<BR>
finis, ni sapiens sic Nomentanus amicum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>60</FONT><BR>
tolleret: "heu, Fortuna, quis est crudelior in nos<BR>
te deus? ut semper gaudes inludere rebus<BR>
humanis!" Varius mappa conpescere risum<BR>
vix poterat. Balatro suspendens omnia naso<BR>
"haec est condicio vivendi" aiebat, "eoque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>65</FONT><BR>
responsura tuo numquam est par fama labori.<BR>
tene, ut ego accipiar laute, torquerier omni<BR>
sollicitudine districtum, ne panis adustus,<BR>
ne male conditum ius adponatur, ut omnes<BR>
praecincti recte pueri comptique ministrent.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2> 70</FONT><BR>
adde hos praeterea casus, aulaea ruant si,<BR>
ut modo; si patinam pede lapsus frangat agaso.<BR>
sed convivatoris, uti ducis, ingenium res<BR>
adversae nudare solent, celare secundae."<BR>
Nasidienus ad haec "tibi di, quaecumque preceris,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>75</FONT><BR>
commoda dent: ita vir bonus es convivaque comis"<BR>
et soleas poscit. tum in lecto quoque videres<BR>
stridere secreta divisos aure susurros.'<BR>
'nullos his mallem ludos spectasse; sed illa<BR>
redde age quae deinceps risisti.' 'Vibidius dum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>80</FONT><BR>
quaerit de pueris, num sit quoque fracta lagoena,<BR>
quod sibi poscenti non dentur pocula, dumque<BR>
ridetur fictis rerum Balatrone secundo,<BR>
Nasidiene, redis mutatae frontis, ut arte<BR>
emendaturus fortunam; deinde secuti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>85</FONT><BR>
mazonomo pueri magno discerpta ferentes<BR>
membra gruis sparsi sale multo non sine farre,<BR>
pinguibus et ficis pastum iecur anseris albae<BR>
et leporum avolsos, ut multo suavius, armos,<BR>
quam si cum lumbis quis edit. tum pectore adusto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>90</FONT><BR>
vidimus et merulas poni et sine clune palumbis,<BR>
suavis res, si non causas narraret earum et<BR>
naturas dominus; quem nos sic fugimus ulti,<BR>
ut nihil omnino gustaremus, velut illis<BR>
Canidia adflasset, peior serpentibus Afris.'
</P>

<div class="footer">
	<p>
		<a href="/hor.html">Horace</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY>
</HTML>