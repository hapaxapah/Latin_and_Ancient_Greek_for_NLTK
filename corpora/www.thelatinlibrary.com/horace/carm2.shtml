<html>
	<head>
		<title>
			Horace: Odes II
		</title>
		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>
<p class=pagehead>Q. HORATI FLACCI CARMINVM LIBER SECVNDVS
</P>

<P class=border>
</P>

<P>
<B>I</B>
</P>

<p>
 Motum ex Metello consule ciuicum<BR>
 bellique causas et uitia et modos<BR>
&nbsp;&nbsp;&nbsp;&nbsp;&nbsp;ludumque Fortunae grauisque<BR>
&nbsp;&nbsp;&nbsp;&nbsp;&nbsp;principum amicitias et arma
</P>

<p>
 nondum expiatis uncta cruoribus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR>
 periculosae plenum opus aleae,<BR>
&nbsp;&nbsp;&nbsp;&nbsp;&nbsp;tractas et incedis per ignis<BR>
&nbsp;&nbsp;&nbsp;&nbsp;&nbsp;suppositos cineri doloso.
</P>

<p>
 Paulum seuerae Musa tragoediae<BR>
desit theatris; mox, ubi publicas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>
&nbsp;&nbsp;&nbsp;&nbsp;&nbsp;res ordinaris, grande munus<BR>
&nbsp;&nbsp;&nbsp;&nbsp;&nbsp;Cecropio repetes coturno,
</P>

<p>
 insigne maestis praesidium reis<BR>
 et consulenti, Pollio, curiae,<BR>
&nbsp;&nbsp;&nbsp;&nbsp;&nbsp;cui laurus aeternos honores<BR>
&nbsp;&nbsp;&nbsp;&nbsp;&nbsp;Delmatico peperit triumpho.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT>
</P>

<p>
 Iam nunc minaci murmure cornuum<BR>
 perstringis auris, iam litui strepunt,<BR>
&nbsp;&nbsp;&nbsp;&nbsp;&nbsp;iam fulgor armorum fugacis<BR>
&nbsp;&nbsp;&nbsp;&nbsp;&nbsp;terret equos equitumque uoltus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT>
</P>

<p>
 Audire magnos iam uideor duces<BR>
 non indecoro puluere sordidos<BR>
&nbsp;&nbsp;&nbsp;&nbsp;&nbsp;et cuncta terrarum subacta<BR>
&nbsp;&nbsp;&nbsp;&nbsp;&nbsp;praeter atrocem animum Catonis.
</P>

<p>
Iuno et deorum quisquis amicior&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>25</FONT> <BR>
 Afris inulta cesserat impotens<BR>
&nbsp;&nbsp;&nbsp;&nbsp;&nbsp;tellure, uictorum nepotes<BR>
&nbsp;&nbsp;&nbsp;&nbsp;&nbsp;rettulit inferias Iugurthae.
</P>

<p>
 Quis non Latino sanguine pinguior<BR>
campus sepulcris impia proelia&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>30</FONT><BR>
&nbsp;&nbsp;&nbsp;&nbsp;&nbsp;testatur auditumque Medis<BR>
&nbsp;&nbsp;&nbsp;&nbsp;&nbsp;Hesperiae sonitum ruinae?
</P>

<p>
 Qui gurges aut quae flumina lugubris<BR>
 ignara belli? Quod mare Dauniae<BR>
&nbsp;&nbsp;&nbsp;&nbsp;&nbsp;non decolorauere caedes?<BR>
&nbsp;&nbsp;&nbsp;&nbsp;&nbsp;Quae caret ora cruore nostro?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>35</FONT>
</P>

<p>
 Sed ne relictis, Musa procax, iocis<BR>
 Ceae retractes munera Neniae,<BR>
&nbsp;&nbsp;&nbsp;&nbsp;&nbsp;mecum Dionaeo sub antro<BR>
&nbsp;&nbsp;&nbsp;&nbsp;&nbsp;quaere modos leuiore plectro.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>40</FONT>
</P>

<P class=shortborder></p>

<p>
<B>II</B>
</P>

<p>
 Nullus argento color est auaris<BR>
 abdito terris, inimice lamnae<BR>
 Crispe Sallusti, nisi temperato<BR>
&nbsp;&nbsp;&nbsp;&nbsp;&nbsp;splendeat usu.
</P>

<p>
 Viuet extento Proculeius aeuo,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR>
 notus in fratres animi paterni;<BR>
 illum aget pinna metuente solui<BR>
&nbsp;&nbsp;&nbsp;&nbsp;&nbsp;Fama superstes.
</P>

<p>
 Latius regnes auidum domando<BR>
spiritum quam si Libyam remotis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>
 Gadibus iungas et uterque Poenus<BR>
&nbsp;&nbsp;&nbsp;&nbsp;&nbsp;seruiat uni.
</P>

<p>
 Crescit indulgens sibi dirus hydrops<BR>
 nec sitim pellit, nisi causa morbi<BR>
 fugerit uenis et aquosus albo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR>
&nbsp;&nbsp;&nbsp;&nbsp;&nbsp;corpore languor.
</P>

<p>
 Redditum Cyri solio Prahaten<BR>
 dissidens plebi numero beatorum<BR>
 eximit Virtus populumque falsis<BR>
&nbsp;&nbsp;&nbsp;&nbsp;&nbsp;dedocet uti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT>
</P>

<p>
 uocibus, regnum et diadema tutum<BR>
 deferens uni propriamque laurum<BR>
 quisquis ingentis oculo inretorto<BR>
&nbsp;&nbsp;&nbsp;&nbsp;&nbsp;spectat aceruos.
</P>

<P class=shortborder></p>

<p>
<B>III</B>
</P>

<p>
 Aequam memento rebus in arduis<BR>
 seruare mentem, non secus in bonis<BR>
&nbsp;&nbsp;&nbsp;&nbsp;&nbsp;ab insolenti temperatam<BR>
&nbsp;&nbsp;&nbsp;&nbsp;&nbsp;laetitia, moriture Delli,
</P>

<p>
 seu maestus omni tempore uixeris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR>
 seu te in remoto gramine per dies<BR>
&nbsp;&nbsp;&nbsp;&nbsp;&nbsp;festos reclinatum bearis<BR>
&nbsp;&nbsp;&nbsp;&nbsp;&nbsp;interiore nota Falerni.
</P>

<p>
 Quo pinus ingens albaque populus<BR>
umbram hospitalem consociare amant&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>
&nbsp;&nbsp;&nbsp;&nbsp;&nbsp;ramis? Quid obliquo laborat<BR>
&nbsp;&nbsp;&nbsp;&nbsp;&nbsp;lympha fugax trepidare riuo?
</P>

<p>
 Huc uina et unguenta et nimium breuis<BR>
 flores amoenae ferre iube rosae,<BR>
&nbsp;&nbsp;&nbsp;&nbsp;&nbsp;dum res et aetas et Sororum<BR>
&nbsp;&nbsp;&nbsp;&nbsp;&nbsp;fila trium patiuntur atra.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT>
</P>

<p>
 Cedes coemptis saltibus et domo<BR>
 uillaque, flauus quam Tiberis lauit,<BR>
&nbsp;&nbsp;&nbsp;&nbsp;&nbsp;cedes, et exstructis in altum<BR>
&nbsp;&nbsp;&nbsp;&nbsp;&nbsp;diuitiis potietur heres.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT>
</P>

<p>
 Diuesne prisco natus ab Inacho<BR>
 nil interest an pauper et infima<BR>
&nbsp;&nbsp;&nbsp;&nbsp;&nbsp;de gente sub diuo moreris,<BR>
&nbsp;&nbsp;&nbsp;&nbsp;&nbsp;uictima nil miserantis Orci;
</P>

<p>
 omnes eodem cogimur, omnium&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>25</FONT><BR>
 uersatur urna serius ocius<BR>
&nbsp;&nbsp;&nbsp;&nbsp;&nbsp;sors exitura et nos in aeternum<BR>
&nbsp;&nbsp;&nbsp;&nbsp;&nbsp;exilium impositura cumbae.
</P>

<P class=shortborder></p>

<p>
<B>IV</B>
</P>

<p>
 Ne sit ancillae tibi amor pudori,<BR>
 Xanthia Phoceu: prius insolentem<BR>
 serua Briseis niueo colore<BR>
&nbsp;&nbsp;&nbsp;&nbsp;&nbsp;mouit Anchillem;
</P>

<p>
mouit Aiacem Telamone natum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT> <BR>
 forma captiuae dominum Tecmessae;<BR>
 arsit Atrides medio in triumpho<BR>
&nbsp;&nbsp;&nbsp;&nbsp;&nbsp;uirgine rapta,
</P>

<p>
 barbarae postquam cecidere turmae<BR>
Thessalo uictore et ademptus Hector&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>
 tradidit fessis leuiora tolli<BR>
&nbsp;&nbsp;&nbsp;&nbsp;&nbsp;Pergama Grais.
</P>

<p>
 Nescias an te generum beati<BR>
 Phyllidis flauae decorent parentes;<BR>
 regium certe genus et penatis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR>
&nbsp;&nbsp;&nbsp;&nbsp;&nbsp;maeret iniquos.
</P>

<p>
 Crede non illam tibi de scelesta<BR>
 plebe delectam, neque sic fidelem,<BR>
 sic lucro auersam potuisse nasci<BR>
&nbsp;&nbsp;&nbsp;&nbsp;&nbsp;matre pudenda.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT>
</P>

<p>
 Bracchia et uoltum teretisque suras<BR>
 integer laudo: fuge suspicari<BR>
 cuius octauum trepidauit aetas<BR>
&nbsp;&nbsp;&nbsp;&nbsp;&nbsp;claudere lustrum.
</P>

<P class=shortborder></p>

<p>
<B>V</B>
</P>

<p>
 Nondum subacta ferre iugum ualet<BR>
 ceruice, nondum munia comparis<BR>
&nbsp;&nbsp;&nbsp;&nbsp;&nbsp;aequare nec tauri ruentis<BR>
&nbsp;&nbsp;&nbsp;&nbsp;&nbsp;in uenerem tolerare pondus.
</P>

<p>
 Circa uirentis est animus tuae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR>
 campos iuuencae, nunc fluuiis grauem<BR>
&nbsp;&nbsp;&nbsp;&nbsp;&nbsp;solantis aestum, nunc in udo<BR>
&nbsp;&nbsp;&nbsp;&nbsp;&nbsp;ludere cum uitulis salicto
</P>

<p>
 praegestientis. Tolle cupidinem<BR>
immitis uuae: iam tibi liuidos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>
&nbsp;&nbsp;&nbsp;&nbsp;&nbsp;distinguet autumnus racemos<BR>
&nbsp;&nbsp;&nbsp;&nbsp;&nbsp;purpureo uarius colore;
</P>

<p>
 iam te sequetur; currit enim ferox<BR>
 aetas et illi quos tibi dempserit<BR>
&nbsp;&nbsp;&nbsp;&nbsp;&nbsp;adponet annos; iam proterua<BR>
&nbsp;&nbsp;&nbsp;&nbsp;&nbsp;fronte petet Lalage maritum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT>
</P>

<p>
 dilecta, quantum non Pholoe fugax,<BR>
 non Chloris albo sic umero nitens<BR>
&nbsp;&nbsp;&nbsp;&nbsp;&nbsp;ut pura nocturno renidet<BR>
&nbsp;&nbsp;&nbsp;&nbsp;&nbsp;luna mari Cnidiusue Gyges,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT>
</P>

<p>
 quem si puellarum insereres choro,<BR>
 mire sagacis falleret hospites<BR>
&nbsp;&nbsp;&nbsp;&nbsp;&nbsp;discrimen obscurum solutis<BR>
&nbsp;&nbsp;&nbsp;&nbsp;&nbsp;crinibus ambiguoque uoltu.
</P>

<P class=shortborder></p>

<p>
<B>VI</B>
</P>

<p>
 Septimi, Gadis aditure mecum et<BR>
 Cantabrum indoctum iuga ferre nostra et<BR>
 barbaras Syrtis, ubi Maura semper<BR>
&nbsp;&nbsp;&nbsp;&nbsp;&nbsp;aestuat unda,
</P>

<p>
 Tibur Argeo positum colono&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR>
 sit meae sedes utinam senectae,<BR>
 sit modus lasso maris et uiarum<BR>
&nbsp;&nbsp;&nbsp;&nbsp;&nbsp;militiaeque.
</P>

<p>
 Vnde si Parcae prohibent iniquae,<BR>
dulce pellitis ouibus Galaesi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>
 flumen et regnata petam Laconi<BR>
&nbsp;&nbsp;&nbsp;&nbsp;&nbsp;rura Phalantho.
</P>

<p>
 Ille terrarum mihi praeter omnis<BR>
 angulus ridet, ubi non Hymetto<BR>
 mella decedunt uiridique certat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR>
&nbsp;&nbsp;&nbsp;&nbsp;&nbsp;baca Venafro,
</P>

<p>
 uer ubi longum tepidasque praebet<BR>
 Iuppiter brumas et amicus Aulon<BR>
 fertili Baccho minimum Falernis<BR>
&nbsp;&nbsp;&nbsp;&nbsp;&nbsp;inuidet uuis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT>
</P>

<p>
 Ille te mecum locus et beatae<BR>
 postulant arces; ibi tu calentem<BR>
 debita sparges lacrima fauillam<BR>
&nbsp;&nbsp;&nbsp;&nbsp;&nbsp;uatis amici.
</P>

<P class=shortborder></p>

<p>
<B>VII</B>
</P>

<p>
 O saepe mecum tempus in ultimum<BR>
 deducte Bruto militiae duce,<BR>
&nbsp;&nbsp;&nbsp;&nbsp;&nbsp;quis te redonauit Quiritem<BR>
&nbsp;&nbsp;&nbsp;&nbsp;&nbsp;dis patriis Italoque caelo,
</P>

<p>
 Pompei, meorum prime sodalium,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR>
 cum quo morantem saepe diem mero<BR>
&nbsp;&nbsp;&nbsp;&nbsp;&nbsp;fregi, coronatus nitentis<BR>
&nbsp;&nbsp;&nbsp;&nbsp;&nbsp;malobathro Syrio capillos?
</P>

<p>
 Tecum Philippos et celerem fugam<BR>
sensi relicta non bene parmula,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>
&nbsp;&nbsp;&nbsp;&nbsp;&nbsp;cum fracta uirtus et minaces<BR>
&nbsp;&nbsp;&nbsp;&nbsp;&nbsp;turpe solum tetigere mento;
</P>

<p>
 sed me per hostis Mercurius celer<BR>
 denso pauentem sustulit aere,<BR>
&nbsp;&nbsp;&nbsp;&nbsp;&nbsp;te rursus in bellum resorbens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR>
&nbsp;&nbsp;&nbsp;&nbsp;&nbsp;unda fretis tulit aestuosis.
</P>

<p>
 Ergo obligatam redde Ioui dapem<BR>
 longaque fessum militia latus<BR>
&nbsp;&nbsp;&nbsp;&nbsp;&nbsp;depone sub lauru mea, nec<BR>
&nbsp;&nbsp;&nbsp;&nbsp;&nbsp;parce cadis tibi destinatis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT>
</P>

<p>
 Obliuioso leuia Massico<BR>
 ciboria exple, funde capacibus<BR>
&nbsp;&nbsp;&nbsp;&nbsp;&nbsp;unguenta de conchis. Quis udo<BR>
&nbsp;&nbsp;&nbsp;&nbsp;&nbsp;deproperare apio coronas
</P>

<p>
 curatue myrto? Quem Venus arbitrum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>25</FONT><BR>
 dicet bibendi? Non ego sanius<BR>
&nbsp;&nbsp;&nbsp;&nbsp;&nbsp;bacchabor Edonis: recepto<BR>
&nbsp;&nbsp;&nbsp;&nbsp;&nbsp;dulce mihi furere est amico.
</P>

<P class=shortborder></p>

<p>
<B>VIII</B>
</P>

<p>
 Vlla si iuris tibi peierati<BR>
 poena, Barine, nocuisset umquam,<BR>
 dente si nigro fieres uel uno<BR>
&nbsp;&nbsp;&nbsp;&nbsp;&nbsp;turpior ungui,
</P>

<p>
 crederem; sed tu simul obligasti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR>
 perfidum uotis caput, enitescis<BR>
 pulchrior multo iuuenumque prodis<BR>
&nbsp;&nbsp;&nbsp;&nbsp;&nbsp;publica cura.
</P>

<p>
 Expedit matris cineres opertos<BR>
fallere et toto taciturna noctis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>
 signa cum caelo gelidaque diuos<BR>
&nbsp;&nbsp;&nbsp;&nbsp;&nbsp;morte carentis.
</P>

<p>
 Ridet hoc, inquam, Venus ipsa, rident<BR>
 simplices Nymphae, ferus et Cupido<BR>
 semper ardentis acuens sagittas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR>
&nbsp;&nbsp;&nbsp;&nbsp;&nbsp;cote cruenta.
</P>

<p>
 Adde quod pubes tibi crescit omnis,<BR>
 seruitus crescit noua nec priores<BR>
 impiae tectum dominae relinquont<BR>
&nbsp;&nbsp;&nbsp;&nbsp;&nbsp;saepe minati.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT>
</P>

<p>
 Te suis matres metuunt iuuencis,<BR>
 te senes parci miseraeque nuper<BR>
 uirgines nuptae, tua ne retardet<BR>
&nbsp;&nbsp;&nbsp;&nbsp;&nbsp;aura maritos.
</P>

<P class=shortborder></p>

<p>
<B>IX</B>
</P>

<p>
 Non semper imbres nubibus hispidos<BR>
 manant in agros aut mare Caspium<BR>
&nbsp;&nbsp;&nbsp;&nbsp;&nbsp;uexant inaequales procellae<BR>
&nbsp;&nbsp;&nbsp;&nbsp;&nbsp;usque, nec Armeniis in oris,
</P>

<p>
amice Valgi, stat glacies iners&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2> 5</FONT> <BR>
 mensis per omnis aut Aquilonibus<BR>
&nbsp;&nbsp;&nbsp;&nbsp;&nbsp;querqueta Gargani laborant<BR>
&nbsp;&nbsp;&nbsp;&nbsp;&nbsp;et foliis uiduantur orni:
</P>

<p>
 tu semper urges flebilibus modis<BR>
Mysten ademptum, nec tibi Vespero&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>
&nbsp;&nbsp;&nbsp;&nbsp;&nbsp;surgente decedunt amores<BR>
&nbsp;&nbsp;&nbsp;&nbsp;&nbsp;nec rapidum fugiente solem.
</P>

<p>
 At non ter aeuo functus amabilem<BR>
 plorauit omnis Antilochum senex<BR>
&nbsp;&nbsp;&nbsp;&nbsp;&nbsp;annos nec inpubem parentes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR>
&nbsp;&nbsp;&nbsp;&nbsp;&nbsp;Troilon aut Phrygiae sorores
</P>

<p>
 fleuere semper. Desine mollium<BR>
 tandem querellarum et potius noua<BR>
&nbsp;&nbsp;&nbsp;&nbsp;&nbsp;cantemus Augusti tropaea<BR>
&nbsp;&nbsp;&nbsp;&nbsp;&nbsp;Caesaris et rigidum Niphaten&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT>
</P>

<p>
 Medumque flumen gentibus additum<BR>
 uictis minores uoluere uertices<BR>
&nbsp;&nbsp;&nbsp;&nbsp;&nbsp;intraque praescriptum Gelonos<BR>
&nbsp;&nbsp;&nbsp;&nbsp;&nbsp;exiguis equitare campis.
</P>

<P class=shortborder></p>

<p>
<B>X</B>
</P>

<p>
 Rectius uiues, Licini, neque altum<BR>
 semper urgendo neque, dum procellas<BR>
 cautus horrescis, nimium premendo<BR>
&nbsp;&nbsp;&nbsp;&nbsp;&nbsp;litus iniquom.
</P>

<p>
 Auream quisquis mediocritatem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR>
 diligit, tutus caret obsoleti<BR>
 sordibus tecti, caret inuidenda<BR>
&nbsp;&nbsp;&nbsp;&nbsp;&nbsp;sobrius aula.
</P>

<p>
 Saepius uentis agitatur ingens<BR>
pinus et celsae grauiore casu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>
 decidunt turres feriuntque summos<BR>
&nbsp;&nbsp;&nbsp;&nbsp;&nbsp;fulgura montis.
</P>

<p>
 Sperat infestis, metuit secundis<BR>
 alteram sortem bene praeparatum<BR>
 pectus. Informis hiemes reducit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR>
&nbsp;&nbsp;&nbsp;&nbsp;&nbsp;Iuppiter, idem
</P>

<p>
 summouet. Non, si male nunc, et olim<BR>
 sic erit: quondam cithara tacentem<BR>
 suscitat Musam neque semper arcum<BR>
&nbsp;&nbsp;&nbsp;&nbsp;&nbsp;tendit Apollo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT>
</P>

<p>
 Rebus angustis animosus atque<BR>
 fortis appare; sapienter idem<BR>
 contrahes uento nimium secundo<BR>
&nbsp;&nbsp;&nbsp;&nbsp;&nbsp;turgida uela.
</P>

<P class=shortborder></p>

<p>
<B>XI</B>
</P>

<p>
 Quid bellicosus Cantaber et Scythes,<BR>
 Hirpine Quincti, cogitet Hadria<BR>
&nbsp;&nbsp;&nbsp;&nbsp;&nbsp;diuisus obiecto, remittas<BR>
&nbsp;&nbsp;&nbsp;&nbsp;&nbsp;quaerere nec trepides in usum
</P>

<p>
 poscentis aeui pauca: fugit retro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR>
 leuis iuuentas et decor, arida<BR>
&nbsp;&nbsp;&nbsp;&nbsp;&nbsp;pellente lasciuos amores<BR>
&nbsp;&nbsp;&nbsp;&nbsp;&nbsp;canitie facilemque somnum.
</P>

<p>
 Non semper idem floribus est honor<BR>
uernis neque uno luna rubens nitet&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>
&nbsp;&nbsp;&nbsp;&nbsp;&nbsp;uoltu: quid aeternis minorem<BR>
&nbsp;&nbsp;&nbsp;&nbsp;&nbsp;consiliis animum fatigas?
</P>

<p>
 Cur non sub alta uel platano uel hac<BR>
 pinu iacentes sic temere et rosa<BR>
&nbsp;&nbsp;&nbsp;&nbsp;&nbsp;canos odorati capillos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR>
&nbsp;&nbsp;&nbsp;&nbsp;&nbsp;dum licet, Assyriaque nardo
</P>

<p>
 potamus uncti? dissipat Euhius<BR>
 curas edacis. Quis puer ocius<BR>
&nbsp;&nbsp;&nbsp;&nbsp;&nbsp;restinguet ardentis Falerni<BR>
&nbsp;&nbsp;&nbsp;&nbsp;&nbsp;pocula praetereunte lympha?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT>
</P>

<p>
 Quis deuium scortum eliciet domo<BR>
 Lyden? Eburna dic, age, cum lyra<BR>
&nbsp;&nbsp;&nbsp;&nbsp;&nbsp;maturet, in comptum Lacaenae<BR>
&nbsp;&nbsp;&nbsp;&nbsp;&nbsp;more comas religata nodum.
</P>

<P class=shortborder></p>

<p>
<B>XII</B>
</P>

<p>
 Nolis longa ferae bella Numantiae,<BR>
 nec durum Hannibalem nec Siculum mare<BR>
 Poeno purpureum sanguine mollibus<BR>
&nbsp;&nbsp;&nbsp;&nbsp;&nbsp;aptari citharae modis,

</P>

<p>
 nec saeuos Lapithas et nimium mero&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR>
 Hylaeum domitosque Herculea manu<BR>
 Telluris iuuenes, unde periculum<BR>
&nbsp;&nbsp;&nbsp;&nbsp;&nbsp;fulgens contremuit domus
</P>

<p>
 Saturni ueteris; tuque pedestribus<BR>
dices historiis proelia Caesaris,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>
 Maecenas, melius ductaque per uias<BR>
&nbsp;&nbsp;&nbsp;&nbsp;&nbsp;regum colla minacium.
</P>

<p>
 Me dulcis dominae Musa Licymniae<BR>
 cantus, me uoluit dicere lucidum<BR>
fulgentis oculos et bene mutuis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT> <BR>
&nbsp;&nbsp;&nbsp;&nbsp;&nbsp;fidum pectus amoribus;
</P>

<p>
 quam nec ferre pedem dedecuit choris<BR>
 nec certare ioco nec dare bracchia<BR>
 ludentem nitidis uirginibus sacro<BR>
&nbsp;&nbsp;&nbsp;&nbsp;&nbsp;Dianae celebris die.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT>
</P>

<p>
 Num tu quae tenuit diues Achaemenes<BR>
 aut pinguis Phrygiae Mygdonias opes<BR>
 permutare uelis crine Licymniae,<BR>
&nbsp;&nbsp;&nbsp;&nbsp;&nbsp;plenas aut Arabum domos
</P>

<p>
 cum flagrantia detorquet ad oscula&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>25</FONT><BR>
 ceruicem aut facili saeuitia negat<BR>
 quae poscente magis gaudeat eripi,<BR>
&nbsp;&nbsp;&nbsp;&nbsp;&nbsp;interdum rapere occupet?
</P>

<P class=shortborder></p>

<p>
<B>XIII</B>
</P>

<p>
 Ille et nefasto te posuit die,<BR>
 quicumque primum, et sacrilega manu<BR>
&nbsp;&nbsp;&nbsp;&nbsp;&nbsp;produxit, arbos, in nepotum<BR>
&nbsp;&nbsp;&nbsp;&nbsp;&nbsp;perniciem obprobriumque pagi;
</P>

<p>
 illum et parentis crediderim sui&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR>
 fregisse ceruicem et penetralia<BR>
&nbsp;&nbsp;&nbsp;&nbsp;&nbsp;sparsisse nocturno cruore<BR>
&nbsp;&nbsp;&nbsp;&nbsp;&nbsp;hospitis, ille uenena Colcha
</P>

<p>
 et quidquid usquam concipitur nefas<BR>
tractauit, agro qui statuit meo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>
&nbsp;&nbsp;&nbsp;&nbsp;&nbsp;te, triste lignum, te, caducum<BR>
&nbsp;&nbsp;&nbsp;&nbsp;&nbsp;in domini caput inmerentis.
</P>

<p>
 Quid quisque uitet, nunquam homini satis<BR>
 cautum est in horas: nauita Bosphorum<BR>
&nbsp;&nbsp;&nbsp;&nbsp;&nbsp;Poenus perhorrescit neque ultra&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR>
&nbsp;&nbsp;&nbsp;&nbsp;&nbsp;caeca timet aliunde fata,
</P>

<p>
 miles sagittas et celerem fugam<BR>
 Parthi, catenas Parthus et Italum<BR>
&nbsp;&nbsp;&nbsp;&nbsp;&nbsp;robur; sed inprouisa leti<BR>
&nbsp;&nbsp;&nbsp;&nbsp;&nbsp;uis rapuit rapietque gentis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT>
</P>

<p>
 Quam paene furuae regna Proserpinae<BR>
 et iudicantem uidimus Aeacum<BR>
&nbsp;&nbsp;&nbsp;&nbsp;&nbsp;sedesque discriptas piorum et<BR>
&nbsp;&nbsp;&nbsp;&nbsp;&nbsp;Aeoliis fidibus querentem
</P>

<p>
Sappho puellis de popularibus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>25</FONT> <BR>
 et te sonantem plenius aureo,<BR>
&nbsp;&nbsp;&nbsp;&nbsp;&nbsp;Alcaee, plectro dura nauis,<BR>
&nbsp;&nbsp;&nbsp;&nbsp;&nbsp;dura fugae mala, dura belli.
</P>

<p>
 Vtrumque sacro digna silentio<BR>
mirantur umbrae dicere, sed magis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>30</FONT><BR>
&nbsp;&nbsp;&nbsp;&nbsp;&nbsp;pugnas et exactos tyrannos<BR>
&nbsp;&nbsp;&nbsp;&nbsp;&nbsp;densum umeris bibit aure uolgus.
</P>

<p>
 Quid mirum, ubi illis carminibus stupens<BR>
 demittit atras belua centiceps<BR>
&nbsp;&nbsp;&nbsp;&nbsp;&nbsp;auris et intorti capillis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>35</FONT><BR>
&nbsp;&nbsp;&nbsp;&nbsp;&nbsp;Eumenidum recreantur angues?
</P>

<p>
 Quin et Prometheus et Pelopis parens<BR>
 dulci laborum decipitur sono<BR>
&nbsp;&nbsp;&nbsp;&nbsp;&nbsp;nec curat Orion leones<BR>
&nbsp;&nbsp;&nbsp;&nbsp;&nbsp;aut timidos agitare lyncas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>40</FONT>
</P>

<P class=shortborder></p>

<p>
<B>XIV</B>
</P>

<p>
 Eheu fugaces, Postume, Postume,<BR>
 labuntur anni nec pietas moram<BR>
&nbsp;&nbsp;&nbsp;&nbsp;&nbsp;rugis et instanti senectae<BR>
&nbsp;&nbsp;&nbsp;&nbsp;&nbsp;adferet indomitaeque morti,
</P>

<p>
non, si trecenis quotquot eunt dies,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT> <BR>
 amice, places inlacrimabilem<BR>
&nbsp;&nbsp;&nbsp;&nbsp;&nbsp;Plutona tauris, qui ter amplum<BR>
&nbsp;&nbsp;&nbsp;&nbsp;&nbsp;Geryonen Tityonque tristi
</P>

<p>
 compescit unda, scilicet omnibus<BR>
quicumque terrae munere uescimur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>
&nbsp;&nbsp;&nbsp;&nbsp;&nbsp;enauiganda, siue reges<BR>
&nbsp;&nbsp;&nbsp;&nbsp;&nbsp;siue inopes erimus coloni.
</P>

<p>
 Frustra cruento Marte carebimus<BR>
 fractisque rauci fluctibus Hadriae,<BR>
&nbsp;&nbsp;&nbsp;&nbsp;&nbsp;frustra per autumnos nocentem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR>
&nbsp;&nbsp;&nbsp;&nbsp;&nbsp;corporibus metuemus Austrum:
</P>

<p>
 uisendus ater flumine languido<BR>
 Cocytos errans et Danai genus<BR>
&nbsp;&nbsp;&nbsp;&nbsp;&nbsp;infame damnatusque longi<BR>
&nbsp;&nbsp;&nbsp;&nbsp;&nbsp;Sisyphus Aeolides laboris.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT>
</P>

<p>
 Linquenda tellus et domus et placens<BR>
 uxor, neque harum quas colis arborum<BR>
&nbsp;&nbsp;&nbsp;&nbsp;&nbsp;te praeter inuisas cupressos<BR>
&nbsp;&nbsp;&nbsp;&nbsp;&nbsp;ulla breuem dominum sequetur;
</P>

<p>
absumet heres Caecuba dignior&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>25</FONT> <BR>
 seruata centum clauibus et mero<BR>
&nbsp;&nbsp;&nbsp;&nbsp;&nbsp;tinguet pauimentum superbo,<BR>
&nbsp;&nbsp;&nbsp;&nbsp;&nbsp;pontificum potiore cenis.
</P>

<P class=shortborder></p>

<p>
<B>XV</B>
</P>

<p>
 Iam pauca aratro iugera regiae<BR>
 moles relinquent, undique latius<BR>
&nbsp;&nbsp;&nbsp;&nbsp;&nbsp;extenta uisentur Lucrino<BR>
&nbsp;&nbsp;&nbsp;&nbsp;&nbsp;stagna lacu platanusque caelebs
</P>

<p>
euincet ulmos; tum uiolaria et&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT> <BR>
 myrtus et omnis copia narium<BR>
&nbsp;&nbsp;&nbsp;&nbsp;&nbsp;spargent oliuetis odorem<BR>
&nbsp;&nbsp;&nbsp;&nbsp;&nbsp;fertilibus domino priori;
</P>

<p>
 tum spissa ramis laurea feruidos<BR>
excludet ictus. Non ita Romuli&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>
&nbsp;&nbsp;&nbsp;&nbsp;&nbsp;praescriptum et intonsi Catonis<BR>
&nbsp;&nbsp;&nbsp;&nbsp;&nbsp;auspiciis ueterumque norma.
</P>

<p>
 Priuatus illis census erat breuis,<BR>
 commune magnum; nulla decempedis<BR>
&nbsp;&nbsp;&nbsp;&nbsp;&nbsp;metata priuatis opacam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR>
&nbsp;&nbsp;&nbsp;&nbsp;&nbsp;porticus excipiebat Arcton,
</P>

<p>
 nec fortuitum spernere caespitem<BR>
 leges sinebant, oppida publico<BR>
&nbsp;&nbsp;&nbsp;&nbsp;&nbsp;sumptu iubentes et deorum<BR>
&nbsp;&nbsp;&nbsp;&nbsp;&nbsp;templa nouo decorare saxo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT>
</P>

<P class=shortborder></p>

<p>
<B>XVI</B>
</P>

<p>
 Otium diuos rogat in patenti<BR>
 prensus Aegaeo, simul atra nubes<BR>
 condidit lunam neque certa fulgent<BR>
&nbsp;&nbsp;&nbsp;&nbsp;&nbsp;sidera nautis;
</P>

<p>
 otium bello furiosa Thrace,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR>
 otium Medi pharetra decori,<BR>
 Grosphe, non gemmis neque purpura<BR>
&nbsp;&nbsp;&nbsp;&nbsp;&nbsp;uenale neque auro.
</P>

<p>
 Non enim gazae neque consularis<BR>
summouet lictor miseros tumultus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>
 mentis et curas laqueata circum<BR>
&nbsp;&nbsp;&nbsp;&nbsp;&nbsp;tecta uolantis.
</P>

<p>
 Viuitur paruo bene, cui paternum<BR>
 splendet in mensa tenui salinum<BR>
 nec leuis somnos timor aut cupido&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR>
&nbsp;&nbsp;&nbsp;&nbsp;&nbsp;sordidus aufert.
</P>

<p>
 Quid breui fortes iaculamur aeuo<BR>
 multa? Quid terras alio calentis<BR>
 sole mutamus? Patriae quis exul<BR>
&nbsp;&nbsp;&nbsp;&nbsp;&nbsp;se quoque fugit?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT>
</P>

<p>
 Scandit aeratas uitiosa nauis<BR>
 cura nec turmas equitum relinquit,<BR>
 ocior ceruis et agente nimbos<BR>
&nbsp;&nbsp;&nbsp;&nbsp;&nbsp;ocior Euro.
</P>

<p>
 Laetus in praesens animus quod ultra est&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>25</FONT><BR>
 oderit curare et amara lento<BR>
 temperet risu: nihil est ab omni<BR>
&nbsp;&nbsp;&nbsp;&nbsp;&nbsp;parte beatum.
</P>

<p>
 Abstulit clarum cita mors Achillem,<BR>
longa Tithonum minuit senectus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>30</FONT><BR>
 et mihi forsan, tibi quod negarit,<BR>
&nbsp;&nbsp;&nbsp;&nbsp;&nbsp;porriget hora.
</P>

<p>
 Te greges centum Siculaeque circum<BR>
 mugiunt uaccae, tibi tollit hinnitum<BR>
apta quadrigis equa, te bis Afro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>35</FONT> <BR>
&nbsp;&nbsp;&nbsp;&nbsp;&nbsp;murice tinctae
</P>

<p>
 uestiunt lanae; mihi parua rura et<BR>
 spiritum Graiae tenuem Camenae<BR>
 Parca non mendax dedit et malignum<BR>
&nbsp;&nbsp;&nbsp;&nbsp;&nbsp;spernere uolgus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>40</FONT>
</P>

<P class=shortborder></p>

<p>
<B>XVII</B>
</P>

<p>
 Cur me querellis exanimas tuis?<BR>
 Nec dis amicum est nec mihi te prius<BR>
&nbsp;&nbsp;&nbsp;&nbsp;&nbsp;obire, Maecenas, mearum<BR>
&nbsp;&nbsp;&nbsp;&nbsp;&nbsp;grande decus columenque rerum.
</P>

<p>
A! te meae si partem animae rapit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT> <BR>
 maturior uis, quid moror altera,<BR>
&nbsp;&nbsp;&nbsp;&nbsp;&nbsp;nec carus aeque nec superstes<BR>
&nbsp;&nbsp;&nbsp;&nbsp;&nbsp;integer? Ille dies utramque
</P>

<p>
 ducet ruinam. Non ego perfidum<BR>
dixit sacramentum: ibimus, ibimus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>
&nbsp;&nbsp;&nbsp;&nbsp;&nbsp;utcumque praecedes, supremum<BR>
&nbsp;&nbsp;&nbsp;&nbsp;&nbsp;carpere iter comites parati.
</P>

<p>
 Me nec Chimaerae spiritus igneae<BR>
 nec, si resurgat centimanus gigas,<BR>
&nbsp;&nbsp;&nbsp;&nbsp;&nbsp;diuellet umquam: sic potenti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR>
&nbsp;&nbsp;&nbsp;&nbsp;&nbsp;Iustitiae placitumque Parcis.
</P>

<p>
 Seu Libra seu me Scorpios aspicit<BR>
 formidolosus, pars uiolentior<BR>
&nbsp;&nbsp;&nbsp;&nbsp;&nbsp;natalis horae, seu tyrannus<BR>
&nbsp;&nbsp;&nbsp;&nbsp;&nbsp;Hesperiae Capricornus undae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT>
</P>

<p>
 utrumque nostrum incredibili modo<BR>
 consentit astrum; te Iouis impio<BR>
&nbsp;&nbsp;&nbsp;&nbsp;&nbsp;tutela Saturno refulgens<BR>
&nbsp;&nbsp;&nbsp;&nbsp;&nbsp;eripuit uolucrisque Fati
</P>

<p>
 tardauit alas, cum populus frequens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>25</FONT><BR>
 laetum theatris ter crepuit sonum;<BR>
&nbsp;&nbsp;&nbsp;&nbsp;&nbsp;me truncus inlapsus cerebro<BR>
&nbsp;&nbsp;&nbsp;&nbsp;&nbsp;sustulerat, nisi Faunus ictum
</P>

<p>
 dextra leuasset, Mercurialium<BR>
custos uirorum. Reddere uictimas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>30</FONT><BR>
&nbsp;&nbsp;&nbsp;&nbsp;&nbsp;aedemque uotiuam memento;<BR>
&nbsp;&nbsp;&nbsp;&nbsp;&nbsp;non humilem feriemus agnam.
</P>

<P class=shortborder></p>

<p>
<B>XVIII</B>
</P>

<p>
&nbsp;&nbsp;&nbsp;&nbsp;&nbsp;Non ebur neque aureum<BR>
 mea renidet in domo lacunar;<BR>
&nbsp;&nbsp;&nbsp;&nbsp;&nbsp;non trabes Hymettiae<BR>
 premunt columnas ultima recisas<BR>
&nbsp;&nbsp;&nbsp;&nbsp;&nbsp;Africa, neque Attali&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR>
 ignotus heres regiam occupaui,<BR>
&nbsp;&nbsp;&nbsp;&nbsp;&nbsp;nec Laconicas mihi<BR>
 trahunt honestae purpuras clientae.<BR>
&nbsp;&nbsp;&nbsp;&nbsp;&nbsp;At fides et ingeni<BR>
benigna uena est pauperemque diues&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>
&nbsp;&nbsp;&nbsp;&nbsp;&nbsp;me petit; nihil supra<BR>
 deos lacesso nec potentem amicum<BR>
&nbsp;&nbsp;&nbsp;&nbsp;&nbsp;largiora flagito,<BR>
 satis beatus unicis Sabinis.<BR>
&nbsp;&nbsp;&nbsp;&nbsp;&nbsp;Truditur dies die&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR>
 nouaeque pergunt interire lunae;<BR>
&nbsp;&nbsp;&nbsp;&nbsp;&nbsp;tu secanda marmora<BR>
 locas sub ipsum funus et sepulcri<BR>
&nbsp;&nbsp;&nbsp;&nbsp;&nbsp;inmemor struis domos<BR>
marisque Bais obstrepentis urges&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT><BR>
&nbsp;&nbsp;&nbsp;&nbsp;&nbsp;summouere litora,<BR>
 parum locuples continente ripa.<BR>
&nbsp;&nbsp;&nbsp;&nbsp;&nbsp;Quid quod usque proximos<BR>
 reuellis agri terminos et ultra<BR>
&nbsp;&nbsp;&nbsp;&nbsp;&nbsp;limites clientium&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>25</FONT><BR>
 salis auarus? Pellitur paternos<BR>
&nbsp;&nbsp;&nbsp;&nbsp;&nbsp;in sinu ferens deos<BR>
 et uxor et uir sordidosque natos.<BR>
&nbsp;&nbsp;&nbsp;&nbsp;&nbsp;Nulla certior tamen<BR>
rapacis Orci fine destinata&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>30</FONT><BR>
&nbsp;&nbsp;&nbsp;&nbsp;&nbsp;aula diuitem manet<BR>
 erum. Quid ultra tendis? Aequa tellus<BR>
&nbsp;&nbsp;&nbsp;&nbsp;&nbsp;pauperi recluditur<BR>
 regumque pueris, nec satelles Orci<BR>
&nbsp;&nbsp;&nbsp;&nbsp;&nbsp;callidum Promethea&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>35</FONT><BR>
 reuexit auro captus. Hic superbum<BR>
&nbsp;&nbsp;&nbsp;&nbsp;&nbsp;Tantalum atque Tantali<BR>
 genus coercet, hic leuare functum<BR>
&nbsp;&nbsp;&nbsp;&nbsp;&nbsp;pauperem laboribus<BR>
uocatus atque non uocatus audit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>40</FONT>
</P>

<P class=shortborder></p>

<p>
<B>XIX</B>
</P>

<p>
 Bacchum in remotis carmina rupibus<BR>
 uidi docentem, credite posteri,<BR>
&nbsp;&nbsp;&nbsp;&nbsp;&nbsp;Nymphasque discentis et auris<BR>
&nbsp;&nbsp;&nbsp;&nbsp;&nbsp;capripedum Satyrorum acutas.
</P>

<p>
 Euhoe, recenti mens trepidat metu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR>
 plenoque Bacchi pectore turbidum<BR>
&nbsp;&nbsp;&nbsp;&nbsp;&nbsp;laetatur. Euhoe, parce Liber,<BR>
&nbsp;&nbsp;&nbsp;&nbsp;&nbsp;parce, graui metuende thyrso.
</P>

<p>
 Fas peruicacis est mihi Thyiadas<BR>
uinique fontem lactis et uberes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>
&nbsp;&nbsp;&nbsp;&nbsp;&nbsp;cantare riuos atque truncis<BR>
&nbsp;&nbsp;&nbsp;&nbsp;&nbsp;lapsa cauis iterare mella;
</P>

<p>
 fas et beatae coniugis additum<BR>
 stellis honorem tectaque Penthei<BR>
&nbsp;&nbsp;&nbsp;&nbsp;&nbsp;disiecta non leni ruina,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR>
&nbsp;&nbsp;&nbsp;&nbsp;&nbsp;Thracis et exitium Lycurgi.
</P>

<p>
 Tu flectis amnes, tu mare barbarum,<BR>
 tu separatis uuidus in iugis<BR>
&nbsp;&nbsp;&nbsp;&nbsp;&nbsp;nodo coerces uiperino<BR>
&nbsp;&nbsp;&nbsp;&nbsp;&nbsp;Bistonidum sine fraude crinis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT>
</P>

<p>
 Tu, cum parentis regna per arduum<BR>
 cohors Gigantum scanderet inpia,<BR>
&nbsp;&nbsp;&nbsp;&nbsp;&nbsp;Rhoetum retorsisti leonis<BR>
&nbsp;&nbsp;&nbsp;&nbsp;&nbsp;unguibus horribilique mala;
</P>

<p>
 quamquam, choreis aptior et iocis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>25</FONT><BR>
 ludoque dictus, non sat idoneus<BR>
&nbsp;&nbsp;&nbsp;&nbsp;&nbsp;pugnae ferebaris; sed idem<BR>
&nbsp;&nbsp;&nbsp;&nbsp;&nbsp;pacis eras mediusque belli.
</P>

<p>
 Te uidit insons Cerberus aureo<BR>
cornu decorum leniter atterens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>30</FONT><BR>
&nbsp;&nbsp;&nbsp;&nbsp;&nbsp;caudam et recedentis trilingui<BR>
&nbsp;&nbsp;&nbsp;&nbsp;&nbsp;ore pedes tetigitque crura.
</P>

<P class=shortborder></p>

<p>
<B>XX</B>
</P>

<p>
 Non usitata nec tenui ferar<BR>
 penna biformis per liquidum aethera<BR>
&nbsp;&nbsp;&nbsp;&nbsp;&nbsp;uates neque in terris morabor<BR>
&nbsp;&nbsp;&nbsp;&nbsp;&nbsp;longius inuidiaque maior
</P>

<p>
urbis relinquam. Non ego pauperum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT> <BR>
 sanguis parentum, non ego quem uocas,<BR>
&nbsp;&nbsp;&nbsp;&nbsp;&nbsp;dilecte Maecenas, obibo<BR>
&nbsp;&nbsp;&nbsp;&nbsp;&nbsp;nec Stygia cohibebor unda.
</P>

<p>
 Iam iam residunt cruribus asperae<BR>
pelles et album mutor in alitem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>
&nbsp;&nbsp;&nbsp;&nbsp;&nbsp;superne nascunturque leues<BR>
&nbsp;&nbsp;&nbsp;&nbsp;&nbsp;per digitos umerosque plumae.
</P>

<p>
 Iam Daedaleo ocior Icaro<BR>
 uisam gementis litora Bosphori<BR>
&nbsp;&nbsp;&nbsp;&nbsp;&nbsp;Syrtisque Gaetulas canorus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR>
&nbsp;&nbsp;&nbsp;&nbsp;&nbsp;ales Hyperboreosque campos.
</P>

<p>
 Me Colchus et qui dissimulat metum<BR>
 Marsae cohortis Dacus et ultimi<BR>
&nbsp;&nbsp;&nbsp;&nbsp;&nbsp;noscent Geloni, me peritus<BR>
&nbsp;&nbsp;&nbsp;&nbsp;&nbsp;discet Hiber Rhodanique potor.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT>
</P>

<p>
 Absint inani funere neniae<BR>
 luctusque turpes et querimoniae;<BR>
&nbsp;&nbsp;&nbsp;&nbsp;&nbsp;conpesce clamorem ac sepulcri<BR>
&nbsp;&nbsp;&nbsp;&nbsp;&nbsp;mitte superuacuos honores.
</P>

<div class="footer">
	<p>
		<a href="/hor.html">Horace</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY>
</HTML>