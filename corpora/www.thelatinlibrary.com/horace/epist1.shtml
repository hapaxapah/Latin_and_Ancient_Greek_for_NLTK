<html>
	<head>
		<title>
			Horace: Epistulae I
		</title>
		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>
<p class=pagehead>Q. HORATI FLACCI EPISTVLARVM LIBER PRIMVS
</P>

<P class=border></P>

<P>
<B>I</B>
</p>

<p>

Prima dicte mihi, summa dicende Camena,<BR>
spectatum satis et donatum iam rude quaeris,<BR>
Maecenas, iterum antiquo me includere ludo?<BR>
Non eadem est aetas, non mens. Veianius armis<BR>
Herculis ad postem fixis latet abditus agro,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR>
ne populum extrema totiens exoret harena.<BR>
Est mihi purgatum crebro qui personet aurem:<BR>
'Solue senescentem mature sanus equum, ne<BR>
peccet ad extremum ridendus et ilia ducat.'<BR>
Nunc itaque et uersus et cetera ludicra pono,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>
quid uerum atque decens, curo et rogo et omnis in hoc sum;<BR>
condo et compono quae mox depromere possim.<BR>
Ac ne forte roges quo me duce, quo Lare tuter;<BR>
nullius addictus iurare in uerba magistri,<BR>
quo me cumque rapit tempestas, deferor hospes.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR>
Nunc agilis fio et mersor ciuilibus undis,<BR>
uirtutis uerae custos rigidusque satelles;<BR>
nunc in Aristippi furtim praecepta relabor<BR>
et mihi res, non me rebus subiungere conor.<BR>
Vt nox longa quibus mentitur amica, diesque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT><BR>
longa uidetur opus debentibus, ut piger annus<BR>
pupillis quos dura premit custodia matrum,<BR>
sic mihi tarda fluunt ingrataque tempora quae spem<BR>
consiliumque morantur agendi nauiter id quod<BR>
aeque pauperibus prodest, lucupletibus aeque,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>25</FONT><BR>
aeque neglectum pueris senibusque nocebit.<BR>
Restat ut his ego me ipse regam solerque elementis.<BR>
Non possis oculo quantum contendere Lynceus,<BR>
non tamen idcirco contemnas lippus inungui;<BR>
nec, quia desperes inuicti membra Glyconis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>30</FONT><BR>
nodosa corpus nolis prohibere cheragra.<BR>
Est quadam prodire tenus, si non datur ultra.<BR>
Feruet auaritia miseroque cupidine pectus:<BR>
sunt uerba et uoces quibus hunc lenire dolorem<BR>
possis et magnam morbi deponere partem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>35</FONT><BR>
Laudis amore tumes: sunt certa piacula quae te<BR>
ter pure lecto poterunt recreare libello.<BR>
Inuidus, iracundus, iners, uinosus, amator,<BR>
nemo adeo ferus est, ut non mitescere possit,<BR>
si modo culturae patientem commodet aurem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>40</FONT><BR>
Virtus est uitium fugere et sapientia prima<BR>
stultitia caruisse. Vides, quae maxima credis<BR>
esse mala, exiguum censum turpemque repulsam,<BR>
quanto deuites animi capitisque labore;<BR>
impiger extremos curris mercator ad Indos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>45</FONT><BR>
per mare pauperiem fugiens, per saxa, per ignes;<BR>
ne cures ea quae stulte miraris et optas,<BR>
discere et audire et meliori credere non uis?<BR>
Quis circum pagos et circum compita pugnax<BR>
magna coronari contemnat Olympia, cui spes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>50</FONT><BR>
cui sit condicio dulcis sine puluere palmae?<BR>
Vilius argentum est auro, uirtutibus aurum.<BR>
'O ciues, ciues, quaerenda pecunia primum est;<BR>
uirtus post nummos!' Haec Ianus summus ab imo<BR>
prodocet, haec recinunt iuuenes dictata senesque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>55</FONT><BR>
laeuo suspensi loculos tabulamque lacerto.<BR>
Est animus tibi, sunt mores, est lingua fidesque,<BR>
sed quadringentis sex septem milia desunt:<BR>
plebs eris. At pueri ludentes: 'Rex eris' aiunt,<BR>
'si recte facies': hic murus aeneus esto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>60</FONT><BR>
nil conscire sibi, nulla pallescere culpa.<BR>
Roscia, dic sodes, melior lex an puerorum est<BR>
nenia, quae regnum recte facientibus offert,<BR>
et maribus Curiis et decantata Camillis?<BR>
Isne tibi melius suadet, qui 'rem facias, rem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>65</FONT><BR>
si possis, recte, si non, quocumque modo rem,'<BR>
ut propius spectes lacrimosa poemata Pupi,<BR>
an qui Fortunae te responsare subperbae<BR>
liberum et erectum praesens hortatur et aptat?<BR>
Quodsi me populus Romanus forte roget, cur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>70</FONT><BR>
non ut porticibus sic iudiciis fruar isdem,<BR>
nec sequar aut fugiam quae diligit ipse uel odit,<BR>
olim quod uolpes aegroto cauta leoni<BR>
respondit, referam: 'Quia me uestigia terrent,<BR>
omnia te aduersum spectantia, nulla retrorsum.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>75</FONT><BR>
Belua multorum es capitum. Nam quid sequar aut quem?<BR>
Pars hominum gestit conducere publica; sunt qui<BR>
frustis et pomis uiduas uenentur auaras<BR>
excipiantque senes, quos in uiuaria mittant;<BR>
multis occulto crescit res fenore. Verum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>80</FONT><BR>
esto aliis alios rebus studiisque teneri:<BR>
idem eadem possunt horam durare probantes?<BR>
'Nullus in orbe sinus Bais praelucet amoenis',<BR>
si dixit diues, lacus et mare sentit amorem<BR>
festinantis eri; cui si uitiosa libido&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>85</FONT><BR>
fecerit auspicium, cras ferramenta Teanum<BR>
tolletis, fabri. Lectus genialis in aula est:<BR>
nil ait esse prius, melius nil caelibe uita;<BR>
si non est, iurat bene solis esse maritis.<BR>
Quo teneam uoltus mutantem Protea nodo?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>90</FONT><BR>
Quid pauper? Ride: mutat cenacula, lectos,<BR>
balnea, tonsores, conducto nauigio aeque<BR>
nauseat ac locuples, quem ducit priua triremis.<BR>
Si curatus inaequali tonsore capillos<BR>
occurri, rides; si forte subucula pexae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>95</FONT><BR>
trita subest tunicae, uel si toga dissidet impar,<BR>
rides: quid, mea cum pugnat sententia secum,<BR>
quod petiit spernit, repetit quod nuper omisit,<BR>
aestuat et uitae disconuenit ordine toto,<BR>
diruit, aedificat, mutat quadrata rotundis?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>100</FONT><BR>
Insanire putas sollemnia me neque rides<BR>
nec medici credis nec curatoris egere<BR>
a praetore dati, rerum tutela mearum<BR>
cum sis et praue sectum stomacheris ob unguem<BR>
de te pendentis, te respicientis amici.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>105</FONT><BR>
Ad summam: sapiens uno minor est Ioue, diues,<BR>
liber, honoratus, pulcher, rex denique regum,<BR>
praecipue sanus, nisi cum pituita molesta est.<BR>
</p>

<P class=shortborder></p>

<p>
<B>II</B>
</p>

<p>

Troiani belli scriptorem, Maxime Lolli,<BR>
dum tu declamas Romae, Praeneste relegi;<BR>
qui, quid sit pulchrum, quid turpe, quid utile, quid non,<BR>
plenius ac melius Chrysippo et Crantore dicit.<BR>
Cur ita crediderim, nisi quid te distinet, audi.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR>
  Fabula, qua Paridis propter narratur amorem<BR>
Graecia barbariae lento conlisa duello,<BR>
stultorum regum et populorum continet aestum.<BR>
Antenor censet belli praecidere causam;<BR>
quid Paris? Vt saluus regnet uiuatque beatus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>
cogi posse negat. Nestor componere litis<BR>
inter Pelidem festinat et inter Atriden;<BR>
hunc amor, ira quidem communiter urit utrumque.<BR>
Qucquid delirant reges, plectuntur Achiui.<BR>
Seditione, dolis, scelere atque libidine et ira&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR>
Iliacos intra muros peccatur et extra.<BR>
  Rursus, quid uirtus et quid sapientia possit,<BR>
utile proposuit nobis exemplar Vlixen,<BR>
qui domitor Troiae multorum prouidus urbes,<BR>
et mores hominum inspexit, latumque per aequor,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT><BR>
dum sibi, dum sociis reditum parat, aspera multa<BR>
pertulit, aduersis rerum inmersabilis undis.<BR>
Sirenum uoces et Circae pocula nosti;<BR>
quae si cum sociis stultus cupidusque bibisset,<BR>
sub domina meretrice fuisset turpis et excors,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>25</FONT><BR>
uixisset canis inmundus uel amica luto sus.<BR>
  Nos numerus sumus et fruges consumere nati,<BR>
sponsi Penelopae nebulones Alcinoique<BR>
in cute curanda plus aequo operata iuuentus,<BR>
cui pulchrum fuit in medios dormire dies et&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>30</FONT><BR>
ad strepitum citharae cessatum ducere curam.<BR>
  Vt iugulent hominem surgunt de nocte latrones;<BR>
ut te ipsum serues, non expergisceris? Atqui<BR>
si noles sanus, curres hydropicus; et ni<BR>
posces ante diem librum cum lumine, si non&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>35</FONT><BR>
intendes animum studiis et rebus honestis,<BR>
inuidia uel amore uigil torquebere. Nam cur,<BR>
quae laedunt oculum, festinas demere, siquid<BR>
est animum, differs curandi tempus in annum?<BR>
Dimidium facti, qui coepit, habet; sapere aude,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>40</FONT><BR>
incipe. Viuendi qui recte prorogat horam,<BR>
rusticus expectat dum defluat amnis; at ille<BR>
labitur et labetur in omne uolubilis aeuum.<BR>
  Quaeritur argentum puerisque beata creandis<BR>
uxor, et incultae pacantur uomere siluae;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>45</FONT><BR>
quod satis est cui contingit, nil amplius optet.<BR>
Non domus et fundus, non aeris aceruus et auri<BR>
aegroto domini deduxit corpore febris,<BR>
non animo curas; ualeat possessor oportet,<BR>
si comportatis rebus bene cogitat uti.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>50</FONT><BR>
Qui cupit aut metuit, iuuat illum sic domus et res<BR>
ut lippum pictae tabulae, fomenta podagram,<BR>
auriculas citharae collecta sorde dolentis.<BR>
Sincerum est nisi uas, quodcumque infundis acescit.<BR>
 Sperne uoluptates; nocet empta dolore uoluptas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>55</FONT><BR>
Semper auarus eget; certum uoto pete finem.<BR>
Inuidus alterius macrescit rebus opimis;<BR>
inuidia Siculi non inuenere tyranni<BR>
maius tormentum. Qui non moderabitur irae,<BR>
infectum uolet esse, dolor quod suaserit et mens,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>60</FONT><BR>
dum poenas odio per uim festinat inulto.<BR>
Ira furor breuis est; animum rege, qui nisi paret,<BR>
imperat, hunc frenis, hunc tu compesce catena.<BR>
  Fingit equum tenera docilem ceruice magister<BR>
ire uiam qua monstret eques; uenaticus, ex quo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>65</FONT><BR>
tempore ceruinam pellem latrauit in aula,<BR>
militat in siluis catulus. Nunc adbibe puro<BR>
pectore uerba puer, nunc te melioribus offer;<BR>
quo semel est imbuta recens, seruabit odorem<BR>
testa diu. Quodsi cessas aut strenuus anteis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>70</FONT><BR>
nec tardum opperior nec praecedentibus insto.<BR>
</p>

<P class=shortborder></p>

<p>
<B>III</B>
</p>

<p>

Iule Flore, quibus terrarum militet oris<BR>
Claudius Augusti priuignus, scire laboro.<BR>
Thracane uos Hebrusque niuali compede uinctus,<BR>
an freta uicinas inter currentia turris,<BR>
an pingues Asiae campi collesque morantur?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR>
  Quid studiosa cohors operum struit? Hoc quoque curo.<BR>
Quis sibi res gestas Augusti scribere sumit?<BR>
Bella quis et paces longum diffundit in aeuum?<BR>
Quid Titius, Romana breui uenturus in ora,<BR>
Pindarici fontis qui non expalluit haustus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>
fastidire lacus et riuos ausus apertos?<BR>
Vt ualet? Vt meminit nostri? Fidibusne Latinis<BR>
Thebanos aptare modos studet auspice Musa,<BR>
an tragica desaeuit et ampullatur in arte?<BR>
Quid mihi Celsus agit? Monitus multumque monendus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR>
priuatas ut quaeret opes et tangere uitet<BR>
scripta, Palatinus quaecumque recepit Apollo,<BR>
ne, si forte suas repetitum uenerit olim<BR>
grex auium plumas, moueat cornicula risum<BR>
furtiuis nudata coloribus. Ipse quid audes?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT><BR>
Quae circumuolitas agilis thyma? Non tibi paruom<BR>
ingenium, non incultum est et turpiter hirtum;<BR>
seu linguam causis acuis seu ciuica iura<BR>
respondere paras seu condis amabile carmen,<BR>
prima feres hederae uictricis praemia. Quod si&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>25</FONT><BR>
frigida curarum fomenta relinquere posses,<BR>
quo te caelestis sapientia duceret, ires.<BR>
Hoc opus, hoc studium parui properemus et ampli,<BR>
si patriae uolumus, si nobis uiuere cari.<BR>
 Debes hoc etiam rescribere, sit tibi curae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>30</FONT><BR>
quantae conueniat Munatius? An male sarta<BR>
gratia nequiquam coit et rescinditur, ac uos<BR>
seu calidus sanguis seu rerum inscitia uexat<BR>
indomita ceruice feros? Vbicumque locorum<BR>
uiuitis, indigni fraternum rumpere foedus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>35</FONT><BR>
pascitur in uestrum reditum uotiua iuuenca.<BR>
</p>

<P class=shortborder></p>

<p>
<B>IV</B>
</p>

<p>

  Albi, nostrorum sermonum candide iudex,<BR>
quid nunc te dicam facere in regione Pedana?<BR>
Scribere quod Cassi Parmensis opuscula uincat,<BR>
an tacitum siluas inter reptare salubris,<BR>
curantem quicquid dignum sapiente bonoque est?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR>
  Non tu corpus eras sine pectore; di tibi formam,<BR>
di tibi diuitias dederunt artemque fruendi.<BR>
Quid uoueat dulci nutricula maius alumno,<BR>
qui sapere et fari possit quae sentiat, et cui<BR>
gratia, fama, ualetudo contingat abunde,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>
et mundus uictus non deficiente crumina?<BR>
  Inter spem curamque, timores inter et iras<BR>
omnem crede diem tibi diluxisse supremum;<BR>
grata superueniet quae non sperabitur hora.<BR>
Me pinguem et nitidum bene curata cute uises,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR>
cum ridere uoles, Epicuri de grege porcum.<BR>
</p>

<P class=shortborder></p>

<p>
<B>V</B>
</p>

<p>

  Si potes Archiacis conuiua recumbere lectis<BR>
nec modica cenare times holus omne patella,<BR>
supremo te sole domi, Torquate, manebo.<BR>
Vina bibes iterum Tauro diffusa palustris<BR>
inter Minturnas Sinuessanumque Petrinum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR>
Si melius quid habes, arcesse uel imperium fer.<BR>
  Iamdudum splendet focus et tibi munda supellex.<BR>
Mitte leuis spes et certamina diuitiarum<BR>
et Moschi causam; cras nato Caesare festus<BR>
dat ueniam somnumque dies; impune licebit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>
aestiuam sermone benigno tendere noctem.<BR>
  Quo mihi fortunam, si non conceditur uti?<BR>
Parcus ob heredis curam nimiumque seuerus<BR>
adsidet insano; potare et spargere flores<BR>
incipiam patiarque uel inconsultus haberi.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR>
Quid non ebrietas dissignat? Operta recludit,<BR>
spes iubet esse ratas, ad proelia trudit inertem,<BR>
sollicitis animis onus eximit, addocet artis.<BR>
Fecundi calices quem non fecere disertum,<BR>
contracta quem non in parpertate solutum?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT><BR>
  Haec ego procurare et idoneus imperor et non<BR>
inuitus, ne turpe toral, ne sordida mappa<BR>
conruget naris, ne non et cantharus et lanx<BR>
ostendat tibi te, ne fidos inter amicos<BR>
sit qui dicta foras eliminet, ut coeat par&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>25</FONT><BR>
iungaturque pari. Butram tibi Septiciumque,<BR>
et nisi cena prior potiorque puella Sabinum<BR>
detinet, adsumam. Locus est et pluribus umbris,<BR>
sed nimis arta premunt olidae conuiuia caprae.<BR>
Tu quotus esse uelis rescribe, et rebus omissis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>30</FONT><BR>
atria seruantem postico falle clientem.<BR>
</p>

<P class=shortborder></p>

<p>
<B>VI</B>
</p>

<p>

  Nil admirari prope res est una, Numici,<BR>
solaque quae possit facere et seruare beatum.<BR>
Hunc solem et stellas et decedentia certis<BR>
tempora momentis sunt qui formidine nulla<BR>
imbuti spectent. Quid censes munera terrae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR>
quid maris extremos Arabas ditantis et Indos?<BR>
Ludicra quid, plausus et amici dona Quiritis?<BR>
Quo spectanda modo, quo sensu credis et ore?<BR>
  Qui timet his aduersa, fere miratur eodem<BR>
quo cupiens pacto; pauor est utrubique molestus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>
inprouisa simul species exterret utrumque.<BR>
Gaudeat an doleat, cupiat metuatne, quid ad rem,<BR>
si, quicquid uidit melius peiusue sua spe,<BR>
defixis oculis animoque et corpore torpet?<BR>
 Insani sapiens nomen ferat, aequus iniqui,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR>
ultra quam satis est uirtutem si petat ipsam.<BR>
I nunc, argentum et marmor uetus aeraque et artis<BR>
suspice, cum gemmis Tyrios mirare colores;<BR>
gaude quod spectant oculi te mille loquentem;<BR>
nauus mane forum et uespertinus pete tectum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT><BR>
ne plus frumenti dotalibus emetat agris<BR>
Mutus et (indignum, quod sit peioribus ortus)<BR>
hic tibi sit potius quam tu mirabilis illi.<BR>
Quicquid sub terra est, in apricum proferet aetas,<BR>
defodiet condetque nitentia. Cum bene notum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>25</FONT><BR>
porticus Agrippae et uia te conspexerit Appi,<BR>
ire tamen restat, Numa quo deuenit et Ancus.<BR>
  Si latus aut renes morbo temptantur acuto,<BR>
quaere fugam morbi. Vis recte uiuere (quis non?):<BR>
si uirtus hoc una potest dare, fortis omissis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>30</FONT><BR>
hoc age deliciis. Virtutem uerba putas et<BR>
lucum ligna: caue ne portus occupet alter,<BR>
ne Cibyratica, ne Bithyna negotia perdas;<BR>
mille talenta rotundentur, totidem altera, porro et<BR>
tertia succedant et quae pars quadret aceruum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>35</FONT><BR>
Scilicet uxorem cum dote fidemque et amicos<BR>
et genus et formam regina Pecunia donat,<BR>
ac bene nummatum decorat Suadela Venusque.<BR>
Mancupiis locuples eget aeris Cappadocum rex;<BR>
ne fueris hic tu. Chlamydes Lucullus, ut aiunt,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>40</FONT><BR>
si posset centum scaenae praebere rogatus,<BR>
'Qui possum tot?' ait; 'tamen et quaeram et quot habebo<BR>
mittam'; post paulo scribit sibi milia quinque<BR>
esse domi chlamydum; partem uel tolleret omnis.<BR>
Exilis domus est, ubi non et multa supersunt&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>45</FONT><BR>
et dominum fallunt et prosunt furibus. Ergo<BR>
si res sola potest facere et seruare beatum,<BR>
hoc primus repetas opus, hoc postremus omittas.<BR>
  Si fortunatum species et gratia parestat,<BR>
mercemur seruum, qui dictet nomina, laeuum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>50</FONT><BR>
qui fodicet latus et cogat trans pondera dextram<BR>
porrigere: 'Hic multum in Fabia ualet, ille Velina;<BR>
cui libet hic fascis dabit eripietque curule<BR>
cui uolet inportunus ebur. 'Frater', 'Pater' adde;<BR>
ut cuique est aetas, ita quemque facetus adopta.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>55</FONT><BR>
  Si bene qui cenat bene uiuit, lucet, eamus<BR>
quo ducit gula, piscemur, uenemur, ut olim<BR>
Gargilius, qui mane plagas, uenabula, seruos<BR>
differtum transire forum populumque iubebat,<BR>
unus ut e multis populo spectante referret&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>60</FONT><BR>
emptum mulus aprum. Crudi tumidique lauemur,<BR>
quid deceat, quid non obliti, Caerite cera<BR>
digni, remigium uitiosum Ithacensis Vlixei,<BR>
cui potior patria fuit interdicta uoluptas.<BR>
 Si, Mimnermus uti censet, sine amore iocisque<BR>
nil est iucundum, uiuas in amore iocisque.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>65</FONT><BR>
  Viue, uale. Siquid nouisti rectius istis,<BR>
candidus inperti; si nil, his utere mecum.<BR>
</p>

<P class=shortborder></p>

<p>
<B>VII</B>
</p>

<p>

  Quinque dies tibi pollicitus me rure futurum,<BR>
Sextilem totum mendax desideror. Atqui,<BR>
si me uiuere uis sanum recteque ualentem,<BR>
quam mihi das aegro, dabis aegrotare timenti,<BR>
Maecenas, ueniam, dum ficus prima calorque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR>
dissignatorem decorat lictoribus atris,<BR>
dum pueris omnis pater et matercula pallet.<BR>
Officiosaque sedulitas et opella forensis<BR>
adducit febris et testamenta resignat.<BR>
Quodsi bruma niues Albanis inlinet agris,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>
ad mare descendet uates tuus et sibi parcet<BR>
contractusque leget; te, dulcis amice, reuiset<BR>
cum Zephyris, si concedes, et hirundine prima.<BR>
  Non quo more piris uesci Calaber iubet hospes<BR>
tu me fecisti locupletem. 'Vescere, sodes.' &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR>
'Iam satis est.' 'At tu, quantum uis, tolle.' 'Benigne.'<BR>
'Non inuisa feres pueris munuscula paruis.'<BR>
'Tam teneor dono quam si dimittar onustus.'<BR>
'Vt libet; haec porcis hodie comedenda relinques.'<BR>
Prodigus et stultus donat quae spernit et odit;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT><BR>
haec seges ingratos tulit et feret omnibus annis.<BR>
Vir bonus et sapiens dignis ait esse paratus,<BR>
nec tamen ignorat quid distent aera lupinis;<BR>
dignum praestabo me etiam pro laude merentis.<BR>
Quodsi me noles usquam discedere, reddes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>25</FONT><BR>
forte latus, nigros angusta fronte capillos,<BR>
reddes dulce loqui, reddes ridere decorum et<BR>
inter uina fugam Cinarae maerere proteruae.<BR>
  Forte per angustam tenuis uolpecula rimam<BR>
repserat in cumeram frumenti, pastaque rursus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>30</FONT><BR>
ire foras pleno tendebat corpore frustra;<BR>
cui mustela procul: 'Si uis' ait 'effugere istinc,<BR>
macra cauum repetes artum, quem macra subisti.'<BR>
Hac ego si compellor imagine, cuncta resigno;<BR>
nec somnum plebis laudo satur altilium nec&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>35</FONT><BR>
otia diuitiis Arabum liberrima muto.<BR>
Saepe uerecundum laudasti rexque paterque<BR>
audisti coram nec uerbo parcius absens;<BR>
inspice si possum donata reponere laetus.<BR>
 Haud male Telemachus, proles patientis Vlixei:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>40</FONT><BR>
'Non est aptus equis Ithace locus, ut neque planis<BR>
porrectus spatiis nec multae prodigus herbae;<BR>
Atride, magis apta tibi tua dona relinquam.'<BR>
Paruum parua decent; mihi iam non regia Roma,<BR>
sed uacuum Tibur placet aut inbelle Tarentum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>45</FONT><BR>
  Strenuus et fortis causisque Philippus agendis<BR>
clarus, ab officiis octauam circite horam<BR>
dum redit atque foro nimium distare Carinas<BR>
iam grandis natu queritur, conspexit, ut aiunt,<BR>
adrasum quendam uacua tonsoris in umbra&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>50</FONT><BR>
cultello proprios purgantem leniter unguis.<BR>
'Demetri', (puer hic non laeue iussa Philippi<BR>
accipiebat) 'abi, quaere et refer, unde domo, quis,<BR>
cuius fortunae, quo sit patre quoue patrono.'<BR>
It, redit et narrat Volteium nomine Menam,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>55</FONT><BR>
praeconem, tenui censu, sine crimine, notum<BR>
et properare loco et cessare, et quaerere et uti,<BR>
gaudentem paruisque sodalibus et lare certo<BR>
et ludis et post decisa negotia Campo.<BR>
'Scitari libet ex ipso quodcumque refers; dic&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>60</FONT><BR>
ad cenam ueniat.' Non sane credere Mena,<BR>
mirari secum tacitus. Quid multa? 'Benigne,'<BR>
respondet. 'Neget ille mihi?' 'Negat improbus et te<BR>
neglegit aut horret.' Volteium mane Philippus<BR>
uilia uendentem tunicato scruta popello&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>65</FONT><BR>
occupat et saluere iubet prior; ille Philippo<BR>
excusare laborem et mercennaria uincla,<BR>
quod non mane domum uenisset, denique quod non<BR>
prouidisset eum. 'Sic ignouisse putato<BR>
me tibi, si cenas hodie mecum.' 'Vt libet.' 'Ergo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>70</FONT><BR>
post nonam uenies; nunc i, rem strenuus auge.'<BR>
Vt uentum ad cenam est, dicenda tacenda locutus<BR>
tandem dormitum dimittitur. Hic ubi saepe<BR>
occultum uisus decurrere piscis ad hamum,<BR>
mane cliens et iam certus conuiua, iubetur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>75</FONT><BR>
rura suburbana indictis comes ire Latinis.<BR>
Impositus mannis aruum caelumque Sabinum<BR>
non cessat laudare. Videt ridetque Philippus,<BR>
et sibi dum requiem, dum risus undique quaerit,<BR>
dum septem donat sestertia, mutua septem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>80</FONT><BR>
promittit, persuadet uti mercetur agellum.<BR>
Mercatur. Ne te longis ambagibus ultra<BR>
quam satis est morer, ex nitido fit rusticus atque<BR>
sulcos et uineta crepat mera, praeparat ulmos,<BR>
inmoritur studiis et amore senescit habendi.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>85</FONT><BR>
Verum ubi oues furto, morbo periere capellae,<BR>
spem mentita seges, bos est enectus arando,<BR>
offensu damnis media de nocte caballum<BR>
arripit iratusque Philippi tendit ad aedis.<BR>
Quem simul aspexit scabrum intonsumque Philippus:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>90</FONT><BR>
'Durus' ait, 'Voltei, nimis attentusque uideris<BR>
esse mihi.' 'Pol, me miserum, patrone, uocares,<BR>
si uelles' inquit 'uerum mihi ponere nomen.<BR>
Quod te per Genium dextramque deosque Penatis<BR>
obsecro et obtestor, uitae me redde priori.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>95</FONT><BR>
  Qui semel aspexit quantum dimissa petitis<BR>
praestent, mature redeat repetatque relicta.<BR>
Metiri se quemque suo modulo ad pede uerum est.<BR>
</p>

<P class=shortborder></p>

<p>
<B>VIII</B>
</p>

<p>

  Celso gaudere et bene rem gerere Albinouano<BR>
Musa rogata refer, comiti scribaeque Neronis.<BR>
  Si quaeret quid agam, dic multa et pulchra minantem<BR>
uiuere nec recte nec suauiter, haud quia grando<BR>
contunderit uitis oleamque momorderit aestus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR>
nec quia longinquis armentum aegrotet in agris,<BR>
sed quia mente minus ualidus quam corpore toto<BR>
nil audire uelim, nil discere, quod leuet aegrum,<BR>
fidis offendar medicis, irascar amicis,<BR>
cur me funesto properent arcere ueterno,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>
quae nocuere sequar, fugiam quae profore credam,<BR>
Romae Tibur amem, uentosus Tibure Romam.<BR>
  Post haec, ut ualeat, quo pacto rem gerat et se,<BR>
ut placeat iuueni, percontare, utque cohorti.<BR>
Si dicet 'recte', primum gaudere, subinde&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR>
praeceptum auriculis hoc instillare memento:<BR>
'Vt tu fortunam, sic nos te, Celse, feremus.'<BR>
</p>

<P class=shortborder></p>

<p>
<B>IX</B>
</p>

<p>

  Septimius, Claudi, nimirum intellegit unus,<BR>
quanti me facias; nam cum rogat et prece cogit,<BR>
scilicet ut tibi se laudare et tradere coner,<BR>
dignum mente domoque legentis honesta Neronis,<BR>
munere cum fungi propioris censet amici,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR>
quid possim uidet ac nouit me ualdius ipso.<BR>
  Multa quidem dixi cur excusatus abirem,<BR>
sed timui mea ne finxisse minora putarer,<BR>
dissimulator opis propriae, mihi commodus uni.<BR>
Sic ego, maioris fugiens opprobria culpae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>
frontis ad urbanae descendi praemia. Quodsi<BR>
depositum laudas ob amici iussa pudorem,<BR>
scribe tui gregis hunc et fortem crede bonumque.<BR>
</p>

<P class=shortborder></p>

<p>
<B>X</B>
</p>

<p>

  Vrbis amatorem Fuscum saluere iubemus<BR>
ruris amatores, hac in re scilicet una<BR>
multum dissimiles, ad cetera paene gemelli<BR>
fraternis animis, quicquid negat alter, et alter,<BR>
adnuimus pariter, uetuli notique columbi.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR>
Tu nidum seruas, ego laudo ruris amoeni<BR>
riuos et musco circumlita saxa nemusque.<BR>
Quid quaeris? Viuo et regno, simul ista reliqui<BR>
quae uos ad caelum fertis rumore secundo,<BR>
utque sacerdotis fugitiuus liba recuso,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>
pane egeo iam mellitis potiore placentis.<BR>
  Viuere naturae si conuenienter oportet,<BR>
ponendaeque domo quaerenda est area primum,<BR>
nouistine locum potiorem rure beato?<BR>
Est ubi plus tepeant hiemes, ubi gratior aura&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR>
leniat et rabiem Canis et momenta Leonis,<BR>
cum semel accepit Solem furibundus acutum?<BR>
Est ubi diuellat somnos minus inuida cura?<BR>
Deterius Libycis olet aut nitet herba lapillis?<BR>
Purior in uicis aqua tendit rumpere plumbum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT><BR>
quam quae per pronum trepidat cum murmure riuum?<BR>
Nempe inter uarias nutritur silua columnas,<BR>
laudaturque domus longos quae prospicit agros.<BR>
Naturam expelles furca, tamen usque recurret<BR>
et mala perrumpet furtim fastidia uictrix.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>25</FONT><BR>
  Non qui Sidonio contendere callidus ostro<BR>
nescit Aquinatem potantia uellera fucum<BR>
certius accipiet damnum propiusue medullis<BR>
quam qui non poterit uero distinguere falsum.<BR>
Quem res plus nimio delectauere secundae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>30</FONT><BR>
mutatae quatient. Siquid mirabere, pones<BR>
inuitus. Fuge magna; licet sub paupere tecto<BR>
reges et regum uita praecurrere amicos.<BR>
  Ceruus equum pugna melior communibus herbis<BR>
pellebat, donec minor in certamine longo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>35</FONT><BR>
implorauit opes hominis frenumque recepit;<BR>
sed postquam uictor uiolens discessit ab hoste,<BR>
non equitem dorso, non frenum depulit ore.<BR>
Sic, qui pauperiem ueritus potiore metallis<BR>
libertate caret, dominum uehet improbus atque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>40</FONT><BR>
seruiet aeternum, quia paruo nesciet uti.<BR>
Cui non conueniet sua res, ut calceus olim<BR>
si pede maior erit, subuertet, si minor, uret.<BR>
  Laetus sorte tua uiues sapienter, Aristi,<BR>
nec me dimittes incastigatum, ubi plura&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>45</FONT><BR>
cogere quam satis est ac non cessare uidebor.<BR>
Imperat aut seruit collecta pecunia cuique,<BR>
tortum digna sequi potius quam ducere funem.<BR>
  Haec tibi dictabam post fanum putre Vacunae,<BR>
excepto quod non simul esses cetera laetus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>50</FONT><BR>
</p>

<P class=shortborder></p>

<p>
<B>XI</B>
</p>

<p>

  Quid tibi uisa Chios, Bullati, notaque Lesbos,<BR>
quid concinna Samos, quid Croesi regia Sardis,<BR>
Zmyrna quid et Colophon? Maiora minoraue fama,<BR>
cunctane prae Campo et Tiberino flumine sordent?<BR>
An uenit in uotum Attalicis ex urbibus una?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR>
An Lebedum laudas odio maris atque uiarum?<BR>
Scis Lebedus quid sit: Gabiis desertior atque<BR>
Fidenis uicus; tamen illic uiuere uellem,<BR>
oblitusque meorum, obliuiscendus et illis,<BR>
Neptunum procul e terra spectare furentem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>
  Sed neque qui Capua Romam petit, imbre lutoque<BR>
aspersus uolet in caupona uiuere; nec qui<BR>
frigus collegit, furnos et balnea laudat<BR>
ut fortunatam plene praestantia uitam;<BR>
nec si te ualidus iactauerit Auster in alto,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR>
idcirco nauem trans Aegaeum mare uendas.<BR>
Incolumi Rhodos et Mytilene pulchra facit quod<BR>
paenula solstitio, campestre niualibus auris,<BR>
per brumam Tiberis, Sextili mense caminus.<BR>
Dum licet ac uoltum seruat Fortuna benignum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT><BR>
Romae laudetur Samos et Chios et Rhodos absens.<BR>
  Tu quamcumque deus tibi fortunauerit horam<BR>
grata sume manu neu dulcia differ in annum,<BR>
ut quocumque loco fueris uixisse libenter<BR>
te dicas; nam si ratio et prudentia curas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>25</FONT><BR>
non locus effusi late maris arbiter aufert,<BR>
caelum, non animum mutant, qui trans mare currunt.<BR>
Strenua non exercet inertia; nauibus atque<BR>
quadrigis petimus bene uiuere. Quod petis, hic est,<BR>
est Vlubris, animus si te non deficit aequus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>30</FONT><BR>
</p>

<P class=shortborder></p>

<p>
<B>XII</B>
</p>

<p>

  Fructibus Agrippae Siculis quos colligis, Icci,<BR>
si recte frueris, non est ut copia maior<BR>
ab Ioue donari possit tibi; tolle querellas;<BR>
pauper enim non est cui rerum suppetit usus.<BR>
Si uentri bene, si lateri est pedibusque tuis, nil&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR>
diuitiae poterunt regales addere maius.<BR>
Si forte in medio positorum abstemius herbis<BR>
uiuis et urtica, sic uiues protinus, ut te<BR>
confestim liquidus Fortunae riuus inauret,<BR>
uel quia naturam mutare pecunia nescit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>
uel quia cuncta putas una uirtute minora.<BR>
  Miramur, si Democriti pecus edit agellos<BR>
cultaque, dum peregre est animus sine corpore uelox,<BR>
cum tu inter scabiem tantam et contagia lucri<BR>
nil paruum sapias et adhuc sublimia cures;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR>
quae mare compescant causae, quid temperet annum,<BR>
stellae sponte sua iussaene uagentur et errent,<BR>
quid premat obscurum lunae, quid proferat orbem,<BR>
quid uelit et possit rerum concordia discors,<BR>
Empedocles an Stertinium deliret acumen?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT><BR>
  Verum, seu piscis seu porrum et caepe trucidas,<BR>
utere Pompeio Grospho et, siquid petet, ultro<BR>
defer; nil Grosphus nisi uerum orabit et aequum.<BR>
Vilis amicorum est annona, bonis ubi quid dest.<BR>
Ne tamen ignores quo sit Romana loco res,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>25</FONT><BR>
Cantaber Agrippae, Claudi uirtute Neronis<BR>
Armenius cecidit; ius imperiumque Prahates<BR>
Caesaris accepit genibus minor; aurea fruges<BR>
Italiae pleno defundit Copia cornu.<BR>
</p>

<P class=shortborder></p>

<p>
<B>XIII</B>
</p>

<p>

  Vt proficiscentem docui te saepe diuque,<BR>
Augusto reddes signata uolumina, Vinni,<BR>
si ualidus, si laetus erit, si denique poscet;<BR>
ne studio nostri pecces odiumque libellis<BR>
sedulus inportes opera uehemente minister.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR>
Si te forte meae grauis uret sarcina chartae,<BR>
abicito potius quam quo perferre iuberis<BR>
clitellas ferus inpingas Asinaeque paternum<BR>
cognomen uertas in risum et fabula fias.<BR>
Viribus uteris per cliuos, flumina, lamas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>
Victor propositi simul ac perueneris illuc,<BR>
sic positum seruabis onus, ne forte sub ala<BR>
fasciculum portes librorum, ut rusticus agnum,<BR>
ut uinosa glomus furtiuae Pyrria lanae,<BR>
ut cum pilleolo soleas conuiua tribulis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR>
  Ne uolgo narres te sudauisse ferendo<BR>
carmina quae possint oculos aurisque morari<BR>
Caesaris; oratus multa prece, nitere porro.<BR>
Vade, uale, caue ne titubes mandataque frangas.<BR>
</p>

<P class=shortborder></p>

<p>
<B>XIV</B>
</p>

<p>

  Vilice siluarum et mihi me reddentis agelli,<BR>
quem tu fastidis habitatum quinque focis et<BR>
quinque bonos solitum Variam dimittere patres,<BR>
certemus spinas animone ego fortius an tu<BR>
euellas agro, et melior sit Horatius an res.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR>
  Me quamuis Lamiae pietas et cura moratur, <BR>
fratrem maerentis, rapto de fratre dolentis<BR>
insolabiliter, tamen istuc mens animusque<BR>
fert et amat spatiis obstantia rumpere claustra.<BR>
Rure ego uiuentem, tu dicis in urbe beatum;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>
cui placet alterius, sua nimirum est odio sors,<BR>
stultus uterque locum inmeritum causatur inique;<BR>
in culpa est animus, qui se non effugit umquam.<BR>
  Tu mediastinus tacita prece rura petebas,<BR>
nunc urbem et ludos et balnea uilicus optas;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR>
me constare mihi scis et discedere tristem,<BR>
quandocumque trahunt inuisa negotia Romam.<BR>
  Non eadem miramur; eo disconuenit inter<BR>
meque et te; nam quae deserta et inhospita tesqua<BR>
credis, amoena uocat mecum qui sentit, et odit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT><BR>
quae te pulchra putas. Fornix tibi et uncta popina<BR>
incutiunt urbis desiderium, uideo, et quod<BR>
angulus iste feret piper et tus ocius uua,<BR>
nec uicina subest uinum praebere taberna<BR>
quae possit tibi, nec meretrix tibicina, cuius&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>25</FONT><BR>
ad strepitum salias terrae grauis; et tamen urges<BR>
iampridem non tacta ligonibus arua bouemque<BR>
disiunctum curas et strictis frondibus exples;<BR>
addit opus pigro riuus, si decidit imber,<BR>
multa mole docendus aprico parcere prato.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>30</FONT><BR>
  Nunc age, quid nostrum concentum diuidat, audi.<BR>
Quem tenues decuere togae nitidique capilli,<BR>
quem scis immunem Cinarae placuisse rapaci,<BR>
quem bibulum liquidi media de luce Falerni,<BR>
cena breuis iuuat et prope riuum somnus in herba;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>35</FONT><BR>
nec lusisse pudet, sed non incidere ludum.<BR>
Non istic obliquo oculo mea commoda quisquam<BR>
limat, non odio obscuro morsuque uenenat;<BR>
rident uicini glaebas et saxa mouentem.<BR>
Cum seruis urbana diaria rodere mauis;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>40</FONT><BR>
horum tu in numerum uoto ruis, inuidet usum<BR>
lignorum et pecoris tibi calo argutus et horti.<BR>
  Optat ephippia bos piger, optat arare caballus;<BR>
quam scit uterque, libens, censebo, exerceat artem.<BR>
</p>

<P class=shortborder></p>

<p>
<B>XV</B>
</p>

<p>

  Quae sit hiems Veliae, quod caelum, Vala, Salerni,<BR>
quorum hominum regio et qualis uia (nam mihi Baias<BR>
Musa superuacuas Antonius, et tamen illis<BR>
me facit inuisum, gelida cum perluor unda<BR>
per medium frigus; sane murteta relinqui&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR>
dictaque cessantem neruis elidere morbum<BR>
sulpura contemni uicus gemit, inuidus aegris<BR>
qui caput et stomachum supponere fontibus audent<BR>
Clusinis Gabiosque petunt et frigida rura.<BR>
Mutandus locus est et deuersoria nota&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>
praeteragendus equus. 'Quo tendis? Non mihi Cumas<BR>
est iter aut Baias', laeua stomachosus habena<BR>
dicet eques; sed equi frenato est auris in ore);<BR>
maior utrum populum frumenti copia pascat,<BR>
collectosne bibant imbres puteosne perennis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR>
iugis aquae (nam uina nihil moror illius orae;<BR>
rure meo possum quiduis perferre patique;<BR>
ad mare cum ueni, generosum et lene requiro,<BR>
quod curas abigat, quod cum spe diuite manet<BR>
in uenas animumque meum, quod uerba ministret,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT><BR>
quod me Lucanae iuuenem commendet amicae);<BR>
tractus uter pluris lepores, uter educet apros,<BR>
utra magis piscis et echinos aequora celent,<BR>
pinguis ut inde domum possim Phaeaxque reuerti,<BR>
scribere te nobis, tibi nos adcredere par est.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>25</FONT><BR>
  Maenius, ut tebus maternis atque paternis<BR>
fortiter absumptis urbanus coepit haberi<BR>
scurra, uagus non qui certum praesepe teneret,<BR>
inpransus non qui ciuem dinosceret hoste,<BR>
quaelibet in quemuis opprobria fingere saeuus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>30</FONT><BR>
pernicies et tempestas barathrumque macelli,<BR>
quicquid quaesierat, uentri donabat auaro.<BR>
Hic ubi nequitiae fautoribus et timidis nil<BR>
aut paulum abstulerat, patinas cenabat omasi,<BR>
uilis et agninae, tribus ursis quod satis esset,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>35</FONT><BR>
scilicet ut uentres lamna candente nepotum<BR>
diceret urendos correctus Bestius. Idem,<BR>
quicquid erat nactus praedae maioris, ubi omne<BR>
uerterat in fumum et cinerem: 'Non hercule miror',<BR>
aiebat, 'si qui comedunt bona, cum sit obeso&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>40</FONT><BR>
nil melius turdo, nil uolua pulchrius ampla'.<BR>
  Nimirum hic ego sum; nam tuta et paruola laudo,<BR>
cum res deficiunt, satis inter uilia fortis;<BR>
uerum ubi quid melius contingit et unctius, idem<BR>
uos sapere et solos aio bene uiuere, quorum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>45</FONT><BR>
conspicitur nitidis fundata pecunia uillis.<BR>
</p>

<P class=shortborder></p>

<p>
<B>XVI</B>
</p>

<p>

  Ne perconteris, fundus meus, optime Quincti,<BR>
aruo pascat erum an bacis opulentet oliuae,<BR>
pomisne et pratis an amicta uitibus ulmo,<BR>
scribetur tibi forma loquaciter et situs agri.<BR>
 Continui montes, ni dissocientur opaca&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR>
ualle, sed ut ueniens dextrum latus aspiciat sol,<BR>
laeuum discedens curru fugiente uaporet.<BR>
Temperiem laudes. Quid, si rubicunda benigni<BR>
corna uepres et pruna ferant, si quercus et ilex<BR>
multa fruge pecus, multa dominum iuuet umbra?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>
Dicas adductum propius frondere Tarentum.<BR>
Fons etiam riuo dare nomen idoneus, ut nec<BR>
frigidior Thraecam nec purior ambiat Hebrus,<BR>
infirmo capiti fluit utilis, utilis aluo.<BR>
Hae latebrae dulces et, iam si credis, amoenae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR>
incolumem tibi me praestant septembribus horis.<BR>
  Tu recte uiuis, si curas esse quod audis.<BR>
Iactamus iampridem omnis te Roma beatum;<BR>
sed uereor, ne cui de te plus quam tibi credas<BR>
neue putes alium sapiente bonoque beatum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT><BR>
neu, si te populus sanum recteque ualentem<BR>
dictitet, occultam febrem sub tempus edendi<BR>
dissimules, donec manibus tremor incidat unctis.<BR>
Stultorum incurata pudor malus ulcera celat.<BR>
Siquis bella tibi terra pugnata marique&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>25</FONT><BR>
dicat et his uerbis uacuas permulceat auris:<BR>
'Tene magis saluum populus uelit an populum tu,<BR>
seruet in ambiguo qui consulit et tibi et urbi<BR>
Iuppiter', Augusti laudes adgnoscere possis;<BR>
cum pateris sapiens emendatusque uocari,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>30</FONT><BR>
respondesne tuo, dic sodes, nomine? 'Nempe<BR>
uir bonus et prudens dici delector ego ac tu.'<BR>
Qui dedit hoc hodie, cras si uolet auferet, ut, si<BR>
detulerit fasces indigno, detrahet idem.<BR>
Pone, meum est,' inquit; pono tristisque recedo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>35</FONT>'<BR>
  Idem si clamet furem, neget esse pudicum,<BR>
contendat laqueo collum pressisse paternum,<BR>
mordear opprobriis falsis mutemque colores?<BR>
Falsus honor iuuat et mendax infamia terret<BR>
quem nisi mendosum et medicandum? Vir bonus est quis?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>40</FONT><BR>
'Qui consulta patrum, qui leges iuraque seruat,<BR>
quo multae magnaeque secantur iudice lites,<BR>
quo res sponsore et quo causae teste tenentur.'<BR>
Sed uidet hunc omnis domus et uicinia tota<BR>
introrsum turpem, speciosum pelle decora.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>45</FONT><BR>
'Nec furtum feci nec fugi,' si mihi dicat<BR>
seruos: 'Habes pretium, loris non ureris', aio.<BR>
'Non hominem occidi.' 'Non pasces in cruce coruos.'<BR>
'Sum bonus et frugi.' Renuit negitatque Sabellus.<BR>
Cautus enim metuit foueam lupus accipiterque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>50</FONT><BR>
suspectos laqueos et opertum miluus hamum.<BR>
Oderunt peccare boni uirtutis amore;<BR>
tu nihil admittes in te formidine poenae;<BR>
sit spes fallendi, miscebis sacra profanis.<BR>
Nam de mille fabae modiis cum subripis unum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>55</FONT><BR>
damnum est, non facinus mihi pacto lenius isto.<BR>
  Vir bonus, omne forum quem spectat et omne tribunal,<BR>
quandocumque deos uel porco uel boue placat:<BR>
'Iane pater!' clare, clare cum dixit: 'Apollo!'<BR>
labra mouet, metuens audiri: 'Pulchra Lauerna,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>60</FONT><BR>
da mihi fallere, da iusto sanctoque uideri,<BR>
noctem peccatis et fraudibus obice nubem.'<BR>
  Qui melior seruo, qui liberior sit auarus,<BR>
in triuiis fixum cum se demittit ob assem,<BR>
non uideo; nam qui cupiet, metuet quoque, porro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>65</FONT><BR>
qui metuens uiuet, liber mihi non erit umquam.<BR>
Perdidit arma, locum uirtutis deseruit, qui<BR>
semper in augenda festinat et obruitur re.<BR>
Vendere cum possis captiuum, occidere noli;<BR>
seruiet utiliter; sine pascat durus aretque,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>70</FONT><BR>
nauiget ac mediis hiemet mercator in undis,<BR>
annonae prosit, portet frumenta penusque.<BR>
  Vir bonus et sapiens audebit dicere: 'Pentheu,<BR>
rector Thebarum, quid me perferre patique<BR>
indignum coges?' 'Adimam bona.' 'Nempe pecus, rem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>75</FONT><BR>
lectos, argentum; tollas licet.' 'In manicis et<BR>
compedibus saeuo te sub custode tenebo.'<BR>
'Ipse deus, simul atque uolam, me soluet.' Opinor,<BR>
hoc sentit: 'Moriar'. Mors ultima linea rerum est.<BR>
</p>

<P class=shortborder></p>

<p>
<B>XVII</B>
</p>

<p>

  Quamuis, Scaeua, satis per te tibi consulis et scis,<BR>
quo tandem pacto deceat maioribus uti,<BR>
disce, docendus adhuc quae censet amiculus, ut si<BR>
caecus iter monstrare uelit; tamen aspice, siquid<BR>
et nos, quod cures proprium fecisse, loquamur.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR>
  Si te grata quies et primam somnus in horam<BR>
delectat, si te puluis strepitusque rotarum,<BR>
si laedit caupona, Ferentinum ire iubebo;<BR>
nam neque diuitibus contingunt gaudia solis,<BR>
nec uixit male, qui natus moriensque fefellit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>
Si prodesse tuis pauloque benignus ipsum<BR>
te tractare uoles, accedes siccus ad unctum.<BR>
'Si pranderet holus patienter, regibus uti,<BR>
nollet Aristippus.' 'Si sciret regibus uti,<BR>
fastidiret holus qui me notat.' Vtrius horum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR>
uerba probes et facta, doce, uel iunior audi<BR>
cur sit Aristippi potior sententia. Namque<BR>
mordacem Cynicum sic eludebat, ut aiunt:<BR>
'Scurror ego ipse mihi,populo tu; rectius hoc et<BR>
splendidius multo est. Equus ut me portet, alat rex,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT><BR>
officium facio; tu poscis uilia, uerum<BR>
dante minor, quamuis fers te nullius egentem.'<BR>
Omnis Aristippum decuit color et status et res,<BR>
temptantem maiora fere, praesentibus aequum,<BR>
contra, quem duplici panno patientia uelat,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>25</FONT><BR>
mirabor, uitae uia si conuersa decebit.<BR>
Alter purpureum non expectabit amictum;<BR>
quidlibet indutus celeberrima per loca uadet<BR>
personamque feret, non inconcinnus utramque;<BR>
alter Mileti textam cane peius et angui&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>30</FONT><BR>
uitabit chlanidem, morietur frigore, si non<BR>
rettuleris pannum; refer et sine uiuat ineptus.<BR>
  Res gerere et captos ostendere ciuibus hostis<BR>
attingit solium Iouis et caelestia temptat;<BR>
principibus placuisse uiris non ultima laus est.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>35</FONT><BR>
Non cuiuis homini contingit adire Corinthum.<BR>
Sedit qui timuit ne non succederet; esto;<BR>
quid? Qui peruenit, fecitne uiriliter? Atqui<BR>
hic est aut nusquam quod quaerimus. Hic onus horret,<BR>
ut paruis animis et paruo corpore maius;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>40</FONT><BR>
hic subit et perfert. Aut uirtus nomen inane est,<BR>
aut decus et pretium recte petit experiens uir.<BR>
  Coram rege suo de paupertate tacentes<BR>
plus poscente ferent; distat, sumasne prudenter<BR>
an rapias; atqui rerum caput hoc erat, hic fons.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>45</FONT><BR>
'Indotata mihi soror est, paupercula mater,<BR>
et fundus nec uendibilis nec pascere firmus',<BR>
qui dicit, clamat: 'Victum date!'; succinit alter:<BR>
'Et mihi'; diuiduo findetur munere quadra.<BR>
Sed tacitus pasci si posset coruus, haberet&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>50</FONT><BR>
plus dapis et rixae multo minus inuidiaeque.<BR>
  Brundisium comes aut Surrentum ductus amoenum<BR>
qui queritur salebras et acerbum frigus et imbres,<BR>
aut cistam effractam et subducta uiatica plorat,<BR>
nota refert meretricis acumina, saepe catellam,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>55</FONT><BR>
saepe periscelidem raptam sibi flentis, uti mox<BR>
nulla fides damnis uerisque doloribus adsit.<BR>
Nec semel inrisus triuiis attollere curat<BR>
fracto crure planum, licet illi plurima manet<BR>
lacrima, per sanctum iuratus dicat Osirim:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>60</FONT><BR>
'Credite, non ludo; crudeles, tollite claudum.'<BR>
'Quaere peregrinum', uicinia rauca reclamat.<BR>
</p>

<P class=shortborder></p>

<p>
<B>XVIII</B>
</p>

<p>

  Si bene te noui, metues, liberrime Lolli,<BR>
scurrantis speciem praebere, professus amicum.<BR>
Vt matrona meretrici dispar erit atque<BR>
discolor, infido scurrae distabit amicus.<BR>
 Est huic diuersum uitio uitium prope maius,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR>
asperitas agrestis et inconcinna grauisque,<BR>
quae se commendat tonsa cute, dentibus atris,<BR>
dum uolt libertas dici mera ueraque uirtus.<BR>
Virtus est medium uitiorum et utrimque reductum.<BR>
Alter in obsequium plus aequo pronus et imi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>
derisor lecti sic nutum diuitis horret,<BR>
sic iterat uoces et uerba cadentia tollit,<BR>
ut puerum saeuo credas dictata magistro<BR>
reddere uel partis mimum tractare secundas;<BR>
alter rixatur de lana saepe caprina,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR>
propugnat nugis armatus: 'Scilicet, ut non<BR>
sit mihi prima fides et, uere quod placet, ut non<BR>
acriter elatrem? Pretium aetas altera sordet.'<BR>
Ambigitur quid enim? Castor sciat an Docilis plus,<BR>
Brundisium Minuci melius uia ducat an Appi.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT><BR>
  Quem damnosa Venus, quem praeceps alea nudat,<BR>
gloria quem supra uires et uestit et unguit,<BR>
quem tenet argenti sitis inportuna famesque,<BR>
quem paupertatis pudor et fuga, diues amicus,<BR>
saepe decem uitiis instructior, odit et horret,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>25</FONT><BR>
aut, si non odit, regit ac ueluti pia mater<BR>
plus quam se sapere et uirtutibus esse priorem<BR>
uolt et ait prope uera: 'Meae (contendere noli)<BR>
stultitiam patiuntur opes; tibi paruola res est;<BR>
arta decet sanum comitem toga; desine mecum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>30</FONT><BR>
certare.' Eutrapelus cuicumque nocere uolebat<BR>
uestimenta dabat pretiosa; beatus enim iam<BR>
cum pulchris tunicis sumet noua consilia et spes,<BR>
dormiet in lucem, scorto postponet honestum<BR>
officium, nummos alienos pascet, ad imum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>35</FONT><BR>
Thraex erit aut holitoris aget mercede caballum.<BR>
  Arcanum neque tu scrutaberis illius umquam,<BR>
commissumque teges et uino tortus et ira;<BR>
nec tua laudabis studia aut aliena reprendes,<BR>
nec, cum uenari uolet ille, poemata panges.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>40</FONT><BR>
Gratia sic fratrum geminorum, Amphionis atque<BR>
Zethi dissiluit, donec suspecta seuero<BR>
conticuit lyra. Fraternis cessisse putatur<BR>
moribus Amphion; tu cede potentis amici<BR>
lenibus imperiis, quotiensque educet in agros&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>45</FONT><BR>
Aetolis onerata plagis iumenta canesque,<BR>
surge et inhumanae senium depone Camenae,<BR>
cenes ut pariter pulmenta laboribus empta;<BR>
Romanis sollemne uiris opus, utile famae<BR>
uitaeque et membris, praesertim cum ualeas et&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>50</FONT><BR>
uel cursu superare canem uel uiribus aprum<BR>
possis. Adde, uirilia quod speciosius arma<BR>
non est qui tractet; scis quo clamore coronae<BR>
proelia sustineas campestria. Denique saeuam<BR>
militiam puer et Cantabrica bella tulisti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>55</FONT><BR>
sub duce qui templis Parthorum signa refigit<BR>
nunc et, siquid abest, Italis adiudicat armis.<BR>
Ac ne te retrahas et inexcusabilis absis,<BR>
quamuis nil extra numerum fecisse modumque<BR>
curas, interdum nugaris rure paterno:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>60</FONT><BR>
partitur lintres exercitus, Actia pugna<BR>
te duce per pueros hostili more refertur;<BR>
aduersarius est frater, lacus Hadria, donec<BR>
alterutrum uelox Victoria fronde coronet.<BR>
Consentire suis studiis qui crediderit te,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>65</FONT><BR>
fautor utroque tuum laudabit pollice ludum.<BR>
  Protinus ut moneam, siquid monitoris eges tu,<BR>
quid de quoque uiro et cui dicas, saepe uideto.<BR>
Percontatorem fugito; nam garrulus idem est,<BR>
nec retinent patulae commissa fideliter aures,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>70</FONT><BR>
et semel emissum uolat inreuocabile uerbum.<BR>
Non ancilla tuum iecur ulceret ulla puerue<BR>
intra marmoreum uenerandi limen amici,<BR>
ne dominus pueri pulchri caraeue puellae<BR>
munere te paruo beet aut incommodus angat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>75</FONT><BR>
  Qualem commendes, etiam atque etiam aspice, ne mox<BR>
incutiant aliena tibi peccata pudorem.<BR>
Fallimur et quondam non dignum tradimus; ergo<BR>
quem sua culpa premet, deceptus omitte tueri,<BR>
ut penitus notum, si temptent crimina, serues&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>80</FONT><BR>
tuterisque tuo fidentem praesidio; qui<BR>
dente Theonino cum circumroditur, ecquid<BR>
ad te post paulo uentura pericula sentis?<BR>
Nam tua res agitur, paries cum proximus ardet,<BR>
et neglecta solent incendia sumere uires.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>85</FONT><BR>
  Dulcia inexpertis cultura potentis amici;<BR>
expertus metuit. Tu, dum tua nauis in alto est,<BR>
hoc age, ne mutata retrorsum te ferat aura.<BR>
Oderunt hilarem tristes tristemque iocosi,<BR>
sedatum celeres, agilem nauumque remissi;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>90</FONT><BR>
. . . . . . . . . . . . . . . . . . . . . . . . . . . . . . . . . . . . . . . . .<BR>
oderunt porrecta negantem pocula, quamuis<BR>
nocturnos iures te formidare tepores;<BR>
deme supercilio nubem; plerumque modestus<BR>
occupat obscuri speciem, taciturnus acerbi.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>95</FONT><BR>
  Inter cuncta leges et percontabere doctos,<BR>
qua ratione queas traducere leniter aeuum,<BR>
num te semper inops agitet uexetque cupido,<BR>
num pauor et rerum mediocriter utilium spes,<BR>
uirtutem doctrina paret naturane donet,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>100</FONT><BR>
quid minuat curas, quid te tibi reddat amicum,<BR>
quid pure tanquillet, honos an dulce lucellum,<BR>
an secretum iter et fallentis semita uitae.<BR>
  Me quotiens reficit gelidus Digentia riuus,<BR>
quem Mandela bibit, rugosus frigore pagus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>105</FONT><BR>
quid sentire putas, quid credis, amice, precari?<BR>
'Sit mihi quod nunc est, etiam minus, et mihi uiuam<BR>
quod superest aeui, siquid superesse uolunt di;<BR>
sit bona librorum et prouisae frugis in annum<BR>
copia, neu fluitem dubiae spe pendulus horae.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>110</FONT><BR>
Sed satis est orare Iouem quae ponit et aufert;<BR>
det uitam, det opes; aequum mi animum ipse parabo.<BR>
</p>

<P class=shortborder></p>

<p>
<B>XIX</B>
</p>

<p>

  Prisco si credis, Maecenas docte, Cratino,<BR>
nulla placere diu nec uiuere carmina possunt<BR>
quae scribuntur aquae potoribus; ut male sanos<BR>
adscripsit Liber Satyris Faunisque poetas,<BR>
uina fere dulces oluerunt mane Camenae;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR>
laudibus arguitur uini uinosus Homerus;<BR>
Ennius ipse pater numquam nisi potus ad arma<BR>
prosiluit dicenda. 'Forum putealque Libonis<BR>
mandabo siccis, adimam cantare seueris':<BR>
hoc simul edixi, non cessuere poetae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>
nocturno certare mero, putere diurno.<BR>
Quid? Siquis uoltu toruo ferus et pede nudo<BR>
exiguaeque togae simulet textore Catonem,<BR>
uirtutemne repraesentet moresque Catonis?<BR>
Rupit Iarbitam Timagenis aemula lingua&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR>
dum studet urbanus tenditque disertus haberi.<BR>
Decipit exemplar uitiis imitabile; quodsi<BR>
pallere casu, biberent exsangue cuminum.<BR>
O imatatores, seruom pecus, ut mihi saepe<BR>
bilem, saepe iocum uestri mouere tumultus!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT><BR>
  Libera per uacuum posui uestigia princeps,<BR>
non aliena meo pressi pede. Qui sibi fidet,<BR>
dux reget examen. Parios ego primus iambos<BR>
ostendi Latio, numeros animosque secutus<BR>
Archilochi, non res et agentia uerba Lycamben;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>25</FONT><BR>
ac ne me foliis ideo breuioribus ornes<BR>
quod timui mutare modos et carminis artem,<BR>
temperat Archilochi Musam pede mascula Sappho,<BR>
temperat Alcaeus, sed rebus et ordine dispar,<BR>
nec socerum quaerit, quem uersibus oblinat atris,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>30</FONT><BR>
nec sponsae laqueum famoso carmine nectit.<BR>
Hunc ego, non alio dictum prius ore, Latinus<BR>
uolgaui fidicen; iuuat inmemorata ferentem<BR>
ingenuis oculisque legi manibusque teneri.<BR>
Scire uelis, mea cur ingratus opuscula lector&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>35</FONT><BR>
laudet ametque domi, premat extra limen iniquus;<BR>
non ego uentosae plebis suffragia uenor<BR>
inpensis cenarum et tritae munere uestis;<BR>
non ego nobilium scriptorum auditor et ultor<BR>
grammaticas ambire tribus et pulpita dignor.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>40</FONT><BR>
Hinc illae lacrimae... 'Spissis indigna theatris<BR>
scripta pudet recitare et nugis addere pondus,'<BR>
si dixi: 'Rides' ait, 'et Iouis auribus ista<BR>
seruas; fidis enim manare poetica mella<BR>
te solum, tibi pulcher.' Ad haec ego naribus uti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>45</FONT><BR>
formido et, luctantis acuto ne secer ungui,<BR>
'Displicet iste locus' clamo et diludia posco.<BR>
Ludus enim genuit trepidum certamen et iram,<BR>
ira truces inimicitias et funebre bellum.<BR>
</p>

<P class=shortborder></p>

<p>
<B>XX</B>
</p>

<p>

  Vortumnum Ianumque, liber, spectare uideris,<BR>
scilicet ut prostes Sosiorum pumice mundus.<BR>
Odisti clauis et grata sigilla pudico,<BR>
paucis ostendi gemis et communia laudas,<BR>
non ita nutritus. Fuge quo descendere gestis;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>5</FONT><BR>
non erit emisso reditus tibi: 'Quid miser egi?<BR>
Quid uolui?' dices, ubi quid te laeserit; et scis<BR>
in breue te cogi, cum plenus languet amator.<BR>
Quodsi non odio peccantis desipit augur,<BR>
carus eris Romae donec te deserat aetas;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>10</FONT><BR>
contrectatus ubi manibus sordescere uolgi<BR>
coeperis, aut tineas pasces taciturnus inertis<BR>
aut fugies Vticam aut uinctus mitteris Ilerdam.<BR>
Ridebit monitor non exauditus, ut ille<BR>
qui male parentem in rupes protrusit asellum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>15</FONT><BR>
iratus; quis enim inuitum seruare laboret?<BR>
Hoc quoque te manet, ut pueros elementa docentem<BR>
occupet extremis in uicis balba senectus.<BR>
  Cum tibi sol tepidus pluris admouerit auris,<BR>
me libertino natum patre et in tenui re&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>20</FONT><BR>
maiores pinnas nido extendisse loqueris,<BR>
ut quantum generi demas, uirtutibus addas;<BR>
me primis urbis belli placuisse domique,<BR>
corporis exigui, praecanum, solibus aptum,<BR>
irasci celerem, tamen ut placabilis essem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<FONT Size=2>25</FONT><BR>
Forte meum siquis te percontabitur aeuum,<BR>
me quater undenos sciat impleuisse Decembris<BR>
collegam Lepidum quo duxit Lollius anno.
</P>

<div class="footer">
	<p>
		<a href="/hor.html">Horace</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY>
</HTML>