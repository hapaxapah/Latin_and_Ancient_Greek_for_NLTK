<html>
	<head>
		<title>
			Horace: Epistulae II
		</title>
		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>
<p class=pagehead>Q. HORATI FLACCI EPISTVLARVM LIBER SECVNDVS
</P>

<P class=border></P>

<P>
<b>I</b>
</p>

<P>
Cum tot sustineas et tanta negotia solus,<br>
res Italas armis tuteris, moribus ornes,<br>
legibus emendes, in publica commoda peccem<br>
si longo sermone morer tua tempora, Caesar.<br>
Romulus et Liber pater et cum Castore Pollux,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</font><br>
post ingentia facta deorum in templa recepti,<br>
dum terras hominumque colunt genus, aspera bella<br>
componunt, agros adsignant, oppida condunt,<br>
plorauere suis non respondere fauorem<br>
speratum meritis. Diram qui contudit hydram&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>10</font><br>
notaque fatali portenta labore subegit,<br>
comperit inuidiam supremo fine domari.<br>
Vrit enim fulgore suo qui praegrauat artes<br>
infra se positas; extinctus amabitur idem.<br>
Praesenti tibi maturos largimur honores&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>15</font><br>
iurandasque tuom per numen ponimus aras,<br>
nil oriturum alias, nil ortum tale fatentes.<br>
  Sed tuus hic populus sapiens et iustus in uno<br>
te nostris ducibus, te Grais anteferendo<br>
cetera nequaquam simili ratione modoque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>20</font><br>
aestimat et, nisi quae terris semota suisque<br>
temporibus defuncta uidet, fastidit et odit,<br>
sic fautor ueterum ut tabulas peccare uetantis,<br>
quas bis quinque uiri sanxerunt, foedera regum<br>
uel Gabiis uel cum rigidis aequata Sabinis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>25</font><br>
pontificum libros, annosa uolumina uatum<br>
dictitet Albano Musas in monte locutas.<br>
  Si, quia Graiorum sunt antiquissima quaeque<br>
scripta uel optima, Romani pensantur eadem<br>
scriptores trutina, non est quod multa loquamur:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>30</font><br>
nihil intra est oleam, nil extra est in nuce duri;<br>
uenimus ad summum fortunae: pingimus atque<br>
psallimus et luctamur Achiuis doctius unctis.<br>
  Si meliora dies, ut uina, poemata reddit,<br>
scire uelim chartis pretium quotus adroget annus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>35</font><br>
Scriptor abhinc annos centum qui decidit, inter<br>
perfectos ueteresque referri debet an inter<br>
uilis atque nouos? Excludat iurgia finis.<br>
'Est uetus atque probus centum qui perficit annos.'<br>
Quid? Qui deperiit minor uno mense uel anno,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>40</font><br>
inter quos referendus erit? Veteresne poetas<br>
an quos et praesens et postera respuat aetas?<br>
'Iste quidem ueteres inter ponetur honeste<br>
qui uel mense breui uel toto est iunior anno.'<br>
Vtor permisso caudaeque pilos ut equinae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>45</font><br>
paulatim uello et demo unum, demo etiam unum,<br>
dum cadat elusus ratione ruentis acerui<br>
qui redit in fastos et uirtutem aestimat annis<br>
miraturque nihil, nisi quod Libitina sacrauit.<br>
  Ennius, et sapiens et fortis et alter Homerus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>50</font><br>
ut critici dicunt, leuiter curare uidetur<br>
quo promissa cadant et somnia Pythagorea.<br>
Naeuius in manibus non est et mentibus haeret<br>
paene recens? Adeo sanctum est uetus omne poema.<br>
Ambigitur quotiens uter utro sit prior, aufert&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>55</font><br>
Paccuuius docti famam senis, Accius alti,<br>
dicitur Afrani toga conuenisse Menandro,<br>
Plautus ad exemplar Siculi properare Epicharmi,<br>
uincere Caecilius grauitate, Terentius arte.<br>
Hos ediscit et hos arto stipata theatro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>60</font><br>
spectat Roma potens; habet hos numeratque poetas<br>
ad nostrum tempus Liui scriptoris ab aeuo.<br>
  Interdum uolgus rectum uidet, est ubi peccat.<br>
Si ueteres ita miratur laudatque poetas<br>
ut nihil anteferat, nihil illis comparet, errat;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>65</font><br>
si quaedam nimis antique, si pleraque dure<br>
dicere credit eos, ignaue multa fatetur,<br>
et sapit et mecum facit et Ioue iudicat aequo.<br>
Non equidem insector delendaue carmina Liui<br>
esse reor, memini quae plagosum mihi paruo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>70</font><br>
Orbilium dictare; sed emendata uideri<br>
pulchraque et exactis minimum distantia miror.<br>
Inter quae uerbum emicuit si forte decorum,<br>
si uersus paulo concinnior unus et alter,<br>
iniuste totum ducit uenditque poema.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>75</font><br>
Indignor quicquam reprehendi, non quia crasse<br>
compositum inlepideue putetur, sed quia nuper,<br>
nec ueniam antiquis, sed honorem et praemia posci.<br>
Recte necne crocum floresque perambulet Attae<br>
fabula si dubitem, clament periisse pudorem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>80</font><br>
cuncti paene patres, ea cum reprehendere coner<br>
quae grauis Aesopus, quae doctus Roscius egit,<br>
uel quia nil rectum, nisi quod placuit sibi, ducunt,<br>
uel quia turpe putant parere minoribus et, quae<br>
inberbes didicere, senes perdenda fateri.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>85</font><br>
Iam Saliare Numae carmen qui laudat, et illud<br>
quod mecum ignorat solus uolt scire uideri,<br>
ingeniis non ille fauet plauditque sepultis,<br>
nostra sed inpugnat, nos nostraque liuidus odit.<br>
  Quodsi tam Graecis nouitas inuisa fuisset&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>90</font><br>
quam nobis, quid nunc esset uetus? Aut quid haberet<br>
quod legeret tereretque uiritim publicus usus?<br>
Vt primum positis nugari Graecia bellis<br>
coepit et in uitium fortuna labier aequa,<br>
nunc athletarum studiis, nunc arsit equorum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>95</font><br>
marmoris aut eboris fabros aut aeris amauit,<br>
suspendit picta uoltum mentemque tabella,<br>
nunc tibicinibus, nunc est gauisa tragoedis;<br>
sub nutrice puella uelut si luderet infans,<br>
quod cupide petiit mature plena reliquit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>100</font><br>
Quid placet aut odio est, quod non mutabile credas?<br>
Hoc paces habuere bonae uentique secundi.<br>
  Romae dulce diu fuit et sollemne reclusa<br>
mane domo uigilare, clienti promere iura,<br>
cautos nominibus rectis expendere nummos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>105</font><br>
maiores audire, minori dicere per quae<br>
crescere res posset, minui damnosa libido.<br>
Mutauit mentem populus leuis et calet uno<br>
scribendi studio; pueri patresque seueri<br>
fronde comas uincti cenant et carmina dictant.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>110</font><br>
Ipse ego, qui nullos me adfirmo scribere uersus,<br>
inuenior Parthis mendacior et prius orto<br>
sole uigil calamum et chartas et scrinia posco.<br>
Nauim agere ignarus nauis timet; habrotonum aegro<br>
non audet nisi qui didicit dare; quod medicorum est&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>115</font><br>
promittunt medici; tractant fabrilia fabri:<br>
scribimus indocti doctique poemata passim.<br>
  Hic error tamen et leuis haec insania quantas<br>
uirtutes habeat, sic collige: uatis auarus<br>
non temere est animus; uersus amat, hoc studet unum;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>120</font><br>
detrimenta, fugas seruorum, incendia ridet;<br>
non fraudem socio pueroue incogitat ullam<br>
pupillo; uiuit siliquis et pane secundo;<br>
militiae quamquam piger et malus, utilis urbi,<br>
si das hoc, paruis quoque rebus magna iuuari.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>125</font><br>
Os tenerum pueri balbumque poeta figurat,<br>
torquet ab obscenis iam nunc sermonibus aurem,<br>
mox etiam pectus praeceptis format amicis,<br>
asperitatis et inuidiae corrector et irae,<br>
recte facta refert, orientia tempora notis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>130</font><br>
instruit exemplis, inopem solatur et aegrum.<br>
Castis cum pueris ignara puella mariti<br>
disceret unde preces, uatem ni Musa dedisset?<br>
Poscit opem chorus et praesentia numina sentit,<br>
caelestis implorat aquas docta prece blandus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>135</font><br>
auertit morbos, metuenda pericula pellit,<br>
impetrat et pacem et locupletem frugibus annum;<br>
carmine di superi placantur, carmine Manes.<br>
  Agricolae prisci, fortes paruoque beati,<br>
condita post frumenta leuantes tempore festo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>140</font><br>
corpus et ipsum animum spe finis dura ferentem,<br>
cum sociis operum pueris et coniuge fida<br>
Tellurem porco, Siluanum lacte piabant,<br>
floribus et uino Genium memorem breuis aeui.<br>
Fescennina per hunc inuenta licentia morem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>145</font><br>
uersibus alternis opprobria rustica fudit,<br>
libertasque recurrentis accepta per annos<br>
lusit amabiliter, donec iam saeuos apertam<br>
in rabiem coepit uerti iocus et per honestas<br>
ire domos impune minax. Doluere cruento&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>150</font><br>
dente lacessiti, fuit intactis quoque cura<br>
condicione super communi; quin etiam lex<br>
poenaque lata, malo quae nollet carmine quemquam<br>
describi; uertere modum, formidine fustis<br>
ad bene dicendum delectandumque redacti.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>155</font><br>
  Graecia capta ferum uictorem cepit et artes<br>
intulit agresti Latio; sic horridus ille<br>
defluxit numerus Saturnius, et graue uirus<br>
munditiae pepulere; sed in longum tamen aeuum<br>
manserunt hodieque manent uestigia ruris.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>160</font><br>
Serus enim Graecis admouit acumina chartis<br>
et post Punica bella quietus quaerere coepit,<br>
quid Sophocles et Thespis et Aeschylos utile ferrent.<br>
Temptauit quoque rem si digne uertere posset,<br>
et placuit sibi, natura sublimis et acer;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>165</font><br>
nam spirat tragicum satis et feliciter audet,<br>
sed turpem putat inscite metuitque lituram.<br>
  Creditur, ex medio quia res arcessit, habere<br>
sudoris minimum, sed habet comoedia tanto<br>
plus oneris, quanto ueniae minus. Aspice, Plautus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>170</font><br>
quo pacto partis tutetur amantis ephebi,<br>
ut patris attenti, lenonis ut insidiosi,<br>
quantus sit Dossennus edacibus in parasitis,<br>
quam non adstricto percurrat pulpita socco;<br>
gestit enim nummum in loculos demittere, post hoc&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>175</font><br>
securus, cadat an recto stet fabula talo.<br>
Quem tulit ad scaenam uentoso Gloria curru<br>
exanimat lentus spectator, sedulus inflat;<br>
sic leue, sic paruum est animum quod laudis auarum<br>
subruit aut reficit. Valeat res ludicra, si me&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>180</font><br>
palma negata macrum, donata reducit opimum.<br>
  Saepe etiam audacem fugat hoc terretque poetam,<br>
quod numero plures, uirtute et honore minores,<br>
indocti stolidique et depugnare parati<br>
si discordet eques, media inter carmina poscunt&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>185</font><br>
aut ursum aut pugiles; his nam plebecula gaudet.<br>
Verum equitis quoque iam migrauit ab aure uoluptas<br>
omnis ad incertos oculos et gaudia uana.<br>
Quattuor aut pluris aulaea premuntur in horas<br>
dum fugiunt equitum turmae peditumque cateruae;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>190</font><br>
mox trahitur manibus regum fortuna retortis,<br>
esseda festinant, pilenta, petorrita, naues,<br>
captiuum portatur ebur, captiua Corinthus.<br>
Si foret in terris, rideret Democritus, seu<br>
diuersum confusa genus panthera camelo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>195</font><br>
siue elephans albus uolgi conuerteret ora;<br>
spectaret populum ludis attentius ipsis<br>
ut sibi praebentem nimio spectacula plura;<br>
scriptores autem narrare putaret asello<br>
fabellam surdo. Nam quae peruincere uoces&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>200</font><br>
eualuere sonum, referunt quem nostra theatra?<br>
Garganum mugire putes nemus aut mare Tuscum,<br>
tanto cum strepitu ludi spectantur et artes<br>
diuitiaeque peregrinae, quibus oblitus actor<br>
cum stetit in scaena, concurrit dextera laeuae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>205</font><br>
Dixit adhuc aliquid? Nil sane. Quid placet ergo?<br>
Lana Tarentino uiolas imitata ueneno.<br>
  Ac ne forte putes me, quae facere ipse recusem,<br>
cum recte tractent alii, laudare maligne,<br>
ille per extentum funem mihi posse uidetur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>210</font><br>
ire poeta meum qui pectus inaniter angit,<br>
inritat, mulcet, falsis terroribus implet,<br>
ut magus, et modo me Thebis, modo ponit Athenis.<br>
  Verum age et his, qui se lectori credere malunt<br>
quam spectatoris fastidia ferre superbi,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>215</font><br>
curam redde breuem, si munus Apolline dignum<br>
uis complere libris et uatibus addere calcar,<br>
ut studio maiore petant Helicona uirentem.<br>
Multa quidem nobis facimus mala saepe poetae<br>
(ut uineta egomet caedam mea), cum tibi librum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>220</font><br>
sollicito damus aut fesso; cum laedimur, unum<br>
si quis amicorum est ausus reprehendere uersum;<br>
cum loca iam recitata reuoluimus inreuocati;<br>
cum lamentamur non apparere labores<br>
nostros et tenui deducta poemata filo;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>225</font><br>
cum speramus eo rem uenturam ut, simul atque<br>
carmina rescieris non fingere, commodus ultro<br>
arcessas et egere uetes et scribere cogas.<br>
Sed tamen est operae pretium cognoscere qualis<br>
aedituos habeat belli spectata domique&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>230</font><br>
uirtus, indigno non committenda poetae.<br>
Gratus Alexandro regi Magno fuit ille<br>
Choerilos, incultis qui uersibus et male natis<br>
rettulit acceptos, regale nomisma, Philippos.<br>
Sed ueluti tractata notam labemque remittunt&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>235</font><br>
attramenta, fere scriptores carmine foedo<br>
splendida facta linunt. Idem rex ille, poema<br>
qui tam ridiculum tam care prodigus emit,<br>
edicto uetuit nequis se praeter Apellen<br>
pingeret aut alius Lysippo duceret aera&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>240</font><br>
fortis Alexandri uoltum simulantia. Quodsi<br>
iudicium subtile uidendis artibus illud<br>
ad libros et ad haec Musarum dona uocares,<br>
Boeotum in crasso iurares aere natum.<br>
 At neque dedecorant tua de se iudicia atque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>245</font><br>
munera, quae multa dantis cum laude tulerunt<br>
dilecti tibi Vergilius Variusque poetae,<br>
nec magis expressi uoltus per aenea signa<br>
quam per uatis opus mores animique uirorum<br>
clarorum apparent. Nec sermones ego mallem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>250</font><br>
repentis per humum quam res componere gestas<br>
terrarumque situs et flumina dicere et arces<br>
montibus impositas et barbara regna tuisque<br>
auspiciis totum confecta duella per orbem,<br>
claustraque custodem pacis cohibentia Ianum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>255</font><br>
et formidatam Parthis te principe Romam,<br>
si, quantum cuperem, possem quoque; sed neque paruom<br>
carmen maiestas recipit tua, nec meus audet<br>
rem temptare pudor, quam uires ferre recusent.<br>
Sedulitas autem stulte quem diligit urget,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>260</font><br>
praecipue cum se numeris commendat et arte;<br>
discit enim citius meminitque libentius illud<br>
quod quis deridet quam quod probat et ueneratur.<br>
Nil moror officium quod me grauat, ac neque ficto<br>
in peius uoltu proponi cereus usquam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>265</font><br>
nec praue factis decorari uersibus opto,<br>
ne rubeam pingui donatus munere et una<br>
cum scriptore meo capsa porrectus operta<br>
deferar in uicum uendentem tus et odores<br>
et piper et quicquid chartis amicitur ineptis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>270</font>
</p>

<P class=shortborder></p>

<P>

<b>II</b>

</p>

<P>
Flore, bono claroque fidelis amice Neroni,<br>
siquis forte uelit puerum tibi uendere natum<br>
Tibure uel Gabiis et tecum sic agat: 'Hic et<br>
candidus et talos a uertice pulcher ad imos<br>
 fiet eritque tuus nummorum milibus octo,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</font><br>
uerna ministeriis ad nutus aptus erilis,<br>
litterulis Graecis inbutus, idoneus arti<br>
cuilibet; argilla quiduis imitaberis uda;<br>
quin etiam canet indoctum, sed dulce bibenti.<br>
Multa fidem promissa leuant, ubi plenius aequo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>10</font><br>
laudat uenalis qui uolt extrudere merces.<br>
Res urget me nulla; meo sum pauper in aere.<br>
Nemo hoc mangonum faceret tibi; non temere a me<br>
quiuis ferret idem. Semel hic cessauit et, ut fit,<br>
in scalis latuit metuens pendentis habenae';&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>15</font><br>
des nummos, excepta nihil te si fuga laedit,<br>
ille ferat pretium poenae securus, opinor.<br>
Prudens emisti uitiosum, dicta tibi est lex;<br>
insequeris tamen hunc et lite moraris iniqua?<br>
  Dixi me pigrum proficiscenti tibi, dixi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>20</font><br>
talibus officiis prope mancum, ne mea saeuos<br>
iurgares ad te quod epistula nulla rediret.<br>
Quid tum profeci, mecum facientia iura<br>
si tamen adtemptas? Quereris super hoc etiam quod<br>
expectata tibi non mittam carmina mendax.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>25</font><br>
  Luculli miles collecta uiatica multis<br>
aerumnis, lassus dum noctu stertit, ad assem<br>
perdiderat; post hoc uehemens lupus, et sibi et hosti<br>
iratus pariter, ieiunis dentibus acer,<br>
praesidium regale loco deiecit, ut aiunt,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>30</font><br>
summe munito et multarum diuite rerum.<br>
Clarus ob id factum donis ornatur honestis,<br>
accipit et bis dena super sestertia nummum.<br>
Forte sub hoc tempus castellum euertere praetor<br>
nescio quod cupiens hortari coepit eundem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>35</font><br>
uerbis quae timido quoque possent addere mentem;<br>
'I, bone, quo uirtus tua te uocat, i pede fausto,<br>
grandia laturus meritorum praemia. Quid stas?'<br>
Post haec ille catus, quantumuis rusticus: 'Ibit,<br>
ibit eo, quo uis, qui zonam perdidit' inquit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>40</font><br>
  Romae nutriri mihi contigit atque doceri<br>
iratus Grais quantum nocuisset Achilles.<br>
Adiecere bonae paulo plus artis Athenae,<br>
scilicet ut uellem curuo dinoscere rectum<br>
atque inter siluas Academi quaerere uerum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>45</font><br>
Dura sed emouere loco me tempora grato<br>
ciuilisque rudem belli tulit aestus in arma<br>
Caesaris Augusti non responsura lacertis.<br>
Vnde simul primum me dimisere Philippi,<br>
decisis humilem pinnis inopemque paterni&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>50</font><br>
et laris et fundi paupertas impulit audax<br>
ut uersus facerem; sed quod non desit habentem<br>
quae poterunt umquam satis expurgare cicutae,<br>
ni melius dormire putem quam scribere uersus?<br>
  Singula de nobis anni praedantur euntes;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>55</font><br>
eripuere iocos, uenerem, conuiuia, ludum;<br>
tendunt extorquere poemata; quid faciam uis?<br>
  Denique non omnes eadem mirantur amantque;<br>
carmine tu gaudes, hic delectatur iambis,<br>
ille Bioneis sermonibus et sale nigro.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>60</font><br>

Tres mihi conuiuae prope dissentire uidentur,<br>
poscentes uario multum diuersa palato.<br>
Quis dem? Quid non dem? Renuis quod tu, iubet alter;<br>
quod petis, id sane est inuisum acidumque duobus.<br>
  Praeter cetera me Romaene poemata censes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>65</font><br>
scribere posse inter tot curas totque labores?<br>
Hic sponsum uocat, hic auditum scripta, relictis<br>
omnibus officiis; cubat hic in colle Quirini,<br>
hic extremo in Auentino, uisendus uterque;<br>
interualla uides humane commoda. 'Verum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>70</font><br>
purae sunt plateae, nihil ut meditantibus obstet.'<br>
Festinat calidus mulis gerulisque redemptor,<br>
torquet nunc lapidem, nunc ingens machina tignum,<br>
tristia robustis luctantur funera plaustris,<br>
hac rabiosa fugit canis, hac lutulenta ruit sus;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>75</font><br>
i nunc et uersus tecum meditare canoros.<br>
  Scriptorum chorus omnis amat nemus et fugit urbem,<br>
rite cliens Bacchi somno gaudentis et umbra;<br>
tu me inter strepitus nocturnos atque diurnos<br>
uis canere et contracta sequi uestigia uatum?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>80</font><br>
Ingenium, sibi quod uacuas desumpsit Athenas<br>
et studiis annos septem dedit insenuitque<br>
libris et curis, statua taciturnius exit<br>
plerumque et risu populum quatit: hic ego, rerum<br>
fluctibus in mediis et tempestatibus urbis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>85</font><br>
uerba lyrae motura sonum conectere digner?<br>
  Frater erat Romae consulti rhetor, ut alter<br>
alterius sermone meros audiret honores,<br>
Gracchus ut hic illi, foret huic ut Mucius ille.<br>
Qui minus argutos uexat furor iste poetas?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>90</font><br>
Carmina compono, hic elegos, 'mirabile uisu<br>
caelatumque nouem Musis opus.' Aspice primum<br>
quanto cum fastu, quanto molimine circum<br>
spectemus uacuam Romanis uatibus aedem;<br>
mox etiam, si forte uacas, sequere et procul audi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>95</font><br>
quid ferat et qua re sibi nectat uterque coronam.<br>
Caedimur et totidem plagis consumimus hostem,<br>
lento Samnites ad lumina prima duello.<br>
Discedo Alcaeus puncto illius; ille meo quis?<br>
Quis nisi Callimachus? Si plus adposcere uisus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>100</font><br>
fit Mimnermus et optiuo cognomine crescit.<br>
  Multa fero ut placem genus inritabile uatum,<br>
cum scribo et supplex populi suffragia capto;<br>
idem finitis studiis et mente recepta<br>
opturem patulas impune legentibus auris.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>105</font><br>
  Ridentur mala qui componunt carmina; uerum<br>
gaudent scribentes et se uenerantur et ultro,<br>
si taceas, laudant quicquid scripsere beati.<br>
At qui legitimum cupiet fecisse poema,<br>
cum tabulis animum censoris sumet honesti;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>110</font><br>
audebit, quaecumque parum splendoris habebunt<br>
et sine pondere erunt et honore indigna ferentur,<br>
uerba mouere loco, quamuis inuita recedant<br>
et uersentur adhuc inter penetralia Vestae;<br>
obscurata diu populo bonus eruet atque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>115</font><br>
proferet in lucem speciosa uocabula rerum,<br>
quae priscis memorata Catonibus atque Cethegis<br>
nunc situs informis premit et deserta uetustas;<br>
adsciscet noua, quae genitor produxerit usus.<br>
Vehemens et liquidus puroque simillimus amni&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>120</font><br>
fundet opes Latiumque beabit diuite lingua;<br>
luxuriantia compescet, nimis aspera sano<br>
leuabit cultu, uirtute carentia tollet,<br>
ludentis speciem dabit et torquebitur, ut qui<br>
nunc Satyrum, nunc agrestem Cyclopa mouetur.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>125</font><br>
  Praetulerim scriptor delirus inersque uideri,<br>
dum mea delectent mala me uel denique fallant,<br>
quam sapere et ringi. Fuit haud ignobilis Argis,<br>
qui se credebat miros audire tragoedos<br>
in uacuo laetus sessor plausorque theatro,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>130</font><br>
cetera qui uitae seruaret munia recto<br>
more, bonus sane uicinus, amabilis hospes,<br>
comis in uxorem, posset qui ignoscere seruis<br>
et signo laeso non insanire lagoenae,<br>
posset qui rupem et puteum uitare patentem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>135</font><br>
Hic ubi cognatorum opibus curisque refectus<br>
expulit elleboro morbum bilemque meraco<br>
et redit ad sese: 'Pol, me occidistis, amici,<br>
non seruastis' ait, 'cui sic extorta uoluptas<br>
et demptus per uim mentis gratissimus error.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>140</font><br>
  Nimirum sapere est abiectis utile nugis,<br>
et tempestiuum pueris concedere ludum,<br>
ac non uerba sequi fidibus modulanda Latinis,<br>
sed uerae numerosque modosque ediscere uitae.<br>
 Quocirca mecum loquor haec tacitusque recordor:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>145</font><br>
'Si tibi nulla sitim finiret copia lymphae,<br>
narrares medicis; quod, quanto plura parasti,<br>
tanto plura cupis, nulline faterier audes?<br>
Si uolnus tibi monstrata radice uel herba<br>
non fieret leuius, fugeres radice uel herba&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>150</font><br>
proficiente nihil curarier; audieras, cui<br>
rem di donarent, illi decedere prauam<br>
stultitiam, et cum sis nihilo sapientior, ex quo<br>
plenior es, tamen uteris monitoribus isdem?<br>
At si diuitiae prudentem reddere possent,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>155</font><br>
si cupidum timidumque minus te, nempe ruberes,<br>
uiueret in terris te siquis auarior uno.<br>
  Si proprium est quod quis libra mercatus et aere est,<br>
quaedam, si credis consultis, mancipat usus,<br>
qui te pascit ager, tuus est, et uilicus Orbi,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>160</font><br>
cum segetes occat tibi mox frumenta daturas,<br>
te dominum sentit. Das nummos, accipis uuam,<br>
pullos, oua, cadum temeti; nempe modo isto<br>
paulatim mercaris agrum, fortasse trecentis<br>
aut etiam supra nummorum milibus emptum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>165</font><br>
Quid refert, uiuas numerato nuper an olim?<br>
Emptor Aricini quoniam Veientis et arui<br>
emptum cenat holus, quamuis aliter putat, emptis<br>
sub noctem gelidam lignis calefactat aenum,<br>
sed uocat usque suum, qua populus adsita certis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>170</font><br>
limitibus uicina refugit iurgia; tamquam<br>
sit proprium quicquam, puncto quod mobilis horae<br>
nunc prece, nunc pretio, nunc ui, nunc morte suprema<br>
permutet dominos et cedat in altera iura.<br>
Sic quia perpetuus nulli datur usus et heres&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>175</font><br>
heredem alterius uelut unda superuenit undam,<br>
quid uici prosunt aut horrea? Quid Calabris<br>
saltibus adiecti Lucani, si metit Orcus<br>
grandia cum paruis, non exorabilis auro?<br>
 Gemmas, marmor, ebur, Tyrrhena sigilla, tabellas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>180</font><br>
argentum, uestes Gaetulo murice tinctas<br>
sunt qui non habeant, est qui non curat habere.<br>
Cur alter fratrum cessare et ludere et ungui<br>
praeferat Herodis palmetis pinguibus, alter<br>
diues et inportunus ad umbram lucis ab ortu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>185</font><br>
siluestrem flammis et ferro mitiget agrum,<br>
scit Genius, natale comes qui temperat astrum,<br>
naturae deus humanae, mortalis in unum<br>
quodque caput, uoltu mutabilis, albus et ater.<br>
 Vtar et ex modico, quantum res poscet, aceruo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>190</font><br>
tollam, nec metuam quid de me iudicet heres,<br>
quod non plura datis inuenerit; et tamen idem<br>
scire uolam quantum simplex hilarisque nepoti<br>
discrepet et quantum discordet parcus auaro.<br>
Distat enim, spargas tua prodigus an neque sumptum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>195</font><br>
inuitus facias neque plura parare labores,<br>
ac potius, puer ut festis Quinquatribus olim,<br>
exiguo gratoque fruaris tempore raptim. <br>
Pauperies inmunda domus procul absit; ego utrum<br>
naue ferar magna an parua, ferar unus et idem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>200</font><br>
Non agimur tumidis uelis Aquilone secundo;<br>
non tamen aduersis aetatem ducimus Austris,<br>
uiribus, ingenio, specie, uirtute, loco, re<br>
extremi primorum, extremis usque priores.<br>
 Non es auarus: abi. Quid? Cetera iam simul isto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>205</font><br>
cum uitio fugere? Caret tibi pectus inani<br>
ambitione? Caret mortis formidine et ira?<br>
Somnia, terrores magicos, miracula, sagas,<br>
nocturnos lemures portentaque Thessala rides?<br>
Natalis grate numeras? Ignoscis amicis?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>210</font><br>
Lenior et melior fis accedente senecta?<br>
Quid te exempta iuuat spinis de pluribus una?<br>
Viuere si recte nescis, decede peritis. <br>
Lusisti satis, edisti satis atque bibisti;<br>
tempus abire tibi est, ne potum largius aequo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>215</font><br>
rideat et pulset lasciua decentius aetas.'
</P>

<div class="footer">
	<p>
		<a href="/hor.html">Horace</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY>
</HTML>