<html>
	<head>
		<title>
			Poems of Giovanni Cotta (1480-1510)
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>GIOVANNI COTTA<br>
<span style="font-size: 80%;">(1480-1510)</SPAN>
</p>

<p class=pagehead>CARMINA
</p>

<p class=border></P>

<p>
I
</p>

<p>
AD MAGNIFICUM DOMINUM MARINUM SANUTUM<br>
PATRONUM OBSERVANTISSIMUM
</p>

<p>
Magna quod innumeris implere volumina rebus<br>
&nbsp;&nbsp;&nbsp;&nbsp;Pergis et immensam colligis historiam;<br>
Quod reseras tulerint quos Itala regna labores<br>
&nbsp;&nbsp;&nbsp;&nbsp;Et quae vexarit Gallicus arva furor,<br>
Quod mare, terribilis quas Thracius occupet urbes,<br>
&nbsp;&nbsp;&nbsp;&nbsp;Quae Venetus contra fortiter arma ferat,<br>
Denique quod terras ferventia bella per omnes<br>
&nbsp;&nbsp;&nbsp;&nbsp;Prosequere, et scriptis terminus orbis erit:<br>
Grande opus, et cunctis fuerit mirabile saeclis,<br>
&nbsp;&nbsp;&nbsp;&nbsp;Et qui perpetuet tempora nostra labor.<br>
At, Sanute, oneri tanto succumbere virtus<br>
&nbsp;&nbsp;&nbsp;&nbsp;Nescia maiorem quem probat esse viro,<br>
Cum fatum superes aeternaque saecula condas,<br>
&nbsp;&nbsp;&nbsp;&nbsp;Es deus, aut equidem te facis ipse deum.

</p>

<p class=shortborder></p>

<p>
II
</p>

<p>
IN PICTURAM URBIS ET AGRI VERONENSIS
</p>

<p>
Cum sibi Sanutus Veronae grata rogaret<br>
&nbsp;&nbsp;&nbsp;&nbsp;Palladia pingi moenia et arva manu,<br>
Hac tantum tabula cari Dea pressit alumni<br>
&nbsp;&nbsp;&nbsp;&nbsp;Pectora, et his fecit ectypon e protypis.
</p>

<p class=shortborder></p>

<p>
III
</p>

<p>
AD VERONAM
</p>

<p>
Verona, qui te viderit<br>
Et non amarit protinus<br>
Amore perditissimo,<br>
is, credo, se ipsum non amat<br>
Caretque amandi sensibus<br>
Et odit omnes gratias.
</p>

<p class=shortborder></p>

<p>
IV
</p>

<p>
EPITAPHIUM QUINTERII
</p>

<p>
Me longe effigie venustiorem<br>
Narcissi vel Apollinis comati<br>
Parcarum Lachesis nimis severa<br>
Isti Quinterium dedit sepulchro.<br>
Cur non flosculus exeam, requiris,<br>
Cum tantum fuerim puer decorus?<br>
Tellus est nimis arida, o viator,<br>
Nostri facta perustione amoris:<br>
Sed si lacrimulis tuis madescet,<br>
Forsan flos novus ibit e sepulchro.
</p>

<p class=shortborder></p>

<p>
V
</p>

<p>
AD LYCORIM
</p>

<p>
Amo, quod fateor, meam Lycorim,<br>
Ut pulchras iuvenes amant puellas.<br>
Amat me mea, quod reor, Lycoris,<br>
Ut bonae iuvenes amant puellae.<br>
Huic ego, ut semel hanc videre visus<br>
Sese ostendere fixiore ocello,<br>
"Quando, inquam, mea lux, mei laboris<br>
Das mi praemiolum, meique cordis<br>
Tot incendia mitigas, Lycori?"<br>
Hic illa erubuit, simulque risit.<br>
Ridebat simul, et simul pudebat.<br>
Dumque molliculos colens amores<br>
Simul virgineum colit pudorem,<br>
"Quid negem tibi?" dixit, et capillum<br>
Qui pendens levibus vibratur auris<br>
Et formosa vagus per ora ludit,<br>
Hunc secans trepida implicansque in auro,<br>
"Haec fila aurea et aureum capillum<br>
Pignus, inquit, habe meique amoris<br>
Meique ipsius; hoc tuum puellae<br>
Tuae pignore lenias calorem".<br>
Hei hei quid facis? hei mihi, Lycori,<br>
Haec sunt flammea texta, non capilli;<br>
Sunt haec ignea vincla: ni relaxes,<br>
Qui tanto valeam valere ab aestu?<br>
Anne ignem iuvat ignibus perire?<br>
Comae flammeolae, subite flammas,<br>
Crines igneoli, venite in ignes;<br>
Sat me, flammea vincla, nexuistis,<br>
Nunc vos solvimini et subite flammas;<br>
Ussistis nimis, ignei capilli,<br>
Nunc vos urimini et valete in ignes.<br>
Hos meos age laetus ignis ignes<br>
Perge extinguere, tuque flamma flammam<br>
Exedas, mea corda quae exedebat.<br>
At tu, sic reliqui tui capilli<br>
Vernent perpetuum tibi, Lycori,<br>
Quod tuos ferus usserim capillos,<br>
Parce: nam volo amare, non peruri.
</p>

<p class=shortborder></p>

<p>
VI
</p>

<p>
AD LYCORIM
</p>

<p>
Sive aliquid, seu forte nihil mea lumina cernunt,<br>
&nbsp;&nbsp;&nbsp;&nbsp;Dixi ea te semper, vita, referre mihi.<br>
"Stulta ego sim, dixti, si credam talia: amantes<br>
&nbsp;&nbsp;&nbsp;&nbsp;Talia fallaces fingere multa solent".<br>
Ergo non credis mihi? non mihi credis amanti?<br>
&nbsp;&nbsp;&nbsp;&nbsp;At, formosa, oculis crede, Lycori, tuis.<br>
Tu propius nostris tua firmes oribus ora,<br>
&nbsp;&nbsp;&nbsp;&nbsp;inque meis figas lumina luminibus.<br>
Dispeream nisi, ut in speculo te te ipsa tueris,<br>
&nbsp;&nbsp;&nbsp;&nbsp;Sic oculi referent te tibi, vita, mei.<br>
Quod si ita sit, meritis tum tu des oscula ocellis;<br>
&nbsp;&nbsp;&nbsp;&nbsp;Ipse, ubi mi libeat, dem tibi basiolum.
</p>

<p class=shortborder></p>

<p>
VII
</p>

<p>
AD LYCORIM
</p>

<p>
Ne tua ne mea mi cane carmina, cara Lycori:<br>
&nbsp;&nbsp;&nbsp;&nbsp;Mi vox ista avida haurit ab aure animam.<br>
Et vela faciem: me me liquat ipsa videndo<br>
&nbsp;&nbsp;&nbsp;&nbsp;Et trahit intentis ex oculis animam.<br>
Et mihi conde sinum: istis dum paro pressa papillis<br>
&nbsp;&nbsp;&nbsp;&nbsp;Basia, mi rapiunt ore ab anhelo animam.<br>
Nec mi ostende manum: illa mihi potis est aperire<br>
&nbsp;&nbsp;&nbsp;&nbsp;Pectus et e medio vellere corde animam.<br>
Et mi ostende aliquid: moribundo abit aegra mihi mens;<br>
&nbsp;&nbsp;&nbsp;&nbsp;Nil video, cum te, lux mea, non video.<br>
Quid tamen optarim ostendi mihi? quid tibi in isto est<br>
&nbsp;&nbsp;&nbsp;&nbsp;Corpore, quo viso, non subito peream?<br>
Tolle, precor, tunicam tantillum, et pascere ocellos<br>
&nbsp;&nbsp;&nbsp;&nbsp;In pede languentes me sine candidulo.<br>
Sed quid ego optavi mihi? paulo ante iste tuus pes<br>
&nbsp;&nbsp;&nbsp;&nbsp;Me incessu tenero dimidium abstulerat.<br>
Quod si tunc imis e vestibus exeruisset<br>
&nbsp;&nbsp;&nbsp;&nbsp;Unum vel minimum forte aliqua digitum,<br>
Linquere me cupide vidisses, me simul omnem<br>
&nbsp;&nbsp;&nbsp;&nbsp;Affusum dulci duice mori digito.<br>
Verum age iam cane, lux mea; iam mihi, lux mea, totam<br>
&nbsp;&nbsp;&nbsp;&nbsp;Te retege, atque omnes mi face delicias.<br>
Nam si mors obeunda, inhians in te, mea, malim,<br>
&nbsp;&nbsp;&nbsp;&nbsp;Vita, mori, vita est quod mihi amabilius,<br>
Quam tristis desiderio tabescere amati<br>
&nbsp;&nbsp;&nbsp;&nbsp;Corporis, unde miser sim et decuplo peream.
</p>

<p class=shortborder></p>

<p>
VIII
</p>

<p>
AD LYCORIM
</p>

<p>
O factum lacrimabile atque acerbum!<br>
Nunc certe lacrimaberis, Lycori:<br>
Digna res lacrimis tuoque luctu.<br>
Nanque lumina nostra, lumina illa,<br>
Illa lumina, quae, Lycori, amabas,<br>
Quae tuis solita anteferre ocellis,<br>
Non sunt, o mea lux, amanda ut ante;<br>
Non sunt lumina, sed malae tenebrae.<br>
Illa, ut impia fata te, Lycori,<br>
Abstulere mihi, tuoque longe<br>
Me a vultu voluere abesse caro,<br>
In rivos abiere lacrimarum;<br>
Quodque amarius atque praeter omnem<br>
Lacrimabile cogitationem,<br>
Quantumcunque habuere lacrimarum<br>
Iampridem evomuere: nunc ad ipsum<br>
Ventum est sanguinem, ab intimoque cordis<br>
Ducto flumine, turgidi horridique<br>
Sanguinem lacrimant miselli ocelli,<br>
Et cum sanguine amata diffluit lux;<br>
Ac sic enecuere seque meque,<br>
Dum meum miseri igneum furorem<br>
Quaerunt diluere et rigare mentem,<br>
Heu mentem Enceladi Typhoeique<br>
Aestuosa anima aestuosiorem.
</p>

<p class=shortborder></p>

<p>
IX
</p>

<p>
AD CALOREM FLUVIUM
</p>

<p>
Ocelle fluminum, Calor, Calor pulcher,<br>
Calor, bonarum cura amorque Nympharum,<br>
Quem, caerulum fovens caput sinu blando,<br>
Montelia secum amore vincit aeterno;<br>
Dic, o mihi amnis conscie, anne nunc forte<br>
Pulchra illa, simplexque adeo et omnibus felix<br>
Soluta curis, mea Rubella per ripas<br>
Tuas oberrat? et vel ex odoratis<br>
Pingit corollas floribus, vel in densa<br>
Sylva sibi suavi sopore blanditur?<br>
Anne potius cum aequalium choro ludit,<br>
Qua primum oriris ipse, quaque miscetur<br>
Nitens nitenti Balnius Politinae<br>
Tuosque laeti confluunt in amplexus?<br>
Argenteumque pedem atque nuda formosos<br>
Artus per undam et aureum lavit crinem?<br>
Sic est: ibi illa membra eburnea atque ipsas<br>
Papillulas beata frigeras lympha;<br>
Atque inde, flammeo calore concepto,<br>
Huc usque flammas in mea ossa transmittis,<br>
Dum te subinde candidae memor nymphae,<br>
Qua iam recepta Samnii tumes unda,<br>
Samni et vetustas limpidus rigas urbes,<br>
Exul, miser, suspiriosus inviso.<br>
At tu, Calor, sic olim amoenus auratis<br>
Dicare cornibus, arduusque Vulturno<br>
Ferare victo, illique iam auferas nomen,<br>
Fontem ad tuum recurre, dic meae luci<br>
Meo te ab igne posse saepe siccari,<br>
Meo nisi de fletu identidem crescas.<br>
Dic me amplius nequire tanta celare,<br>
Nequire ferre vulnera ac mori semper.<br>
Tum, si ipsa prorsus haud sit immemor nostri,<br>
Si sors amara illi mea et fides grata,<br>
Dic me libenter ferre quicquid est duri.
</p>

<p class=shortborder></p>

<p>
X
</p>

<p>
AD ANYSIUM
</p>

<p>
Ambo dulcia, ne verere, et idem<br>
Salsa scribimus ambo, docte Anysi.<br>
Scis quae, uti sumus uno amore iuncti,<br>
Uno carmina scribimus libello;<br>
Scis cervum quoque, quem sibi educarunt,<br>
Suum ut Silvia delicata virgo,<br>
Nostri filiolae boni Gevarae:<br>
Ille tam cupide illa devoravit,<br>
Ut omni sale salsiora et omni<br>
Posses noscere dulciora melle.<br>
O testem lepidum, bonique Anysi<br>
Raram carminis approbationem!
</p>

<p class=shortborder></p>

<p>
XI
</p>

<p>
AD GEVARAS FRATRES
</p>

<p>
Ridete, o lepidi mei Gevarae,<br>
Et vestri facinus probate Cottae.<br>
Dum suae Anysius mihi puellae<br>
Partem pernegat, hunc ego a puella<br>
Huc in exilium ad Caloris amnem<br>
Traxi blanditiis bonisque verbis,<br>
Quasi ad delicias novas vocarem.<br>
Hic hunc molliculum atque delicatum,<br>
Probe testibus arbitrisque vobis,<br>
Apici volo macerare in aestu,<br>
Usto ut ore peraridoque vultu<br>
Reversum tenera horreat puella.<br>
Sic evenit Anysio, quod aiunt,<br>
Tota perdere, tota qui requirunt.
</p>

<p class=shortborder></p>

<p>
XII
</p>

<p>
AD ACTIUM SYNCERUM SANNAZARIUM<br>
DE MINOIS REGIS IMPIETATE
</p>

<p>
Cum gravis imperio Minos agitabat Athenas,<br>
&nbsp;&nbsp;&nbsp;&nbsp;Legifer et populis iura superba dabat,<br>
Nescio qua bili percussus, ab urbe poetas<br>
&nbsp;&nbsp;&nbsp;&nbsp;Expulit, et pulsos egit in exilium,<br>
Infestos adeo reddens sibi crimine vates,<br>
&nbsp;&nbsp;&nbsp;&nbsp;Ut Musae hunc coeli sedibus eiicerent.<br>
Ab Iove prognatum misere in Tartara regem:<br>
&nbsp;&nbsp;&nbsp;&nbsp;Tantum illi nocuit vatum inimica manus.<br>
Nomen, crede mihi, sanctumque piumque poeta est:<br>
&nbsp;&nbsp;&nbsp;&nbsp;Huic quicunque nocet, se periisse putet.<br>
Testis Pasiphae, veneris nova monstra pudendae,<br>
&nbsp;&nbsp;&nbsp;&nbsp;Aspernata virum foemina amica bovis;<br>
Altera natarum testis, data praeda Lyaeo,<br>
&nbsp;&nbsp;&nbsp;&nbsp;Heu misera in solis ebria littoribus;<br>
Altera privigni renuentis perdita amore<br>
&nbsp;&nbsp;&nbsp;&nbsp;Contempta accumulans crimina criminibus.<br>
Laedere credideras sanctos, rex dure, poetas:<br>
&nbsp;&nbsp;&nbsp;&nbsp;Poenitet, at sero, te nocuisse tibi.<br>
Dedecus hoc generi manet aeternumque manebit:<br>
&nbsp;&nbsp;&nbsp;&nbsp;I nunc, et vates, stulte, perire puta.<br>
Est vati immortale et non violabile pectus:<br>
&nbsp;&nbsp;&nbsp;&nbsp;Hoc itidem sonuit veridico ore deus.<br>
Namque ferunt dixisse Patris mandata ferentem:<br>
&nbsp;&nbsp;&nbsp;&nbsp;"Mortis in hoc puero non habet umbra locum.<br>
Sic maneat, donec se animae in sua membra receptent,<br>
&nbsp;&nbsp;&nbsp;&nbsp;Rebus et exitium deferat ignis edax<br>
Atque hominemque deumque in maiestate sedentem<br>
&nbsp;&nbsp;&nbsp;&nbsp;Extremo videat terra cruenta die".<br>
Scilicet ostendit iuvenem, quo clarior alter<br>
&nbsp;&nbsp;&nbsp;&nbsp;Nec prior ingenio nec probitate fuit.<br>
Hunc Heliconiades sacris docuere sub antris<br>
&nbsp;&nbsp;&nbsp;&nbsp;Et Charites Paphiae dulci aluere sinu.<br>
Murmure tum comites sanctum implevere senatum,<br>
&nbsp;&nbsp;&nbsp;&nbsp;Mirati merito morte carere hominem.<br>
Musarum pretium est aeternum vivere, nec mors<br>
&nbsp;&nbsp;&nbsp;&nbsp;In sacros vates arma movere potest.<br>
Gaude igitur, Syncere, tui saecli optime vatum:<br>
&nbsp;&nbsp;&nbsp;&nbsp;Immortalis enim lux geniusque tibi est.
</p>

<p class=shortborder></p>

<p>
XIII
</p>

<p>
DE VICTORIA LIVIANI
</p>

<p>
O quae alma grato carmine fortium<br>
&nbsp;&nbsp;&nbsp;&nbsp;Mori, Thalia, facta vetas virum,<br>
&nbsp;&nbsp;&nbsp;&nbsp;Nunc et per ora Livianum<br>
&nbsp;&nbsp;&nbsp;&nbsp;Omnium, et omne feras per aevum.<p>
Dic ut superbae contuderit minas<br>
&nbsp;&nbsp;&nbsp;&nbsp;Germaniae atque a Caesare barbaro<br>
&nbsp;&nbsp;&nbsp;&nbsp;Fessae tot annos imminentem<br>
&nbsp;&nbsp;&nbsp;&nbsp;Ausoniae arcuerit ruinam.<p>
Nam quis, malorum heu heu veterum memor,<br>
&nbsp;&nbsp;&nbsp;&nbsp;Non expavebat, cum populos truces<br>
&nbsp;&nbsp;&nbsp;&nbsp;In nos remotis usque ab oris,<br>
&nbsp;&nbsp;&nbsp;&nbsp;Qua glacie riget Amphitrite,<p>
Audiret armari, asperaque Alpium<br>
&nbsp;&nbsp;&nbsp;&nbsp;Iam vincere altis cum nivibus iuga<br>
&nbsp;&nbsp;&nbsp;&nbsp;Feris inaccessa, atque fines<br>
&nbsp;&nbsp;&nbsp;&nbsp;Undique iam populare nostros?<p>
At Livianus in trepidis docens<br>
&nbsp;&nbsp;&nbsp;&nbsp;Audere rebus, qua violentior<br>
&nbsp;&nbsp;&nbsp;&nbsp;Vis hostium ingruit, citatis<br>
&nbsp;&nbsp;&nbsp;&nbsp;Obvius agminibus cucurrit.<p>
Ductore tandem hoc, scilicet Italas<br>
&nbsp;&nbsp;&nbsp;&nbsp;Videre montes insoliti manus,<br>
&nbsp;&nbsp;&nbsp;&nbsp;Tormenta, atque equos et arma<br>
&nbsp;&nbsp;&nbsp;&nbsp;Alpicolae stupuere Fauni.<p>
Tandemque nostra impune nimis diu<br>
&nbsp;&nbsp;&nbsp;&nbsp;Bacchati in arva Theutones horridi<br>
&nbsp;&nbsp;&nbsp;&nbsp;Sensere in antiquumque robur<br>
&nbsp;&nbsp;&nbsp;&nbsp;Inque novum Marium incidisse,<p>
Cum caesa, pubis flos Alemanicae,<br>
&nbsp;&nbsp;&nbsp;&nbsp;Repente in alta valle Cadubrii<br>
&nbsp;&nbsp;&nbsp;&nbsp;Phalanx nives cruore tinxit<br>
&nbsp;&nbsp;&nbsp;&nbsp;Purpureo, rapidumque Plavem,<p>
Arx et recepta est; pectora militum<br>
&nbsp;&nbsp;&nbsp;&nbsp;Cum saeva nostrorum ardua non via,<br>
&nbsp;&nbsp;&nbsp;&nbsp;Non saxa, non arcere muris<br>
&nbsp;&nbsp;&nbsp;&nbsp;Terrifici potuere nimbi,<p>
Cadente ahena fulminis in modum<br>
&nbsp;&nbsp;&nbsp;&nbsp;Contorta ab igni sulphureo pila,<br>
&nbsp;&nbsp;&nbsp;&nbsp;Qua terra subsultat nigerque<br>
&nbsp;&nbsp;&nbsp;&nbsp;Curil sonitu ferit astra fumus:<p>
Dirum repertum, et ingenium male<br>
&nbsp;&nbsp;&nbsp;&nbsp;Sagax sacrumque, quo truculentius<br>
&nbsp;&nbsp;&nbsp;&nbsp;Nil invenire atrox Megaera,<br>
&nbsp;&nbsp;&nbsp;&nbsp;Saeva nec ira potest deorum.<p>
Sed cuncta praesens horrida temnere<br>
&nbsp;&nbsp;&nbsp;&nbsp;Dux acer urget; hunc sequitur cohors<br>
&nbsp;&nbsp;&nbsp;&nbsp;Secura, praesentemque mortem<br>
&nbsp;&nbsp;&nbsp;&nbsp;Magnanimo duce freta vincit.<p>
Dis cura nostri est; et Venetus pater<br>
&nbsp;&nbsp;&nbsp;&nbsp;Probe Latinae consuluit rei,<br>
&nbsp;&nbsp;&nbsp;&nbsp;Cum ius tibi omne copiarum,<br>
&nbsp;&nbsp;&nbsp;&nbsp;Liviade, tribuit suarum,<p>
Corneliumque mox socium dedit<br>
&nbsp;&nbsp;&nbsp;&nbsp;Magno e senatu, cui sapientia<br>
&nbsp;&nbsp;&nbsp;&nbsp;Insignis ac fortuna avorum<br>
&nbsp;&nbsp;&nbsp;&nbsp;Scipiadum reparant honores.<p>
Non imperatorem ille queat sibi<br>
&nbsp;&nbsp;&nbsp;&nbsp;Optare, Mavors quem mage diligat;<br>
&nbsp;&nbsp;&nbsp;&nbsp;Non tu senatorem ferendis<br>
&nbsp;&nbsp;&nbsp;&nbsp;Consiliis animosiorem.<p>
Vos nuper hostium unanimes feram<br>
&nbsp;&nbsp;&nbsp;&nbsp;Fregistis audaciam, ac pavidos patres<br>
&nbsp;&nbsp;&nbsp;&nbsp;Firmastis, ac suam attulistis<br>
&nbsp;&nbsp;&nbsp;&nbsp;Semianimis populis quietem.<p>
Vos iam timebit barbarus, ac suis<br>
&nbsp;&nbsp;&nbsp;&nbsp;Pedem cavebit tollere finibus,<br>
&nbsp;&nbsp;&nbsp;&nbsp;Ni laeva mens est diique nostros<br>
&nbsp;&nbsp;&nbsp;&nbsp;Adcumulare volunt triumphos.
</p>

<p class=shortborder></p>

<p>
XIV
</p>

<p>
EPITAPHIUM CANIS 
</p>

<p>
Caparion ego sum, quem vivum maxime amavit<br>
&nbsp;&nbsp;&nbsp;&nbsp;Liviades; tumulum post dedit et titulum.<br>
Plura cani ingenue de se sibi non licet; at mi<br>
&nbsp;&nbsp;&nbsp;&nbsp;Nunc audita meo accipe de domino:<br>
Latrantem me forte phalanx Germana per umbras<br>
&nbsp;&nbsp;&nbsp;&nbsp;Ut novit, de more affore herum timuit,<br>
Et fugit trepida; at ridens ait una dearum,<br>
&nbsp;&nbsp;&nbsp;&nbsp;Quae ante Iovis solium ferrea pensa trahunt:<br>
"Ne trepidate: semel satis est timuisse; neque illum,<br>
&nbsp;&nbsp;&nbsp;&nbsp;Quem fugitis, prius huc fata venire sinent<br>
Quam Gallos male foedifragos demiserit Orco<br>
&nbsp;&nbsp;&nbsp;&nbsp;Et quisquis vexat barbarus Italiam".<br>
Quisquis ades, domino haec referas, precor; haec quoque pauca<br>
&nbsp;&nbsp;&nbsp;&nbsp;Addito: "Amat te etiam trans Styga Caparion".
</p>

<p class=shortborder></p>

<p>
XV
</p>

<p>
AD NAUGERIUM<br>
ET JOHANNEM BAPTISTAM TURRIANUM
</p>

<p>
Iam valete, boni mei sodales,<br>
Naugeri optime, tuque, amice Turri,<br>
Vere candidi et optimi sodales,<br>
Quos nunquam sat amaverim, licet vos<br>
Quam fratres mage, quamque me ipsum amarim.<br>
Quibus perpetuum frui per aevum,<br>
Vota si mea Di audiant benigni,<br>
Sit una ampla animi mei voluptas.<br>
Verum dura necessitas repugnat,<br>
Invitumque alias adire terras<br>
Cogit, atque alios parare amicos.<br>
Vos ergo, memores mihi esse vestri<br>
Fixam in pectore imaginem bonamque<br>
Vobis partem animae meae relinqui,<br>
Iam valete, boni mei sodales.
</p>
<p class=border></P>
<p>
 <table border=0 cellspacing=15 cellpadding=0 align=CENTER>
<tr>
	<td><a href="neo.html">Neo-Latin</A>
	<td><a href="index.html">The Latin Library</A>
	<td><a href="classics.html">The Classics Page</A>
</TABLE>
</P>
</BODY>
</HTML>