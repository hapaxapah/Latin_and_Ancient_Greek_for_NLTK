<html>
	<head>
		<title>
			Manilius, Liber IV
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>M. MANILII ASTRONOMICON LIBER QUARTUS</p>

<p class=border></P>

<p>
 Quid tam sollicitis vitam consumimus annis<br>
torquemurque metu caecaque cupidine rerum<br>
aeternisque senes curis, dum quaerimus, aevum<br>
perdimus et nullo votorum fine beati<br>
victuros agimus semper nec vivimus umquam,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>5</FONT><br>
pauperiorque bonis quisque est, quia plura requirit<br>
nec quod habet numerat, tantum quod non habet optat,<br>
cumque sibi parvos usus natura reposcat<br>
materiam struimus magnae per vota ruinae<br>
luxuriamque lucris emimus luxuque rapinas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>10</FONT><br>
et summum census pretium est effundere censum?<br>
solvite, mortales, animos curasque levate<br>
totque supervacuis vitam deplete querellis.<br>
fata regunt orbem, certa stant omnia lege<br>
longaque per certos signantur tempora casus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>15</FONT><br>
nascentes morimur, finisque ab origine pendet.<br>
hinc et opes et regna fluunt et, saepius orta,<br>
paupertas, artesque datae moresque creatis<br>
et vitia et laudes, damna et compendia rerum.<br>
nemo carere dato poterit nec habere negatum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>20</FONT><br>
fortunamve suis invitam prendere votis<br>
aut fugere instantem: sors est sua cuique ferenda.<br>
an, nisi fata darent leges vitaeque necisque,<br>
fugissent ignes Aenean, Troia sub uno<br>
non eversa viro fatis vicisset in ipsis?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>25</FONT><br>
aut lupa proiectos nutrisset Martia fratres,<br>
Roma casis enata foret, pecudumque magistri<br>
in Capitolinos duxissent fulmina montes,<br>
includive sua potuisset Iuppiter arce,<br>
captus et &lt;a&gt; captis orbis foret: igne sepulto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>30</FONT><br>
vulneribus victor repetisset Mucius urbem,<br>
solus et oppositis clausisset Horatius armis<br>
pontem urbemque simul, rupisset foedera virgo,<br>
tresque sub unius fratres virtute iacerent?<br>
nulla acies tantum vicit: pendebat ab uno&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>35</FONT><br>
Roma viro regnumque orbis sortita iacebat.<br>
quid referam Cannas admotaque moenibus arma<br>
Varronemque fuga magnum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>38a</FONT><br>
Fabiumque morando&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>39b</FONT><br>
postque tuos, Trasimenne, lacus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>39a</FONT><br>
cum vincere posset,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>38b</FONT><br>
accepisse iugum victae Carthaginis arces,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>40</FONT><br>
seque ratum Hannibalem nostris cecidisse catenis<br>
exitium generis furtiva morte luisse?<br>
adde etiam Latias acies Romamque suismet<br>
pugnantem membris, adice et civilia bella<br>
et Cimbrum in Mario Mariumque in carcere victum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>45</FONT><br>
quod, consul totiens, exul, quod &lt;de&gt; exule consul<br>
adiacuit Libycis compar iactura ruinis<br>
eque crepidinibus cepit Carthaginis urbem,<br>
hoc, nisi fata darent, numquam fortuna tulisset.<br>
quis te Niliaco periturum litore, Magne,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>50</FONT><br>
post victas Mithridatis opes pelagusque receptum<br>
et tris emenso meritos ex orbe triumphos,<br>
cum te iam posses alium componere Magnum,<br>
crederet, ut corpus sepeliret naufragus ignis<br>
eiectaeque rogum facerent fragmenta carinae?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>55</FONT><br>
quis tantum mutare potest sine numine fati?<br>
ille etiam caelo genitus caeloque receptus,<br>
cum bene compositis victor civilibus armis<br>
iura togae regeret, totiens praedicta cavere<br>
vulnera non potuit: toto spectante senatu,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>60</FONT><br>
indicium dextra retinens nomenque, cruore<br>
delevit proprio, possent ut vincere fata.<br>
quid numerem eversas urbes regumque ruinas,<br>
inque rogo Croesum Priamique in litore truncum,<br>
cui nec Troia rogus? quid Xerxen, maius et ipso&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>65</FONT><br>
naufragium pelago? quid capto sanguine regem<br>
Romanis positum, raptosque ex ignibus ignes<br>
cedentemque viro flammam quae templa ferebat?<br>
quot subitae veniunt validorum in corpora mortes<br>
seque ipsae rursus fugiunt errantque per ignes!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>70</FONT><br>
ex ipsis quidam elati rediere sepulcris,<br>
atque his vita duplex, illis vix contigit una.<br>
ecce levis perimit morbus graviorque remittit;<br>
succumbunt artes, rationis vincitur usus,<br>
cura nocet, cessare iuvat, mora saepe malorum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>75</FONT><br>
dat pausas; laeduntque cibi parcuntque venena.<br>
degenerant nati patribus vincuntque parentes<br>
ingeniumque suum retinent; transitque per illum,<br>
ex illo fortuna venit. furit alter amore<br>
et pontum tranare potest et vertere Troiam,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>80</FONT><br>
alterius frons est scribendis legibus apta.<br>
ecce patrem nati perimunt natosque parentes<br>
mutuaque armati coeunt in vulnera fratres.<br>
non hominum hoc bellum est; coguntur tanta moveri<br>
inque suas ferri poenas lacerandaque membra.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>85</FONT><br>
quod Decios non omne tulit, non omne Camillos<br>
tempus et invicta devictum mente Catonem,<br>
materies in rem superat sed lege repugnat.<br>
et neque paupertas breviores excipit annos<br>
nec sunt immensis opibus venalia fata,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>90</FONT><br>
sed rapit ex tecto funus Fortuna superbo<br>
indicitque rogum summis statuitque sepulcrum.<br>
quantum est hoc regnum, quod regibus imperat ipsis!<br>
quin etiam infelix virtus et noxia felix,<br>
et male consultis pretium est, prudentia fallit;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>95</FONT><br>
nec Fortuna probat causas, sequiturque merentis,<br>
sed vaga per cunctos nullo discrimine fertur.<br>
scilicet est aliud, quod nos cogatque regatque,<br>
maius, et in proprias ducat mortalia leges<br>
attribuatque suos ex se nascentibus annos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>100</FONT><br>
fortunaeque vices. permiscet saepe ferarum<br>
corpora cum membris hominum: non seminis ille<br>
partus erit; quid enim nobis commune ferisque,<br>
quisve in portenti noxam peccarit adulter?<br>
astra novant formas caelumque interserit ora.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>105</FONT><br>
denique, si non est, fati cur traditur ordo,<br>
cunctaque temporibus certis ventura canuntur?<br>
nec tamen haec ratio facinus defendere pergit<br>
virtutemve suis fraudare in praemia donis.<br>
nam neque mortiferas quisquam minus oderit herbas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>110</FONT><br>
quod non arbitrio veniunt sed semine certo,<br>
gratia nec levior tribuetur dulcibus escis<br>
quod natura dedit fruges, non ulla voluntas.<br>
sic hominum meritis tanto sit gloria maior<br>
quod caelo laudem debent, rursusque nocentis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>115</FONT><br>
oderimus magis in culpam poenasque creatos.<br>
nec refert scelus unde cadat, scelus esse fatendum.<br>
hoc quoque fatale est, sic ipsum expendere fatum.<br>
[quod quoniam docui, superest nunc ordine certo<br>
caelestis fabricare gradus, qui ducere flexo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>120</FONT><br>
tramite pendentem valeant ad sidera vatem]<br>
&nbsp;&nbsp;&nbsp;&nbsp;&nbsp;Nunc tibi signorum mores summumque colorem<br>
et studia et varias artes ex ordine reddam.<br>
&nbsp;&nbsp;&nbsp;&nbsp;&nbsp;Dives fecundis Aries in vellera lanis<br>
exutusque novis rursum spem semper habebit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>125</FONT><br>
naufragiumque inter subitum censusque beatos<br>
crescendo cadet et votis in damna feretur,<br>
in vulgumque dabit fructus et mille per artes<br>
vellera diversos ex se parientia quaestus:<br>
nunc glomerare rudis nunc rursus solvere lanas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>130</FONT><br>
nunc tenuare levi filo nunc ducere telas,<br>
nunc emere et varias in quaestum vendere vestes,<br>
quis sine non poterant ullae subsistere gentes<br>
vel sine luxuria. tantum est opus, ipsa suismet<br>
asseruit Pallas manibus dignumque putavit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>135</FONT><br>
seque in Arachnaeo magnam putat esse triumpho.<br>
haec studia et similis dicet nascentibus artes,<br>
et dubia in trepido praecordia pectore finget<br>
seque sua semper cupientia vendere laude.<br>
&nbsp;&nbsp;&nbsp;&nbsp;&nbsp;Taurus simplicibus dotabit rura colonis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>140</FONT><br>
pacatisque labor veniet; nec praemia laudis<br>
sed terrae tribuet partus. summittit in astris<br>
colla iugumque suis poscit cervicibus ipse.<br>
ille suis Phoebi portat cum cornibus orbem<br>
militiam indicit terris et segnia rura&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>145</FONT><br>
in veteres revocat cultus, dux ipse laboris,<br>
nec iacet in sulcis solvitque in pulvere pectus.<br>
Serranos Curiosque tulit fascesque per arva<br>
tradidit, eque suo dictator venit aratro.<br>
laudis amor tacitae; mentes et corpora tarda&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>150</FONT><br>
mole valent, habitatque puer sub fronte Cupido.<br>
&nbsp;&nbsp;&nbsp;&nbsp;&nbsp;Mollius e Geminis studium est et mitior aetas<br>
per varios cantus modulataque vocibus ora<br>
et gracilis calamos et nervis insita verba<br>
ingenitumque sonum: labor est etiam ipse voluptas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>155</FONT><br>
arma procul lituosque volunt tristemque senectam,<br>
otia et aeternam peragunt in amore iuventam.<br>
inveniunt et in astra vias numerisque modisque<br>
consummant orbem postque ipsos sidera linquunt:<br>
natura ingenio minor est perque omnia servit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>160</FONT><br>
in tot fecundi Gemini commenta feruntur.<br>
&nbsp;&nbsp;&nbsp;&nbsp;&nbsp;Cancer ad ardentem fulgens in cardine metam,<br>
quam Phoebus summis revocatus cursibus ambit,<br>
articulum mundi retinet lucesque reflectit.<br>
ille tenax animi nullosque effusus in usus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>165</FONT><br>
attribuit varios quaestus artemque lucrorum:<br>
merce peregrina fortunam ferre per urbes<br>
et gravia annonae speculantem incendia ventis<br>
credere opes orbisque orbi bona vendere posse<br>
totque per ignotas commercia iungere terras&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>170</FONT><br>
atque alio sub sole novas exquirere praedas<br>
et rerum pretio subitos componere census.<br>
ignava et, celeris optando sortibus annos,<br>
dulcibus usuris aequo Iove tempora vendit.<br>
ingenium sollers suaque in compendia pugnax.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>175</FONT><br>
&nbsp;&nbsp;&nbsp;&nbsp;&nbsp;Quis dubitet, vasti quae sit natura Leonis<br>
quasque suo dictet signo nascentibus artes?<br>
ille novas semper pugnas, nova bella ferarum<br>
apparat, et spolio vivit pecorumque rapinis;<br>
hos habet hoc studium, postes ornare superbos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>180</FONT><br>
pellibus et captas domibus praefigere praedas<br>
et pacare metu silvas et vivere rapto.<br>
sunt quorum similis animos nec moenia frenent,<br>
sed pecudum mandris media grassentur in urbe<br>
et laceros artus suspendant fronte tabernae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>185</FONT><br>
luxuriaeque parent caedem mortesque lucrentur.<br>
ingenium ad subitas iras facilisque recessus<br>
aequale et puro sententia pectore simplex.<br>
&nbsp;&nbsp;&nbsp;&nbsp;&nbsp;At quibus Erigone dixit nascentibus aevum<br>
ad studium ducet mores et pectora doctis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>191</font><br>
artibus instituet, nec tam compendia census<br>
quam causas viresque dabit perquirere rerum.<br>
illa decus linguae faciet regnumque loquendi<br>
atque oculos mentis, qui possint cernere cuncta&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>195</FONT><br>
quamvis occultis naturae condita causis.<br>
hinc et scriptor erit velox, cui littera verbum est<br>
quique notis linguam superet cursimque loquentis<br>
excipiat longas nova per compendia voces.<br>
in vitio bona sunt: teneros pudor impedit annos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>200</FONT><br>
magnaque naturae cohibendo munera frenat<br>
ora magisterio nodisque coercita Virgo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>190</FONT><br>
nec fecundus erit (quid mirum in virgine?) partus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>202</FONT><br>
&nbsp;&nbsp;&nbsp;&nbsp;&nbsp;Librantes noctem Chelae cum tempore lucis<br>
per nova maturi post annum munera Bacchi<br>
mensurae tribuent usus ac pondera rerum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>205</FONT><br>
et Palamedeis certantem viribus ortum,<br>
qui primus numeros rebus, qui nomina summis<br>
imposuit certumque modum propriasque figuras.<br>
hic etiam legum tabulas et condita iura<br>
noverit atque notis levibus pendentia verba,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>210</FONT><br>
et licitum sciet, et vetitum quae poena sequatur,<br>
perpetuus populi privato in limine praetor.<br>
non alio potius genitus sit Servius astro,<br>
qui leges proprias posuit, cum iura retexit.<br>
denique, in ambiguo fuerit quodcumque locatum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>215</FONT><br>
et rectoris egens, diriment examina Librae.<br>
&nbsp;&nbsp;&nbsp;&nbsp;&nbsp;Scorpios armata violenta cuspide cauda,<br>
qua, sua cum Phoebi currum per sidera ducit,<br>
rimatur terras et sulcis semina miscet,<br>
in bellum ardentis animos et Martia castra&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>220</FONT><br>
efficit et multo gaudentem sanguine mentem<br>
nec praeda quam caede magis. quin ipsa sub armis<br>
pax agitur: capiunt saltus silvasque peragrant,<br>
nunc hominum, nunc bella gerunt violenta ferarum,<br>
nunc caput in mortem vendunt et funus harenae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>225</FONT><br>
atque hostem sibi quisque parat, cum bella quiescunt.<br>
sunt quibus et simulacra placent et ludus in armis<br>
(tantus amor pugnae), discuntque per otia bellum<br>
et quodcumque pari studium producitur arte.<br>
&nbsp;&nbsp;&nbsp;&nbsp;&nbsp;At, quibus in bifero Centauri corpore sors est&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>230</FONT><br>
nascendi concessa, libet subiungere currus,<br>
ardentis et equos ad mollia ducere frena<br>
et totis armenta sequi pascentia campis,<br>
quadrupedum omne genus positis domitare magistris,<br>
exorare tigres rabiemque auferre leoni&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>235</FONT><br>
cumque elephante loqui tantamque aptare loquendo<br>
artibus humanis varia ad spectacula molem.<br>
quippe ferae mixtum est hominis per sidera corpus<br>
impositumque manet, quocirca regnat in illas.<br>
quodque intenta gerit curvato spicula cornu,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>240</FONT><br>
et nervos tribuit membris et acumina cordi<br>
et celeris motus nec delassabile pectus.<br>
&nbsp;&nbsp;&nbsp;&nbsp;&nbsp;Vesta tuos, Capricorne, fovet penetralibus ignes:<br>
hinc artes studiumque trahis. nam quidquid in usus<br>
ignis eget poscitque novas ad munera flammas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>245</FONT><br>
sub te censendum est. scrutari caeca metalla,<br>
depositas et opes terrarum exurere venis,<br>
materiamque manu certa duplicare erit a te,<br>
quidquid et argento fabricetur, quidquid et auro.<br>
quod ferrum calidi solvant atque aera camini&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>250</FONT><br>
consummentque foci Cererem, tua munera surgent.<br>
addis et in vestes studium mercemque fugantem<br>
frigora, brumalem servans per saecula sortem,<br>
qua retrahis ductas summa ad fastigia noctes<br>
nascentemque facis revocatis lucibus annum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>255</FONT><br>
hinc et mobilitas rerum, mutataque saepe<br>
mens natat; et&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>257a</FONT><br>
Veneri mixto cum crimine servit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>258b</FONT><br>
pars prior, at&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>258a</FONT><br>
melior iuncto sub pisce senecta est.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>257b </FONT><br>
&nbsp;&nbsp;&nbsp;&nbsp;&nbsp;Ille quoque, inflexa fontem qui proicit urna,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>259</FONT><br>
cognatas tribuit iuvenalis Aquarius artes:<br>
cernere sub terris undas, inducere terris,<br>
ipsaque conversis aspergere fluctibus astra<br>
litoribusque novis per luxum illudere ponto<br>
et varios fabricare lacus et flumina ficta<br>
et peregrinantis domibus suspendere rivos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>265</FONT><br>
mille sub hoc habitant artes, quas temperat unda.<br>
quippe etiam mundi faciem sedesque movebit<br>
sidereas caelumque novum versabit in orbem.<br>
&lt;tempore non ullo subolem taedebit Aquari,&gt;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>268a</FONT><br>
quae per aquas veniunt, operum, fontesque sequuntur.<br>
mite genus dulcesque fluunt a sidere partus,<br>
pectora nec sordent; faciles in damna feruntur;<br>
nec dest nec superest census. sic profluit urna.<br>
&nbsp;&nbsp;&nbsp;&nbsp;&nbsp;Ultima quos gemini producunt sidera Pisces,<br>
his erit in pontum studium, vitamque profundo<br>
credent et puppes aut puppibus arma parabunt,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>275</FONT><br>
quidquid et in proprios pelagus desiderat usus.<br>
innumerae veniunt artes: vix nomina rebus<br>
sufficiunt, tot sunt parvae quoque membra carinae.<br>
adde gubernandi studium, quod venit in astra<br>
et pontum caelo vincit. bene noverit orbem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>280</FONT><br>
fluminaque et portus, mundum ventosque, necesse est<br>
iamque huc atque illuc agilem convertere clavum<br>
et frenare ratem fluctusque effundere rector,<br>
iam remis agere et lentas inflectere tonsas.<br>
quin placidum ductis everrere retibus aequor&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>285</FONT><br>
litoribusque suis populos exponere captos<br>
aut uncos celare cibis aut carcere fraudem,<br>
navalis etiam pugnas, pendentia bella,<br>
attribuunt pelagique infectos sanguine fluctus.<br>
fecundum genus est natis et amica voluntas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>290</FONT><br>
et celeres motus mutataque cuncta per aevum.<br>
&nbsp;&nbsp;&nbsp;&nbsp;&nbsp;Hos tribuunt mores atque has nascentibus artes<br>
bis sex materia propria pollentia signa.<br>
&nbsp;&nbsp;&nbsp;&nbsp;&nbsp;Sed nihil in semet totum valet: omnia vires<br>
cum certis sociant signis sub partibus aequis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>295</FONT><br>
et velut hospitio mundi commercia iungunt<br>
conceduntque suas partes retinentibus astris.<br>
quam partem Graiae dixere decanica gentes.<br>
a numero nomen positum est, quod partibus astra<br>
condita tricenis triplici sub sorte feruntur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>300</FONT><br>
et tribuunt denas in se coeuntibus astris<br>
inque vicem ternis habitantur sidera signis.<br>
sic altis natura manet consaepta tenebris<br>
et verum in caeco est multaque ambagine rerum;<br>
nec brevis est usus nec amat compendia caelum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>305</FONT><br>
verum aliis alia opposita est et fallit imago<br>
mentiturque suas vires et munera celat.<br>
quae tibi non oculis, alta sed mente fuganda est<br>
caligo, penitusque deus, non fronte, notandus.<br>
&nbsp;&nbsp;&nbsp;&nbsp;&nbsp;Nunc quae sint coniuncta quibus quove ordine reddam,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>310</FONT><br>
ne lateant aliae vires aliena per astra.<br>
namque Aries primam partem sibi vindicat ipsi,<br>
altera sors Tauro, Geminis pars tertia cedit.<br>
sidera sic inter divisum dicitur astrum<br>
totque dabit vires dominos quotcumque recepit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>315</FONT><br>
diversa in Tauro ratio est, nec parte sub ulla<br>
censetur: Cancro primam mediamque Leoni,<br>
extremam Erigonae tribuit. natura per astrum<br>
stat tamen et proprias miscet per singula vires.<br>
Libra decem partes Geminorum prima capessit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>320</FONT><br>
Scorpios adiunctas; Centauri tertia pars est,<br>
nec quicquam numero discernitur, ordine cedit.<br>
Cancer in adversum Capricorni derigit astrum<br>
bis quinas primum partes, dignatus in illo<br>
temporis articulo sub quo censetur et ipse,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>325</FONT><br>
quod facit aequalis luces brumalibus umbris<br>
cognatamque gerit diverso in cardine legem;<br>
alterius partis perfundit Aquarius ignes,<br>
quem subeunt Pisces extremo sidere Cancri.<br>
at Leo consortis meminit sub lege trigoni&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>330</FONT><br>
Lanigerumque ducem recipit Taurumque quadrato<br>
coniunctum sibi; sub Geminis pars tertia fertur:<br>
hos quoque contingit per senos linea flexus.<br>
praecipuum Erigone Cancro concedit honorem<br>
cui primam tribuit partem; vicina relicta est&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>335</FONT><br>
vicino, Nemeaee, tibi; pars ipsius una est<br>
quae fastidito concessa est iure potiri.<br>
sed Libra exemplo gaudet, pariterque regentem<br>
noctes atque dies diverso in tempore secum<br>
Lanigerum sequitur: veris iuga temperat ille,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>340</FONT><br>
haec autumnalis componit lucibus umbras:<br>
nulli concedit primam, traditque sequenti<br>
vicinam partem; Centauri tertia summa est.<br>
Scorpios in prima Capricornum parte locavit,<br>
alterius dominum fecit cui nomen ab undis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>345</FONT><br>
extremas voluit partes sub Piscibus esse.<br>
at qui contento minitatur spicula nervo<br>
Lanigero primas tradit sub iure trigoni<br>
et medias Tauro partes Geminisque supremas.<br>
nec manet ingrati Capricornus crimine turpis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>350</FONT><br>
sed munus reddit Cancro recipitque receptus<br>
principiumque sui donat; coniuncta Leonis<br>
regna ferunt, summas partes et Virginis esse.<br>
fontibus aeternis gaudens urnaque fluenti<br>
iura sui Librae permittit prima regenda,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>355</FONT><br>
haerentisque decem partes Nepa vindicat ipsi;<br>
summas Centaurus retinet iuvenale per astrum.<br>
iam superant gemini Pisces, qui sidera claudunt.<br>
Lanigero primos tradunt in finibus usus,<br>
perque decem medias partes tu, Taure, receptus;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>360</FONT><br>
quod superest, ipsi sumunt, utque orbe feruntur<br>
extremo sic et sortis pars ultima cedit.<br>
&nbsp;&nbsp;&nbsp;&nbsp;&nbsp;Haec ratio retegit latitantis robora mundi<br>
in plurisque modos repetitaque nomina caelum<br>
dividit et melius sociat, quo saepius, orbem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>365</FONT><br>
nec tua sub titulis fallantur pectora notis:<br>
dissimulant, non ostendunt mortalibus astra.<br>
altius est acies animi mittenda sagacis<br>
inque alio quaerendum aliud iunctisque sequendum<br>
viribus; et, cuius signi quis parte creatur,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>370</FONT><br>
eius habet mores atque illo nascitur astro.<br>
talis per denas sortes natura feretur.<br>
testis erit varius sub eodem sidere fetus,<br>
quodque in tam multis animantum milibus, uno<br>
quae veniunt signo, tot sunt, quot corpora, mores,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>375</FONT><br>
et genus externum referunt aliena per astra,<br>
confusique fluunt partus hominum atque ferarum.<br>
scilicet in partes iunguntur condita pluris<br>
diversasque ferunt proprio sub nomine leges.<br>
nec tantum lanas Aries nec Taurus aratra&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>380</FONT><br>
nec Gemini Musas nec merces Cancer amabit,<br>
nec Leo venator veniet nec Virgo magistra,<br>
mensuris aut Libra potens aut Scorpios armis<br>
Centaurusque feris, igni Capricornus et undis<br>
ipse suis Iuvenis geminique per aequora Pisces;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>385</FONT><br>
mixta sed in pluris sociantur sidera vires.<br>
&nbsp;&nbsp;&nbsp;&nbsp;&nbsp;'Multum' inquis 'tenuemque iubes me ferre laborem,<br>
rursus et in magna mergis caligine mentem,<br>
cernere cum facili lucem ratione viderer.'<br>
quod quaeris, deus est: conaris scandere caelum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>390</FONT><br>
fataque fatali genitus cognoscere lege<br>
et transire tuum pectus mundoque potiri.<br>
pro pretio labor est nec sunt immunia tanta,<br>
ne mirere viae flexus rerumque catenas.<br>
admitti potuisse sat est: sint cetera nostra.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>395</FONT><br>
at nisi perfossis fugiet te montibus aurum,<br>
obstabitque suis opibus super addita tellus.<br>
ut veniant gemmae, totus transibitur orbis,<br>
nec lapidum pretio pelagus cepisse pigebit.<br>
annua solliciti consument vota coloni,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>400</FONT><br>
et quantae mercedis erunt fallacia rura!<br>
quaeremus lucrum ventis Martemque sequemur<br>
in praedas. pudeat tanto bona velle caduca.<br>
luxuriae quoque militia est, vigilatque ruinis<br>
venter, et, ut pereant, suspirant saepe nepotes.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>405</FONT><br>
quid caelo dabimus? quantum est, quo veneat omne?<br>
impendendus homo est, deus esse ut possit in ipso.<br>
&nbsp;&nbsp;&nbsp;&nbsp;&nbsp;Hac tibi nascentum mores sunt lege notandi.<br>
nec satis est signis dominantia discere signa<br>
per denos numeros et quae sint insita cuique;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>410</FONT><br>
sed proprias partes ipsas spectare memento<br>
vel glacie rigidas vel quas exusserit ignis,<br>
et sterilis &lt;sine&gt; utroque tamen, quas largior umor<br>
quasve minor iusto vitiat. namque omnia mixtis<br>
viribus et vario consurgunt sidera textu.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>415</FONT><br>
est aequale nihil. terrenos aspice tractus<br>
et maris et variis fugientia flumina ripis:<br>
crimen ubique frequens et laudi noxia iuncta est.<br>
sic sterilis tellus laetis intervenit arvis<br>
ac subito rumpit parvo discrimine foedus;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>420</FONT><br>
et modo portus erat pelagi iam vasta charybdis,<br>
laudatique cadit post paulum gratia ponti;<br>
et nunc per scopulos, nunc campis labitur amnis,<br>
et, faciens iter aut quaerens, curritve reditve.<br>
sic etiam caeli partes variantur in astris:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>425</FONT><br>
ut signum signo, sic a se discrepat ipsum<br>
momentoque negat vires usumque salubrem,<br>
quodque per has geritur partes sine fruge creatur<br>
aut cadit aut multis sentit bona mixta querellis.<br>
hae mihi signandae proprio sunt carmine partes.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>430</FONT><br>
sed quis tot numeros totiens sub lege referre,<br>
tot partes iterare queat, tot dicere summas,<br>
perque paris causas faciem mutare loquendi?<br>
&lt;dum canimus verum, non aspera ponere, ut illis&gt;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>433a</FONT><br>
incidimus, sic verba piget; sed gratia derit,<br>
in vanumque labor cedit quem despicit auris.<br>
sed mihi per carmen fatalia iura ferenti<br>
et sacros caeli motus ad iussa loquendum est,<br>
nec fingenda datur, tantum monstranda figura.<br>
ostendisse deum nimis est: dabit ipse sibimet<br>
pondera. nec fas est verbis splendescere mundum:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>440</FONT><br>
rebus erit maior. nec parva est gratia nostri<br>
oris, si tantum poterit signare canenda.<br>
accipe damnandae quae sint per sidera partes.<br>
&nbsp;&nbsp;&nbsp;&nbsp;&nbsp;Lanigeri pars quarta nocet nec sexta salubris;<br>
septima par illi ac decima est decimaeque secunda&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>445</FONT><br>
quaeque duas duplicant summas septemque novemque;<br>
unaque viginti numeris pars addita laedit<br>
et quinta et duram consummans septima partem.<br>
&nbsp;&nbsp;&nbsp;&nbsp;&nbsp;Tauri nona mala est, similis cui tertia pars est<br>
post decimam nec non decimae pars septima iuncta;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>450</FONT><br>
bisque undena notans et bis duodena nocentes<br>
quaeque decem trisque ingeminat fraudatque duobus<br>
triginta numeros et tu, tricesima summa, es.<br>
&nbsp;&nbsp;&nbsp;&nbsp;&nbsp;Pestifera in Geminis pars prima et tertia signi,<br>
septima non melior, ter quintae noxia par est,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>455</FONT><br>
unaque bis denis brevior nocet unaque maior,<br>
et similis noxae veniet vicesima quinta<br>
cumque duae subeunt vel cum se quattuor addunt.<br>
&nbsp;&nbsp;&nbsp;&nbsp;&nbsp;Nec Cancri prima immunis nec tertia pars est<br>
nec sexta; octava est similis, decimaque peracta&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>460</FONT><br>
prima rapit, nec ter quintae clementior usus;<br>
septima post decimam luctum et vicesima portat<br>
et quinta accedens et septima nonaque summa.<br>
&nbsp;&nbsp;&nbsp;&nbsp;&nbsp;Tu quoque contactu primo, Nemeaee, timendus,<br>
et quarta sub parte premis; bis quinta salubri&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>465</FONT><br>
terque caret caelo, vicesima et altera laedit;<br>
e tribus appositis vitiat totidemque secutis<br>
ultima, nec prima melior tricesima pars est.<br>
&nbsp;&nbsp;&nbsp;&nbsp;&nbsp;Erigones nec pars prima est nec sexta nec una<br>
ad decimam nec quarta nec octava utilis umquam;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>470</FONT><br>
proxima viginti numeris et quarta timenda est,<br>
et quae ter decimam claudit sors ultima partem.<br>
&nbsp;&nbsp;&nbsp;&nbsp;&nbsp;Et quinta in Chelis et septima inutilis astri,<br>
tertia et undecimae decimaeque est septima iuncta<br>
quartaque bis denis actis et septima et ambae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>475</FONT><br>
quae numerum claudunt nona et tricesima partes.<br>
&nbsp;&nbsp;&nbsp;&nbsp;&nbsp;Scorpios in prima reus est, cui tertia par est<br>
et sexta et decima et quae ter tibi quinta notatur,<br>
undecimam geminans et quae vicesima quinta est<br>
octavoque manet numero nonumque capessit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>480</FONT><br>
&nbsp;&nbsp;&nbsp;&nbsp;&nbsp;Si te fata sinant, quartam ne selige partem<br>
Centauri; fuge et octavam; sex bisve peractis<br>
octo, bis aut denis, metuendus dicitur aer,<br>
cumque iterum duodena refert aut terna decemque<br>
aut septena quater, vel cum ter dena figurat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>485</FONT><br>
&nbsp;&nbsp;&nbsp;&nbsp;&nbsp;Nec pars optanda est Capricorni septima; nona<br>
consentit decimamque sequens quam tertia signat<br>
et tribus aut una quae te, vicesima, fraudat<br>
quaeve auget quinto numero vel septima fertur.<br>
&nbsp;&nbsp;&nbsp;&nbsp;&nbsp;Pars est prima nocens fundentis semper Aquari,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>489a</FONT><br>
damnanda et decimae succedens prima peractae<br>
tertiaque et quinta et numero quae condita nono est<br>
et post viginti prima et vicesima quinta<br>
cumque illa quartam accumulans vicesima nona.<br>
&nbsp;&nbsp;&nbsp;&nbsp;&nbsp;Tertia per geminos et quinta et septima Pisces,<br>
undecima et decimae metuenda est septima iuncta;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>495</FONT><br>
et quinta in quinos numeros revocata duasque<br>
accipiens ultra summas metuenda feretur.<br>
&nbsp;&nbsp;&nbsp;&nbsp;&nbsp;Hae partes sterilem ducunt et frigore et igni<br>
aera vel sicco vel quod superaverit umor,<br>
si rapidus Mavors ignes iaculatur in illum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>500</FONT><br>
Saturnusve suam glaciem &lt;Phoebeve propinquis<br>
quem trahit a terris rorem&gt; Phoebusve calores.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>501a</FONT><br>
&nbsp;&nbsp;&nbsp;&nbsp;&nbsp;Nec te perceptis signorum cura relinquat<br>
partibus: in tempus quaedam mutantur, et ortu<br>
accipiunt proprias vires ultraque remittunt.<br>
&nbsp;&nbsp;&nbsp;&nbsp;&nbsp;Namque, ubi se summis Aries extollet ab undis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>505</FONT><br>
et cervice prior flexa quam cornibus ibit,<br>
non contenta suo generabit pectora censu<br>
et dabit in praedas animos solvetque pudorem:<br>
tantum audere iuvat. sic ipse in cornua fertur<br>
ut ruat aut vincat. non illos sedibus isdem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>510</FONT><br>
mollia per placidas delectant otia curas,<br>
sed iuvat ignotas semper transire per urbes<br>
scrutarique novum pelagus totius et esse<br>
orbis in hospitio. testis tibi Laniger ipse,<br>
cum vitreum findens auravit vellere pontum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>515</FONT><br>
orbatumque sua Phrixum per fata sorore<br>
Phasidos ad ripas et Colchida tergore vexit.<br>
&nbsp;&nbsp;&nbsp;&nbsp;&nbsp;At, quos prima creant nascentis sidera Tauri,<br>
feminei incedunt. nec longe causa petenda est,<br>
si modo per causas naturam quaerere fas est:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>520</FONT><br>
aversus venit in caelum divesque puellis,<br>
Pleiadum parvo referens glomeramine sidus.<br>
accedunt et ruris opes, propriaque iuvencum<br>
dote per inversos exornat vomere campos.<br>
&nbsp;&nbsp;&nbsp;&nbsp;&nbsp;Sed, Geminos aequa cum profert unda tegitque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>525</FONT><br>
parte, dabit studia et doctas producet ad artes.<br>
nec triste ingenium sed dulci tincta lepore<br>
corda creat, vocisque bonis citharaeque sonantis<br>
instruit, et dotes cantus cum pectore iungit.<br>
&nbsp;&nbsp;&nbsp;&nbsp;&nbsp;At, niger obscura Cancer cum nube feretur,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>530</FONT><br>
qua velut exustus Phoebeis ignibus ignis<br>
deficit et multa fuscat caligine sidus,<br>
lumina deficient partus, geminamque creatis<br>
mortem fata dabunt: se quisque et vivit et effert.<br>
&nbsp;&nbsp;&nbsp;&nbsp;&nbsp;Sicui per summas avidus produxerit undas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>535</FONT><br>
ora Leo et scandat malis hiscentibus orbem,<br>
ille patri natisque reus, quas ceperit ipse,<br>
non legabit opes, censumque immerget in ipso.<br>
tanta fames animumque cibi tam dira cupido<br>
corripit, ut capiat semet nec compleat umquam,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>540</FONT><br>
inque epulas funus revocet pretiumque sepulcri.<br>
&nbsp;&nbsp;&nbsp;&nbsp;&nbsp;Erigone surgens, quae rexit saecula prisca<br>
iustitia rursusque eadem labentia fugit,<br>
alta per imperium tribuit fastigia summum,<br>
rectoremque dabit legum iurisque sacrati&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>545</FONT><br>
sancta pudicitia divorum templa colentem.<br>
&nbsp;&nbsp;&nbsp;&nbsp;&nbsp;Sed, cum autumnales coeperunt surgere Chelae,<br>
felix aequato genitus sub pondere Librae.<br>
iudex examen sistet vitaeque necisque<br>
imponetque iugum terris legesque rogabit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>550</FONT><br>
illum urbes et regna trement nutuque regentur<br>
unius et caeli post terras iura manebunt.<br>
&nbsp;&nbsp;&nbsp;&nbsp;&nbsp;Scorpios extremae cum tollet lumina caudae,<br>
siquis erit stellis tunc suffragantibus ortus,<br>
urbibus augebit terras iunctisque iuvencis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>555</FONT><br>
moenia succinctus curvo describet aratro,<br>
aut sternet positas urbes inque arva reducet<br>
oppida et in domibus maturas reddet aristas.<br>
tanta erit et virtus et cum virtute potestas.<br>
&nbsp;&nbsp;&nbsp;&nbsp;&nbsp;Nec non Arcitenens, prima cum veste resurgit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>560</FONT><br>
pectora clara dabit bello, magnisque triumphis<br>
conspicuum patrias victorem ducet ad arces,<br>
altaque nunc statuet nunc idem moenia vertet.<br>
sed nimium indulgens rebus Fortuna secundis<br>
invidet in facie saevitque asperrima fronti.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>565</FONT><br>
horrendus bello Trebiam Cannasque lacumque<br>
ante fugam tali pensabat imagine victor.<br>
&nbsp;&nbsp;&nbsp;&nbsp;&nbsp;Ultimus in caudae Capricornus acumine summo<br>
militiam in ponto dictat puppisque colendae<br>
dura ministeria et tenui discrimine mortis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>570</FONT><br>
&nbsp;&nbsp;&nbsp;&nbsp;&nbsp;Quod si quem sanctumque velis castumque probumque<br>
hic tibi nascetur cum primus Aquarius exit.<br>
&nbsp;&nbsp;&nbsp;&nbsp;&nbsp;Ne velit et primos animus procedere Pisces,<br>
garrulitas odiosa datur linguaeque venenum<br>
verba maligna novas mutantis semper ad aures&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>575</FONT><br>
criminaque ad populum populi ferre ore bilingui.<br>
nulla fides inerit natis, sed summa libido<br>
ardentem medios animum iubet ire per ignes.<br>
scilicet in piscem sese Cytherea novavit,<br>
cum Babyloniacas summersa profugit in undas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>580</FONT><br>
anguipedem alatos umeros Typhona ferentem,<br>
inseruitque suos squamosis Piscibus ignes.<br>
nec solus fuerit geminis sub Piscibus ortus:<br>
frater erit dulcisve soror, materve duorum.<br>
&nbsp;&nbsp;&nbsp;&nbsp;&nbsp;Nunc age diversis dominantia sidera terris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>585</FONT><br>
percipe. sed summa est rerum referenda figura.<br>
quattuor in partes caeli discribitur orbis,<br>
nascentem lapsumque diem mediosque calores<br>
teque, Helice. totidem venti de partibus isdem<br>
erumpunt secumque gerunt per inania bella.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>590</FONT><br>
asper ab axe ruit Boreas, fugit Eurus ab ortu,<br>
Auster amat medium solem Zephyrusque profectum.<br>
hos inter binae mediis e partibus aurae<br>
exspirant similis mutato nomine flatus.<br>
ipsa natat tellus pelagi lustrata corona&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>595</FONT><br>
cingentis medium liquidis amplexibus orbem,<br>
inque sinus pontum recipit, qui vespere ab atro<br>
admissus dextra Numidas Libyamque calentem<br>
alluit et magnae quondam Carthaginis arces,<br>
litoraque in Syrtes revocans sinuata vadosas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>600</FONT><br>
rursum usque ad Nilum derectis fluctibus exit.<br>
laeva freti caedunt Hispanas aequora gentes<br>
teque in vicinis haerentem, Gallia, terris<br>
Italiaeque urbes dextram sinuantis in undam<br>
usque canes ad, Scylla, tuos avidamque Charybdin.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>605</FONT><br>
hac ubi se primum porta mare fudit, &lt;aperto&gt;<br>
enatat Ionio laxasque vagatur in undas<br>
et, prius ut, laeva se fundens circuit omnem<br>
Italiam, Hadriaco mutatum nomina ponto,<br>
Eridanique bibit fluctus, vetat aequore bellum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>610</FONT><br>
Illyricum, Epirumque lavat claramque Corinthum<br>
et Peloponnesi patulas circumvolat oras;<br>
rursus et in laevum refluit vastoque recessu<br>
Thessaliae fines et Achaica praeterit arva.<br>
hinc penitus iuvenisque freto mersaeque puellae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>615</FONT><br>
truditur invitum, faucesque Propontis aperto<br>
Euxino iniungit ponto Maeotis et undis,<br>
quae tergo coniuncta manet fontemque ministrat.<br>
inde ubi in angustas revocatus navita fauces<br>
Hellespontiacis iterum se fluctibus effert,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>620</FONT><br>
Icarium Aegaeumque secat laevaque nitentis<br>
miratur populos Asiae totidemque tropaea<br>
quot loca et innumeras gentes Taurumque minantem<br>
fluctibus et Cilicum populos Syriamque perustam<br>
ingentique sinu fugientis aequora terras,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>625</FONT><br>
donec in Aegyptum redeunt curvata per undas<br>
litora Niliacis iterum morientia ripis.<br>
haec medium terris circumdat linea pontum<br>
atque his undarum tractum constringit harenis.<br>
mille iacent mediae diffusa per aequora terrae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>630</FONT><br>
Sardiniam in Libyco signant vestigia plantae,<br>
Trinacria Italia tantum praecisa recessit,<br>
adversa Euboicos miratur Graecia montes,<br>
Aegaeis Crete civem sortita Tonantem<br>
Aegyptique Cypros pulsatur fluctibus amnis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>635</FONT><br>
&lt;has praeter terras, celebrat quas maxima fama,&gt;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>635a</FONT><br>
totque minore solo tamen emergentia ponto<br>
litora, inaequalis Cycladas Delonque Rhodonque<br>
Aulidaque et Tenedon vicinaque Corsica terris<br>
litora Sardiniae primumque intrantis in orbem<br>
Oceani victricem Ebusum et Balearica rura,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>640</FONT><br>
innumeri surgunt scopuli montesque per altum.<br>
&nbsp;&nbsp;&nbsp;&nbsp;&nbsp;Nec tantum ex una pontus sibi parte reclusit<br>
faucibus abruptis orbem; nam litora plura<br>
impulit oceano Phorcys, sed montibus altis<br>
est vetitus totam ne vinceret aequore terram.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>645</FONT><br>
namque inter borean ortumque aestate nitentem<br>
in longum angusto penetrabilis aequore fluctus<br>
pervenit et patulis tum demum funditur arvis<br>
Caspiaque Euxini similis facit aequora ponti.<br>
altera sub medium solem duo bella perinde&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>650</FONT><br>
intulit Oceanus terris. nam Persica fluctus<br>
arva tenet, titulum pelagi praedatus ab isdem<br>
quae rigat ipse locis, latoque infunditur orbe.<br>
nec procul in mollis Arabas terramque ferentem<br>
delicias variaeque novos radicis odores&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>655</FONT><br>
leniter affundit gemmantia litora pontus,<br>
et terrae mare nomen habet. media illa duobus<br>
&nbsp;&nbsp;&nbsp;&nbsp;&nbsp;*&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>657a</FONT><br>
quondam Carthago regnum sortita sub armis,<br>
ignibus Alpinas cum contudit Hannibal arces,<br>
fecit et aeternum Trebiam Cannasque sepulcris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>660</FONT><br>
obruit et Libyam Latias infudit in urbes.<br>
huc varias pestes diversaque monstra ferarum<br>
congessit bellis natura infesta futuris.<br>
horrendos angues habitataque membra veneno<br>
et mortis pastu viventia, crimina terrae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>665</FONT><br>
et vastos elephantas habet, saevosque leones<br>
in poenas fecunda suas parit horrida tellus<br>
et portentosos cercopum ludit in ortus<br>
ac sterili peior siccas infestat harenas,<br>
donec ad Aegypti ponat sua iura colonos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>670</FONT><br>
inde Asiae populi divesque per omnia tellus:<br>
auratique fluunt amnes gemmisque relucet<br>
pontus, odoratae spirant medicamina silvae:<br>
India notitia maior, Parthique vel orbis<br>
alter, et in caelum surgentis moenia Tauri&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>675</FONT><br>
totque illum circa diverso nomine gentes<br>
ad Tanain Scythicis dirimentem fluctibus orbes<br>
Maeotisque lacus Euxinique aspera ponti.<br>
[aequora et extremum Propontidos Hellespontum]<br>
hanc Asiae metam posuit natura potentis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>680</FONT><br>
quod superest Europa tenet, quae prima natantem<br>
fluctibus excepitque Iovem taurumque resolvit,<br>
ponere passa suos ignes, onerique iugavit.<br>
ille puellari donavit nomine litus<br>
et monumenta sui titulo sacravit amoris.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>685</FONT><br>
maxima terra viris et fecundissima doctis<br>
artibus: in regnum florentes oris Athenae;<br>
Sparta manu, Thebae divis, et rege vel uno<br>
princeps Pella domus, Troiani gratia belli;<br>
Thessalia Epirosque potens vicinaque ripa&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>690</FONT><br>
Illyris, et Thrace Martem sortita colonum,<br>
et stupefacta suos inter Germania partus;<br>
Gallia per census, Hispania maxima bellis;<br>
Italia in summa, quam rerum maxima Roma<br>
imposuit terris caeloque adiungitur ipsa.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>695</FONT><br>
&nbsp;&nbsp;&nbsp;&nbsp;&nbsp;Hos erit in fines orbis pontusque vocandus,<br>
quem deus in partes per singula dividit astra<br>
ac sua cuique dedit tutelae regna per orbem<br>
et proprias gentes atque urbes addidit altas,<br>
in quibus assererent praestantis sidera vires.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>700</FONT><br>
ac, velut humana est signis discripta figura,<br>
et, quamquam communis eat tutela per omne<br>
corpus, et in proprium divisis artubus exit<br>
(namque Aries capiti, Taurus cervicibus haeret,<br>
bracchia sub Geminis censentur, pectora Cancro,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>705</FONT><br>
te scapulae, Nemeaee, vocant teque ilia, Virgo,<br>
Libra colit clunes et Scorpios inguine regnat,<br>
et femina Arcitenens, genua et Capricornus amavit,<br>
cruraque defendit Iuvenis, vestigia Pisces),<br>
sic alias aliud terras sibi vindicat astrum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>710</FONT><br>
&nbsp;&nbsp;&nbsp;&nbsp;&nbsp;Idcirco in varias leges variasque figuras<br>
dispositum genus est hominum, proprioque colore<br>
formantur gentes, sociataque iura per artus<br>
materiamque parem privato foedere signant.<br>
flava per ingentis surgit Germania partus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>715</FONT><br>
Gallia vicino minus est infecta rubore,<br>
asperior solidos Hispania contrahit artus.<br>
Martia Romanis urbis pater induit ora<br>
Gradivumque Venus miscens bene temperat artus,<br>
perque coloratas subtilis Graecia gentes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>720</FONT><br>
gymnasium praefert vultu fortisque palaestras,<br>
et Syriam produnt torti per tempora crines.<br>
Aethiopes maculant orbem tenebrisque figurant<br>
perfusas hominum gentes; minus India tostos<br>
progenerat;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>725a</FONT><br>
tellusque natans Aegyptia Nilo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>726b</FONT><br>
lenius irriguis infuscat corpora campis<br>
iam propior&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>726a</FONT><br>
mediumque facit moderata tenorem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>725b</FONT><br>
Phoebus harenosis Afrorum pulvere terris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>728</FONT><br>
exsiccat populos, et Mauretania nomen<br>
oris habet titulumque suo fert ipsa colore.<br>
adde sonos totidem vocum, totidem insere linguas<br>
et mores pro sorte paris ritusque locorum;<br>
adde genus proprium simili sub semine frugum<br>
et Cererem varia redeuntem messe per urbes<br>
nec paribus siliquas referentem viribus omnis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>735</FONT><br>
nec te, Bacche, pari donantem munere terras<br>
atque alias aliis fundentem collibus uvas,<br>
cinnama nec totis passim nascentia campis;<br>
diversas pecudum facies propriasque ferarum<br>
et duplici clausos elephantas carcere terrae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>740</FONT><br>
quot partes orbis, totidem sub partibus orbes,<br>
ut certis discripta nitent regionibus astra<br>
perfunduntque suo subiectas aere gentes.<br>
&nbsp;&nbsp;&nbsp;&nbsp;&nbsp;Laniger in medio sortitus sidera mundo,<br>
&lt;lance ubi sol aequa pensat noctemque diemque&gt;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>744a</FONT><br>
Cancrum inter gelidumque &lt;Caprum&gt; per tempora veris,<br>
asserit in vires pontum quem vicerat ipse,<br>
virgine delapsa cum fratrem ad litora vexit<br>
et minui deflevit onus dorsumque levari.<br>
illum etiam venerata colit vicina Propontis<br>
et Syriae gentes et laxo Persis amictu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>750</FONT><br>
vestibus ipsa suis haerens Nilusque tumescens<br>
in Cancrum et tellus Aegypti iussa natare.<br>
Taurus habet Scythiae montes Asiamque potentem<br>
et mollis Arabas, silvarum ditia regna.<br>
Euxinus Scythicos pontus sinuatus in arcus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>755</FONT><br>
sub Geminis te, Phoebe, colit; vos Thracia, fratres,<br>
ultimus et sola vos tranans colit Indica Ganges.<br>
ardent Aethiopes Cancro, cui plurimus ignis:<br>
hoc color ipse docet. Phrygia, Nemeaee, potiris<br>
Idaeae matris famulus regnoque feroci&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>760</FONT><br>
Cappadocum Armeniaeque iugis; Bithynia dives<br>
te colit et Macetum tellus, quae vicerat orbem.<br>
Virgine sub casta felix terraque marique<br>
est Rhodos, hospitium recturi principis orbem,<br>
tumque domus vere Solis, cui tota sacrata est,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>765</FONT><br>
cum caperet lumen magni sub Caesare mundi;<br>
Ioniae quoque sunt urbes et Dorica rura,<br>
Arcades antiqui celebrataque Caria fama.<br>
quod potius colat Italiam, si seligat, astrum<br>
quam quod cuncta regit, quod rerum pondera novit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>770</FONT><br>
designat summas et iniquum separat aequo,<br>
tempora quo pendent, coeunt quo noxque diesque?<br>
Hesperiam sua Libra tenet, qua condita Roma<br>
orbis et imperium retinet discrimina rerum,<br>
lancibus et positas gentes tollitque premitque,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>775</FONT><br>
qua genitus Caesar melius nunc condidit urbem<br>
et propriis frenat pendentem nutibus orbem.<br>
inferius victae sidus Carthaginis arces<br>
et Libyam Aegyptique latus donataque rura<br>
Cyrenes lacrimis radicis Scorpios acris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>780</FONT><br>
eligit, Italiaeque tamen respectat ad undas<br>
Sardiniamque tenet fusasque per aequora terras.<br>
Cnosia Centauro tellus circumdata ponto<br>
paret, et in geminum Minois filius astrum<br>
ipse venit geminus. celeris hinc Creta sagittas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>785</FONT><br>
asserit intentosque imitatur sideris arcus.<br>
insula Trinacriae fluitantem ad iura sororem<br>
subsequitur Triviae sub eodem condita signo,<br>
proximaque Italiae tenui divisa profundo<br>
ora paris sequitur leges nec sidere rupta est.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>790</FONT><br>
tu, Capricorne, regis quidquid sub sole cadente<br>
est positum gelidamque Helicen quod tangit ab illo,<br>
Hispanas gentes et quot fert Gallia dives;<br>
teque feris dignam tantum, Germania, matrem<br>
asserit ambiguum sidus terraeque marisque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>795</FONT><br>
aestibus assiduis pontum terrasque sequentem.<br>
sed Iuvenis nudos formatus mollior artus<br>
Aegyptum ad tepidam Tyriasque recedit &lt;in arces&gt;<br>
et Cilicum gentes vicinaque Caribus arva.<br>
Piscibus Euphrates datus est, ubi &lt;ab&gt; his ope sumpta&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>800</FONT><br>
cum fugeret Typhona Venus subsedit in undis,<br>
et Tigris et rubri radiantia litora ponti.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>806</FONT><br>
magna iacet tellus magnis circumdata ripis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>802</FONT><br>
Parthis et &lt;a&gt; Parthis domitae per saecula gentes,<br>
Bactraque &lt;et&gt; Aethiopes, Babylon et Susa Ninosque,<br>
nominaque innumeris vix complectenda figuris.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>805</FONT><br>
&nbsp;&nbsp;&nbsp;&nbsp;&nbsp;Sic divisa manet tellus per sidera cuncta,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>807</FONT><br>
e quibus in proprias partes sunt iura trahenda;<br>
namque eadem, quae sunt signis, commercia servant,<br>
utque illa inter se coeunt odioque repugnant,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>810</FONT><br>
nunc adversa polo, nunc et coniuncta trigono,<br>
quaeque alia in varios affectus causa gubernat,<br>
sic terrae terris respondent, urbibus urbes,<br>
litora litoribus, regnis contraria regna;<br>
sic erit et sedes fugienda petendaque cuique,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>815</FONT><br>
sic speranda fides, sic et metuenda pericla,<br>
ut genus in terram caelo descendit ab alto.<br>
&nbsp;&nbsp;&nbsp;&nbsp;&nbsp;Percipe nunc etiam quae sint ecliptica Graio<br>
nomine, quod certos quasi delassata per annos<br>
non numquam cessant sterili torpentia motu.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>820</FONT><br>
scilicet immenso nihil est aequale sub aevo<br>
perpetuosque tenet flores unumque tenorem,<br>
mutantur sed cuncta die variantque per annos;<br>
et fecunda suis absistunt frugibus arva<br>
continuosque negant partus effeta creando,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>825</FONT><br>
rursus quae fuerant steriles ad semina terrae<br>
post nova sufficiunt nullo mandante tributa.<br>
concutitur tellus validis compagibus haerens<br>
subducitque solum pedibus; natat orbis in ipso<br>
et vomit Oceanus pontum sitiensque resorbet&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>830</FONT><br>
nec sese ipse capit. sic quondam merserat urbes,<br>
humani generis cum solus constitit heres<br>
Deucalion scopuloque orbem possedit in uno.<br>
nec non, cum patrias Phaethon temptavit habenas,<br>
arserunt gentes timuitque incendia caelum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>835</FONT><br>
fugeruntque novas ardentia sidera flammas<br>
atque uno metuit condi natura sepulcro.<br>
in tantum longo mutantur tempore cuncta<br>
atque iterum in semet redeunt. sic tempore certo<br>
signa quoque amittunt vires sumuntque receptas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>840</FONT><br>
causa patet, quod, Luna quibus defecit in astris<br>
orba sui fratris noctisque immersa tenebris,<br>
cum medius Phoebi radios intercipit orbis<br>
nec trahit assuetum quo fulget Delia lumen,<br>
haec quoque signa suo pariter cum sidere languent&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>845</FONT><br>
incurvata simul solitoque exempta vigori<br>
et velut elatam Phoeben in funere lugent.<br>
ipsa docet titulo se causa: ecliptica signa<br>
dixere antiqui. pariter sed bina laborant,<br>
nec vicina loco sed quae contraria fulgent,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>850</FONT><br>
sicut Luna suo tum tantum deficit orbe<br>
cum Phoebum adversis currentem non videt astris.<br>
nec tamen aequali languescunt tempore cuncta,<br>
sed modo in affectus totus producitur annus,<br>
nunc brevius lassata manent, nunc longius astra&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>855</FONT><br>
exceduntque suo Phoebeia tempora casu.<br>
atque, ubi perfectum est spatium quod cuique dicatur<br>
impleruntque suos certa statione labores<br>
bina per adversum caelum fulgentia signa,<br>
tum vice bina labant ipsis haerentia casus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>860</FONT><br>
quae prius in terras veniunt terrasque relinquunt,<br>
sidereo non ut pugnet contrarius orbi<br>
sed, qua mundus agit cursus, inclinet et ipse,<br>
amissasque negant vires, nec munera tanta<br>
nec similis reddunt noxas. locus omnia vertit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>865</FONT><br>
&nbsp;&nbsp;&nbsp;&nbsp;&nbsp;Sed quid tam tenui prodest ratione nitentem<br>
scrutari mundum, si mens sua cuique repugnat<br>
spemque timor tollit prohibetque a limine caeli?<br>
'conditur en' inquit 'vasto natura recessu<br>
mortalisque fugit visus et pectora nostra,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>870</FONT><br>
nec prodesse potest quod fatis cuncta reguntur,<br>
cum fatum nulla possit ratione videri.'<br>
quid iuvat in semet sua per convicia ferri<br>
et fraudare bonis, quae nec deus invidet ipse,<br>
quosque dedit natura oculos deponere mentis?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>875</FONT><br>
perspicimus caelum, cur non et munera caeli?<br>
&lt;mens humana potest propria discedere sede&gt;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>876a</FONT><br>
inque ipsos penitus mundi descendere census<br>
seminibusque suis tantam componere molem<br>
et partum caeli sua per nutricia ferre<br>
extremumque sequi pontum terraeque subire&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>880</FONT><br>
pendentis tractus et toto vivere in orbe.<br>
[quanta et pars superet rationem discere noctis]<br>
iam nusquam natura latet; pervidimus omnem<br>
et capto potimur mundo nostrumque parentem<br>
pars sua perspicimus genitique accedimus astris.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>885</FONT><br>
an dubium est habitare deum sub pectore nostro<br>
in caelumque redire animas caeloque venire,<br>
utque sit ex omni constructus corpore mundus<br>
aeris atque ignis summi terraeque marisque<br>
hospitium menti totum quae infusa gubernet,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>890</FONT><br>
sic esse in nobis terrenae corpora sortis<br>
sanguineasque animas animo, qui cuncta gubernat<br>
dispensatque hominem? quid mirum, noscere mundum<br>
si possunt homines, quibus est et mundus in ipsis<br>
exemplumque dei quisque est in imagine parva?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>895</FONT><br>
an cuiquam genitos, nisi caelo, credere fas est<br>
esse homines? proiecta iacent animalia cuncta<br>
in terra vel mersa vadis, vel in aere pendent,<br>
omnibus una quies venter&lt;que Venusque voluptas,<br>
mole valens sola corpus&gt; censumque per artus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>899a</FONT><br>
et, quia consilium non est, et lingua remissa.<br>
unus &lt;in&gt; inspectus rerum viresque loquendi<br>
ingeniumque capax variasque educitur artes<br>
hic partus, qui cuncta regit: secessit in urbes,<br>
edomuit terram ad fruges, animalia cepit<br>
imposuitque viam ponto, stetit unus in arcem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>905</FONT><br>
erectus capitis victorque ad sidera mittit<br>
sidereos oculos propiusque aspectat Olympum<br>
inquiritque Iovem; nec sola fronte deorum<br>
contentus manet, et caelum scrutatur in alvo<br>
cognatumque sequens corpus se quaerit in astris.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>910</FONT><br>
huic in tanta fidem petimus, quam saepe volucres<br>
accipiunt trepidaeque suo sub pectore fibrae.<br>
an minus est sacris rationem ducere signis<br>
quam pecudum mortes aviumque attendere cantus?<br>
atque ideo faciem caeli non invidet orbi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>915</FONT><br>
ipse deus vultusque suos corpusque recludit<br>
volvendo semper seque ipsum inculcat et offert,<br>
ut bene cognosci possit doceatque videntis,<br>
qualis eat, cogatque suas attendere leges.<br>
ipse vocat nostros animos ad sidera mundus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>920</FONT><br>
nec patitur, quia non condit, sua iura latere.<br>
quis putet esse nefas nosci, quod cernere fas est?<br>
nec contemne tuas quasi parvo in pectore vires:<br>
quod valet, immensum est. sic auri pondera parvi<br>
exsuperant pretio numerosos aeris acervos;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>925</FONT><br>
sic adamas, punctum lapidis, pretiosior auro est;<br>
parvula sic totum pervisit pupula caelum,<br>
quoque vident oculi minimum est, cum maxima cernant;<br>
sic animi sedes tenui sub corde locata<br>
per totum angusto regnat de limite corpus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font size=2>930</FONT><br>
materiae ne quaere modum, sed perspice vires,<br>
quas ratio, non pondus, habet: ratio omnia vincit.<br>
ne dubites homini divinos credere visus,<br>
iam facit ipse deos mittitque ad sidera numen,<br>
maius et Augusto crescet sub principe caelum.
</p>

<p class=border></P>

<p>
<table border=0 cellspacing=15 cellpadding=0 align=Center>
<tr>
	<td><a href="manilius.html">Manilius</A>
	<td><a href="misc.html">The Miscellany</A>
	<td><a href="index.html">The Latin Library</A>
	<td><a href="classics.html">The Classics Page</A>
</TABLE>
</p>
</BODY></HTML>