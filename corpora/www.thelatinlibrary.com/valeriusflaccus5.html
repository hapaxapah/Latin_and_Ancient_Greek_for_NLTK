<html>
	<head>
		<title>
			Valerius Flaccus: Liber V
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>VALERI FLACCI ARGONAVTICA LIBER V
</p>

<p class=border></P>

<p>Altera lux haud laeta viris emersit Olympo:<BR>
Argolicus morbis fatisque rapacibus Idmon<BR>
labitur extremi sibi tum non inscius aevi.<BR>
at memor Aesonides nimium iam vera locuti<BR>
Phineos hinc alios rapto pavet Idmone luctus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><BR>
tum comiti pia iusta tulit caelataque multa<BR>
arte Dolionii donat velamina regis,<BR>
hospes humum sedemque Lycus. flens arma revellit<BR>
Idmonis e celsa Mopsus rate. robora caedunt<BR>
pars silvis portantque arae, pars auguris alba&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><BR>
fronde &lt;caput&gt; vittisque ligant positumque feretro<BR>
congemuere; dies simul et suus admonet omnes.<BR>
&nbsp;&nbsp;&nbsp;&nbsp;&nbsp;&nbsp;Ecce inter lacrimas interque extrema virorum<BR>
munera, quem cursus penes imperiumque carinae,<BR>
Tiphyn agit violenta lues cunctique pavore&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><BR>
attoniti fundunt maestas ad sidera voces:<BR>
'arquipotens adverte, precor, nunc denique Apollo!<BR>
hoc, pater, hoc nobis refove caput, ulla laboris<BR>
si nostri te cura movet, qui cardine summo<BR>
vertitur atque omnis manibus nunc pendet ab unis!'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><BR>
dicta dabant ventis nec debita fata movebant.<BR>
qualem praecipiti gravidum iam sorte parentem<BR>
natorum flet parva manus trepidique precantur<BR>
duret ut invalidis et adhuc genitoris egenis,<BR>
haud aliter socii supremo in tempore Tiphyn&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25</span><BR>
ante alios superesse volunt. mors frigida contra<BR>
urget et ille recens oculis intervolat Idmon.<BR>
exanimum frustra Minyae clamore morantur<BR>
avellique negant: vix membra rigentia tandem<BR>
imposuere rogo lacrimasque et munera flammis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</span><BR>
vana ferunt, crescit donis feralis acervus.<BR>
ut vero amplexus fessi rupere supremos<BR>
et rapidae sonuere faces, tunc ipsa cremari<BR>
visa ratis medioque viros deponere ponto.<BR>
non tulit Aesonius geminis flagrantia cernens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">35</span><BR>
corpora cara rogis, sed pectore ductor ab imo<BR>
talia voce gemit: 'quid tantum infensa repente<BR>
numina? quas nostri poenas meruere labores?<BR>
bina (nefas) toto pariter mihi funera surgunt<BR>
litore. magna adeo comitum numerosaque pubes?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">40</span><BR>
aut socios rapit atra dies aut ipse relinquo<BR>
sontibus impulsus Furiis. ubi Tiphys? ubi Idmon<BR>
fata canens? ubi monstriferae par ille novercae?<BR>
te sine, Thespiade, nos ulla movebimus ultra<BR>
aequora? nec summa speculantem puppe videbo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">45</span><BR>
Pleiadumque globos et agentes noctibus Arctos?<BR>
cui Minyas caramque ratem, cui sidera tradis?<BR>
carpere securas quis iam iubet Aesona noctes?<BR>
hoc labor, hoc dulci totiens fraudata sopore<BR>
lumina et admotis nimium mens anxia Colchis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">50</span><BR>
profuit? heu quantum Phasis, quantum Aea recessit!<BR>
nunc quoque, si tenui superant in imagine curae,<BR>
adsis umbra, precor, venturi praescia caeli<BR>
rectoremque tuae moneas ratis.' haec ubi fatus,<BR>
sola virum flammis vidit labentibus ossa.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">55</span><BR>
'quod tamen externis unum solamen in oris<BR>
restat,' ait 'caras humus haec non dividat umbras<BR>
ossaque nec tumulo nec separe contegat urna,<BR>
sed simul, ut iunctis venistis in aequora fatis.'<BR>
haud mora, reliquias socii defletaque miscent&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">60</span><BR>
nomina. tum vivo frondens e caespite tellus<BR>
aggeritur cinerem Lyco commendat Iason.<BR>
&nbsp;&nbsp;&nbsp;&nbsp;&nbsp;&nbsp;Maesti omnes dubiique, ratem fidissima cuius<BR>
dextra regat. simul Ancaeus sollersque petebat<BR>
Nauplius. Erginum fato vocat ipsa monenti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">65</span><BR>
quercus et ad tonsas victi rediere magistri.<BR>
ac velut i&lt;lle&gt;, gregis cessit cui regia, taurus<BR>
fertur ovans, hunc omnis honos, hunc omnis in unum<BR>
transit amor. primo laetus sic tempore rector<BR>
ingreditur cursus. etenim dat candida certam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">70</span><BR>
nox Helicen. iam prora fretum commoverat et iam<BR>
puppe sedes &lt; . . &gt; dimiserat ancora terras.<BR>
&nbsp;&nbsp;&nbsp;&nbsp;&nbsp;&nbsp;Inde premente noto tristes Acherusidos oras<BR>
praeterit et festa vulgatum nocte Lyaei<BR>
Callichoron. nec vana fides: his Bacchus in undis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">75</span><BR>
abluit eoo rorantes sanguine thyrsos.<BR>
illum post acies rubrique novissima claustra<BR>
aequoris hic resides thiasos, hic aera moventem<BR>
udaque pampinea nectentem cornua vitta<BR>
nunc etiam meministis, aquae, Boeotia qualem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">80</span><BR>
Thyias et infelix cuperet vidisse Cithaeron.<BR>
&nbsp;&nbsp;&nbsp;&nbsp;&nbsp;&nbsp;Fama per extremos quin iam volat improba manes<BR>
interea et magnis natorum laudibus implet,<BR>
addita &lt;ia&gt;mque fretis repetens freta iamque patentes<BR>
Cyaneas. ardent avidos attollere vultus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">85</span><BR>
quos pietas vel tangit adhuc quos aemula virtus.<BR>
fata immota manent; unum, qui litore in illo<BR>
conditus, ad carae mittunt spectacula turbae.<BR>
it Sthenelus. qualem Mavortia vidit Amazon<BR>
cumque suis comitem Alcides ut condidit armis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">90</span><BR>
talis ab aequorei consurgens aggere busti<BR>
emicuit. fulsere undae, sol magnus ut orbem<BR>
tolleret aut nubem quater&lt;et&gt; polus. atque ea vixdum<BR>
visa viris atra nox protinus abstulit umbra.<BR>
ille dolens altum repetit chaos. omina Mopsus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">95</span><BR>
dum stupet, in prima tumulum procul aspicit acta<BR>
obnubensque caput cineri dat vina vocato.<BR>
carmina quin etiam visos placantia manes<BR>
Odrysius dux rite movet mixtoque sonantem<BR>
percutit ore lyram nomenque relinquit harenis.<span style="font-size: 80%;">100</span><BR>
&nbsp;&nbsp;&nbsp;&nbsp;&nbsp;&nbsp;Altius hinc ventos recipit ratis ac fugit omne<BR>
Crobiali latus et fatis tibi, Tiphy, negatum<BR>
Parthenium, ante alios Triviae qui creditur amnis<BR>
fidus et Inopi materna gratior unda.<BR>
mox etiam Cromnae iuga pallentem&lt;que&gt; Cytoron&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">105</span><BR>
te cita penitus condunt, Erythia, carina.<BR>
iamque reducebat noctem polus: alta Carambis<BR>
raditur et magnae pelago tremit umbra Sinopes.<BR>
Assyrios complexa sinus stat opima Sinope,<BR>
nympha prius blandosque Iovis quae luserat ignes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">110</span><BR>
caelicolis immota procis: deceptus amatae<BR>
fraude deae nec solus Halys nec solus Apollo.<BR>
&nbsp;&nbsp;&nbsp;&nbsp;&nbsp;&nbsp;Addidit hic casu comites fortuna benigno<BR>
Autolycum Phlogiumque et Deileonta, secutos<BR>
Herculis arma viros. vagus hos ibi fixerat error.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">115</span><BR>
ut Graiam videre manum puppemque Pelasgam<BR>
prima ruunt celeres ad litora seque precantur<BR>
accipiant socios. nova dux accedere gaudet<BR>
nomina desertos et iam sibi currere remos.<BR>
transit Halys longisque fluens anfractibus Iris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">120</span><BR>
saevaque Thermodon medio sale murmura volvens,<BR>
Gradivo sacer et spoliis ditissimus amnis,<BR>
donat equos, donat votas cui virgo secures<BR>
cum redit ingenti per Caspia claustra triumpho<BR>
Massageten Medumque trahens. est vera propago&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">125</span><BR>
sanguinis, est ollis genitor deus. hinc magis alta<BR>
Haemonidae petere et monitus non temnere Phinei.<BR>
ipse autem comitum conversus ad ora novorum<BR>
'vos mihi nunc pugnas' ait 'et victricia' ductor<BR>
'Herculis arma mei vestrasque in litore Martis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">130</span><BR>
interea memorate manus.' sic fatus et aegro<BR>
corde silens audit currus bellique labores<BR>
virginei, exciderit frenis quae prima remissis,<BR>
semianimem patrius quam sanguine vexerit amnis,<BR>
quae pelta latus atque umeros nudata pharetris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">135</span><BR>
fugerit, Herculeae mox vulnere prensa sagittae,<BR>
utque securigeras stimulaverit Ira catervas<BR>
fleturusque pater, quantus duce terror in ipsa,<BR>
qui furor in signis, quo balteus arserit auro.<BR>
&nbsp;&nbsp;&nbsp;&nbsp;&nbsp;&nbsp;Nocte sub extrema clausis telluris ab antris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">140</span><BR>
pervigil auditur Chalybum labor: arma fatigant<BR>
ruricolae, Gradive, tui; sonat illa creatrix<BR>
prima manus belli, terras crudelis in omnes.<BR>
nam prius ignoti quam dura cubilia ferri<BR>
eruerent ensesque darent, Odia aegra sine armis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">145</span><BR>
errabant Iraeque inopes et segnis Erinys.<BR>
inde Genetaei rupem Iovis, hinc Tibarenum<BR>
dant virides post terga lacus, ubi deside mitra<BR>
feta ligat partuque virum fovet ipsa soluto.<BR>
vos quoque non notae mirati vela carinae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">150</span><BR>
Mossynoeci, et vos stabulis, Macrones, ab altis<BR>
Byzeresque vagi Philyraeque a nomine dicta<BR>
litora, quae cornu pepulit Saturnus equino.<BR>
&nbsp;&nbsp;&nbsp;&nbsp;&nbsp;&nbsp;Ultimus inde sinus saevumque cubile Promethei<BR>
cernitur, in gelidas consurgens Caucasus Arctos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">155</span><BR>
ille etiam Alciden Titania fata morantem<BR>
attulerat tum forte dies iamque aspera nisu<BR>
undique convellens veteris cum strage pruinae<BR>
vincula prensa manu saxis abduxerat imis<BR>
arduus et laevo gravior pede. consonat ingens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">160</span><BR>
Caucasus et summo pariter cum monte secutae<BR>
incubuere trabes abductaque flumina ponto.<BR>
fit fragor, aetherias ceu Iuppiter arduus arces<BR>
impulerit imas manus aut Neptunia terras.<BR>
horruit immensum Ponti latus, horruit omnis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">165</span><BR>
Armeniae praetentus Hiber penitusque recusso<BR>
aequore Cyaneas Minyae timuere relictas.<BR>
tum gemitu propiore chalybs densusque revulsis<BR>
rupibus audiri montis labor et grave Titan<BR>
vociferans, fixos scopulis dum vellitur artus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">170</span><BR>
contra autem ignari (quis enim nunc credat in illis<BR>
montibus Alciden dimissave vota retemptet?)<BR>
pergere iter socii. tantum mirantur ab alto<BR>
litora discussa sterni nive ruptaque saxa<BR>
et simul ingentem moribundae desuper umbram&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">175</span><BR>
alitis atque atris rorantes imbribus auras.<BR>
&nbsp;&nbsp;&nbsp;&nbsp;&nbsp;&nbsp;Sol propius flammabat aquas extremaque fessis<BR>
coeperat optatos iam lux ostendere Colchos,<BR>
magnus ubi adversum spumanti Phasis in aequor<BR>
ore ruit. cuncti pariter loca debita noscunt&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">180</span><BR>
signaque commemorant emensasque ordine gentes<BR>
dantque ratem fluvio. simul aethere plena corusco<BR>
Pallas et alipedum Iuno iuga sistit equorum.<BR>
&nbsp;&nbsp;&nbsp;&nbsp;&nbsp;&nbsp;Ac dum prima gravi ductor subit ostia pulsu<BR>
populeos flexus tumulumque virentia supra&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">185</span><BR>
flumina cognati medio videt aggere Phrixi,<BR>
quem comes infelix Pario de marmore iuxta<BR>
stat soror, hinc saevae formidine maesta novercae,<BR>
inde maris, pecudique timens imponere palmas.<BR>
sistere tum socios iubet atque hinc prima ligari&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">190</span><BR>
vincula, ceu Pagasas patriumque intraverit amnem.<BR>
ipse gravi patera sacri libamina Bacchi<BR>
rite ferens umbram vocat et sic fatur ad aras:<BR>
'per genus atque pares tecum mihi, Phrixe, labores,<BR>
tu precor orsa regas meque his tuteris in oris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">195</span><BR>
tot freta, tot ~durae properanti~ sidera passum.<BR>
Phrixe, fave et patrias &lt; . . . &gt; reminiscere terras.<BR>
tu quoque nunc, tumulo nequiquam condita inani,<BR>
adnue, diva maris, numeroque accede tuorum.<BR>
quando egomet rursus per te vehar? aurea quando&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">200</span><BR>
Seston et infaustos agnoscent vellera fluctus?<BR>
vos etiam, silvae, vos, Colchidos hospitis orae,<BR>
pandite dives ubi pellis micet arbore sacra.<BR>
tunc tibi, fecundi proles Iovis, orte nivali<BR>
Arcados axe deae, fluvio modo, Phasi, quieto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">205</span><BR>
Palladiam patiare ratem. nec dona nec arae<BR>
defuerint tellure mea: veneranda fluentis<BR>
effigies te, Phasi, manet, quam magnus Enipeus<BR>
et pater aurato quantus iacet Inachus antro.'<BR>
dixerat atque illi dextra sine versa magistri&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">210</span><BR>
protinus in proram rediit ratis omine certo<BR>
fluminis os pontumque tuens. 'promittis ut ecce<BR>
utque vocas, revehemur!' ait. sic deinde precatus<BR>
arma iubet celsa socios depromere puppe.<BR>
dona dehinc Bacchi casusque ut firmet in omnes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">215</span><BR>
rapta Ceres viridesque premunt longo ordine ripas.<BR>
&nbsp;&nbsp;&nbsp;&nbsp;&nbsp;&nbsp;Incipe nunc cantus alios, dea, visaque vobis<BR>
Thessalici da bella ducis. non mens mihi, non haec<BR>
ora satis. ventum ad furias infandaque natae<BR>
foedera et horrenda trepidam sub virgine puppem;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">220</span><BR>
impia monstriferis surgunt iam proelia campis.<BR>
ante dolos, ante infidi tamen exsequar astus<BR>
Soligenae falli meriti meritique relinqui,<BR>
inde canens: Scythica senior iam Solis in urbe<BR>
fata laborati Phrixus compleverat aevi.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">225</span><BR>
illius extremo sub funere mira repente<BR>
flamma poli magnoque aries apparuit astro<BR>
aequora cuncta movens. at vellera Martis in umbra<BR>
ipse sui Phrixus monumentum insigne pericli<BR>
liquerat ardenti quercum complexa metallo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">230</span><BR>
quondam etiam tacitae visus per tempora noctis<BR>
effigie vasta socerumque exterruit ingens<BR>
prodita vox: '&lt;o&gt; qui patria tellure fugatum<BR>
quaerentemque domos his me considere passus<BR>
sedibus, oblata generum mox prole petisti,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">235</span><BR>
tunc tibi regnorum labes luctusque supersunt<BR>
rapta soporato fuerint cum vellera luco.<BR>
praeterea infernae quae nunc sacrata Dianae<BR>
fert castos Medea choros, quemcumque procorum<BR>
pacta petat, maneat regnis ne virgo paternis.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">240</span><BR>
dixit et admota pariter fatalia visus<BR>
tradere terga manu, tum falso fusus ab auro<BR>
currere per summi fulgor laquearia tecti.<BR>
membra toris rapit ille tremens patriumque precatur<BR>
numen et eoo surgentes litore currus:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">245</span><BR>
'haec tibi fatorum, genitor, tutela meorum,<BR>
omnituens, tua nunc terris, tua lumina toto<BR>
sparge mari. seu nostra dolos molitur opertos<BR>
sive externa manus, primus mihi nuntius esto.<BR>
tu quoque, sacrata rutilant cui vellera quercu,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">250</span><BR>
excubias, Gradive, tene. praesentia luco<BR>
arma tubaeque sonent, vox et tua noctibus exstet.'<BR>
vix ea, Caucaseis cum lapsus montibus anguis<BR>
haud sine mente dei spiris nemus omne refusis<BR>
implicuit Graiumque procul respexit ad orbem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">255</span><BR>
ergo omnes prohibere minas praedictaque Phrixi<BR>
invigilat, plena necdum Medea iuventa<BR>
adnuitur thalamis Albani virgo tyranni.<BR>
&nbsp;&nbsp;&nbsp;&nbsp;&nbsp;&nbsp;Interea auguriis monstrisque minacibus urbem<BR>
territat ante monens semper deus et data seri&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">260</span><BR>
signa mali, reddi iubet exitiale sacerdos<BR>
vellus et Haemoniis infaustum mittere terris.<BR>
contra Sole satus Phrixi praecepta volutans<BR>
aegro corde negat nec vulgi cura tyranno<BR>
dum sua sit modo tuta salus. tunc ordine regi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">265</span><BR>
proximus et frater materno sanguine Perses<BR>
increpitare virum, sequitur duce turba reperto.<BR>
ille furens ira solio se proripit alto<BR>
praecipitatque patres ipsumque ut talibus ausis<BR>
spem sibi iam rerum vulgi levitate serentem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">270</span><BR>
ense petit. rapit inde fugam crudelia Perses<BR>
signa gerens omnemque quatit rumoribus Arcton.<BR>
iamque aderat magnis regum cum milibus urbi<BR>
primaque in adversos frustratus proelia muros<BR>
constiterat. datus et sociis utrimque cremandis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">275</span><BR>
ille dies alterque dies, cum Marte remisso<BR>
debitus Aeaeis dux Thessalus adpulit oris.<BR>
&nbsp;&nbsp;&nbsp;&nbsp;&nbsp;&nbsp;Nox hominum genus et duros mi&lt;se&gt;rata labores<BR>
rettulerat fessis optata silentia terris.<BR>
at Iuno et summi virgo Iovis intima secum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">280</span><BR>
consilia et varias sociabant pectore curas.<BR>
virgo prior 'magna pariter quos mole petamus?<BR>
cernis,' ait 'Colchos habeant quae proelia quique<BR>
nunc status. hinc Perses, illinc non viribus aequis<BR>
apparat Aeetes aciem. quibus addimur armis?'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">285</span><BR>
cui Iuno: 'dimitte metus, ne proelia forte<BR>
hinc tibi grata negem. &lt; . . . &gt; manet aegida sudor<BR>
et nostros iam sudor equos. stat pectore fixum<BR>
Aeetae sociare manus. scio perfida regis<BR>
corda quidem, nullos Minyis exsolvet honores.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">290</span><BR>
verum alios tunc ipsa dolos, alia orsa movebo.'--<BR>
'sint precor haec; tua namque mihi comitanda potestas,'<BR>
Pallas ait 'liceat Grais ut reddere terris<BR>
Aesonium caput et puppem, quam struximus ipsae,<BR>
iactatam tandem nostro componere caelo.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">295</span><BR>
talia tunc hominum superi pro laude movebant.<BR>
&nbsp;&nbsp;&nbsp;&nbsp;&nbsp;&nbsp;Tristior at numquam tantove paventibus ulla<BR>
nox Minyis egesta metu. nil quippe reperto<BR>
Phaside, nil domitis actum Symplegados undis<BR>
cunctaque adhuc, magni veniant dum regis ad urbem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">300</span><BR>
ambigua et dubia rerum pendentia summa.<BR>
praecipue Aesoniden varios incerta per aestus<BR>
mens rapit undantem curis ac multa novantem.<BR>
qualiter ex alta cum Iuppiter arce coruscat<BR>
Pliadas ille movens mixtumque sonoribus imbrem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 305</span><BR>
horriferamve nivem, canis ubi tollitur omnis<BR>
campus aquis, aut sanguinei magna ostia belli<BR>
aut alios duris fatorum gentibus ortus,<BR>
sic tum diversis hinc atque hinc motibus anceps<BR>
pectora dux crebro gemitu quatit, optat et almum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">310</span><BR>
iam iubar et certi tandem discriminis horas.<BR>
tunc defixa solo coetuque intenta silenti<BR>
versus ad ora virum 'quod primum ingentibus ausis<BR>
optavistis' ait 'veterumque quod horruit aetas,<BR>
adsumus en tantumque fretis enavimus orbem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">315</span><BR>
nec pelagi nos mille viae nec fama fefellit<BR>
Soligenam Aeeten media regnare sub Arcto.<BR>
ergo ubi lux altum sparget mare, tecta petenda<BR>
urbis et ignoti mens experienda tyranni.<BR>
adnuet ipse, reor, neque &lt;in&gt;exorabile certe&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">320</span><BR>
quod petimus. sin vero preces et dicta superbus<BR>
respuerit, iam nunc animos firmate repulsae<BR>
quaque via patriis referamus vellera terris,<BR>
stet potius: rebus semper pudor absit in artis.'<BR>
dixerat et Scythicam qui se comitentur ad urbem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">325</span><BR>
sorte petit numeroque novem ducuntur ab omni.<BR>
inde viam, qua Circaei plaga proxima campi,<BR>
corripiunt regemque petunt iam luce reducta.<BR>
&nbsp;&nbsp;&nbsp;&nbsp;&nbsp;&nbsp;Forte deum variis per noctem territa monstris<BR>
senserat ut pulsas tandem Medea tenebras&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">330</span><BR>
rapta toris primi iubar ad placabile Phoebi<BR>
ibat et horrendas lustrantia flumina noctes.<BR>

namque soporatos tacitis in sedibus artus<BR>
dum premit alta quies nullaeque in virgine curae,<BR>
visa pavens castis Hecates excedere lucis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">335</span><BR>
dumque pii petit ora patris, stetit arduus inter<BR>
pontus et ingenti circum stupefacta profundo<BR>
fratre tamen conante sequi. mox stare paventes<BR>
viderat intenta pueros nece seque trementem<BR>
spargere caede manus et lumina rumpere fletu.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">340</span><BR>
his turbata minis fluvios ripamque petebat<BR>
Phasidis aequali Scythidum comitante caterva.<BR>
florea per verni qualis iuga duxit Hymetti<BR>
aut Sicula sub rupe choros hinc gressibus haerens<BR>
Pallados, hinc carae Proserpina iuncta Dianae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">345</span><BR>
altior ac nulla comitum certante, priusquam<BR>
palluit et viso pulsus decor omnis Averno;<BR>
talis et in vittis geminae cum lumine taedae<BR>
Colchis erat nondum miseros exosa parentes.<BR>
ut procul extremi gelidis a fluminis undis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">350</span><BR>
prima viros tacito vidit procedere passu,<BR>
substitit ac maesto nutricem adfata timore est:<BR>
'quae manus haec, certo ceu me petat agmine, mater,<BR>
advenit haud armis, haud umquam cognita cultu?<BR>
quaere fugam, precor, et tutos circumspice saltus.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">355</span><BR>
audit virginei custos grandaeva pudoris<BR>
Henioche, cultus primi cui creditus aevi,<BR>
tum trepidam dictis firmans hortatur alumnam.<BR>
'non tibi ab hoste minae nec vis' ait 'ulla propinquat<BR>
nec [te] metus: externo iam flammea murice cerno&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">360</span><BR>
tegmina, iam vittas frondemque imbellis olivae.<BR>
Graius adest, Graio sic cuncta simillima Phrixo.'<BR>
&nbsp;&nbsp;&nbsp;&nbsp;&nbsp;&nbsp;Sic ait. at Iuno, pulchrum longissima quando<BR>
robur cura ducis magnique edere labores,<BR>
mole nova et roseae perfudit luce iuventae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">365</span><BR>
iam Talaum iamque Ampyciden astroque comantes<BR>
Tyndaridas ipse egregio supereminet ore.<BR>
non secus autumno quam cum magis asperat ignes<BR>
Sirius et saevo cum nox accenditur auro<BR>
luciferas crinita faces, hebet Arcas et ingens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">370</span><BR>
Iuppiter. ast illum tanto non gliscere caelo<BR>
vellet ager, vellent calidis iam fontibus amnes.<BR>
regina, attonito quamquam pav&lt;or&gt; ore silentem<BR>
exanimet, mirata tamen paulumque reductis<BR>
passibus in solo stupuit duce. nec minus inter&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">375</span><BR>
ille tot ignoti socias gregis haeret in una<BR>
defixus sentitque ducem dominamque catervae.<BR>
'si dea, si magni decus huc ades' inquit 'Olympi,<BR>
has ego credo faces, haec virginis ora Dianae,<BR>
teque renodatam pharetris ac pace fruentem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">380</span><BR>
ad sua Caucaseae producunt flumina nymphae.<BR>
si domus in terris atque hinc tibi gentis origo,<BR>
felix prole parens olimque beatior ille,<BR>
qui tulerit longis et te sibi iunxerit annis.<BR>
sed fer opem, regina, viris! nos hospita pubes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">385</span><BR>
advehimur, Graium proceres [ta] tua tecta petentes.<BR>
duc, precor, ad vestri quicumque est ora tyranni<BR>
ac tu prima doce fandi tempusque modumque.<BR>
nam mihi sollicito deus ignaroque locorum<BR>
te dedit, in te animos atque omnia nostra repono.'<span style="font-size: 80%;">390</span><BR>
&nbsp;&nbsp;&nbsp;&nbsp;&nbsp;&nbsp;Dixit et opperiens trepidam stetit. illa parumper<BR>
virgineo cunctata metu sic orsa vicissim:<BR>
'quem petis Aeeten genitor meus ipsaque iuxta<BR>
moenia, si vivos possis discernere calles.<BR>
hac adeo duce ferte gradus! ingentia namque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">395</span><BR>
castra alios aditus atque impius obsidet hostis.'<BR>
dixerat haec patrium&lt;que&gt; viam detorquet ad amnem<BR>
sacraque terrificae supplex movet inrita Nocti.<BR>
&nbsp;&nbsp;&nbsp;&nbsp;&nbsp;&nbsp;Ille autem inceptum famula duce protinus urget<BR>
aere saeptus iter, patitur nec regia cerni&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">400</span><BR>
Iuno virum, prior Aeetae ne nuntius adsit.<BR>
iamque inerat populo mediaeque incognitus urbi<BR>
cum comes orsa loqui: 'Phoebi genitoris ad aras<BR>
ventum.' ait 'huc adytis iam se de more paternis<BR>
rex feret, hic proceres audit populosque precantes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">405</span><BR>
adloquiis facilis: praesens pater admonet aequi.'<BR>
&nbsp;&nbsp;&nbsp;&nbsp;&nbsp;&nbsp;Dixerat. ast illi propere monstrata capessunt&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">426</span><BR>
limina. non aliter quam si radiantis adirent&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">407</span><BR>
ora dei verasque aeterni luminis arces,<BR>
tale iubar &lt;per&gt; tecta micat. stat ferreus Atlans<BR>
Oceano genibusque tumens infringitur unda.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">410</span><BR>
at medii per terga senis rapit ipse nitentes<BR>
altus equos curvoque diem subtexit Olympo.<BR>
pone rota breviore soror densaeque sequuntur<BR>
Pliades et madidis rorantes crinibus ignes.<BR>
nec minus hinc varia dux laetus imagine templi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">415</span><BR>
ad geminas fert ora fores cunabula gentis<BR>
Colchidos hic ortusque tuens, ut prima Sesostris<BR>
intulerit rex bella Getis, ut clade suorum<BR>
territus hos Thebas patriumque reducat ad amnem,<BR>
Phasidis hos imponat agris Colchosque vocari&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">420</span><BR>
imperet. Arsinoen illi tepidaeque requirunt<BR>
otia laeta Phari pinguemque sine imbribus annum<BR>
et iam Sarmaticis permutant carbasa bracis.<BR>
barbarus in patriis sectatur montibus Aean<BR>
Phasis amore furens. pavidas iacit illa pharetras&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">425</span><BR>
virgineo turbata metu, discursibus et iam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">427</span><BR>
deficit ac volucri victam deus alligat unda.<BR>
flebant populeae iuvenem Phaethonta sorores<BR>
ater et Eridani trepidum globus ibat in amnem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">430</span><BR>
at iuga vix Tethys sparsumque recolligit axem<BR>
et formidantem patrios Pyroenta dolores.<BR>
aurea quin etiam praesaga Mulciber arte<BR>
vellera venturosque olim caelarat Achivos.<BR>
texitur Argea pinus Pagasaea securi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">435</span><BR>
iamque eadem remos, eadem dea flectit habenas,<BR>
ipsa subit nudaque vocat dux agmina dextra.<BR>
exoritur Notus et toto ratis una profundo<BR>
cernitur, Odrysio gaudebant carmine phocae.<BR>
apparent trepidi &lt;per&gt; Phasidis ostia Colchi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">440</span><BR>
clamantemque procul linquens regina parentem.<BR>
urbs erat hinc contra gemino circumflua ponto,<BR>
ludus ubi et cantus taedaeque in nocte iugales<BR>
regalique toro laetus gener; ille priorem<BR>
deserit: ultrices spectant a culmine Dirae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">445</span><BR>
deficit in thalamis turbataque paelice coniunx<BR>
pallam et gemmiferae donum exitiale coronae<BR>
apparat ante omnes secum dequesta labores.<BR>
munere quo patrias paelex ornatur ad aras<BR>
infelix et iam rutilis correpta venenis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">450</span><BR>
implicat igne domos. haec tum miracula Colchis<BR>
struxerat Ignipotens nondum noscentibus, ille<BR>
quis labor, aligeris aut quae secet anguibus auras<BR>
caede madens. odere tamen visusque reflectunt.<BR>
&nbsp;&nbsp;&nbsp;&nbsp;&nbsp;&nbsp;Quin idem Minyas operum defixerat error,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">455</span><BR>
cum se Sole satus patriis penetralibus infert.<BR>
filius hunc iuxta primis Absyrtus in annis,<BR>
dignus avo quemque insontem meliora manerent.<BR>
tum gener Albanis Styrus qui advenerat oris,<BR>
distulerant sed bella toros. tum Phrontis et Argus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">460</span><BR>
Aeolidae fraterque Melas, quos advena Phrixus<BR>
progenuit, pariterque levi Cytisorus in hasta.<BR>
post alii, quos praecipuo Titania tellus<BR>
legit honore patres, motique ad proelia reges.<BR>
admonet hic socios nebulamque erumpit Iason&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">465</span><BR>
sideris ora ferens; nova lux offusa Cytaeis.<BR>
conveniunt ~rogitant~que viros rogitantque, quid ausi<BR>
quidve ferant. postquam primis inhiantia dictis<BR>
agmina suppressumque videt iam murmur Iason<BR>
talia miranti propius tulit orsa tyranno:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">470</span><BR>
'rex Hyperionide, quem per freta tanta petendum<BR>
caelicolae et prima dignum statuere carina,<BR>
siquando hic aliquam nostro satus orbe solebat<BR>
Thessaliam, siquos Phrixus memorare Pelasgos,<BR>
hi tibi tot casus, horrenda tot avia mensi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">475</span><BR>
cernimur. ipse egomet proprio de sanguine Phrixi:<BR>
namque idem Cretheus ambobus et Aeolus auctor<BR>
cum Iove Neptunoque et cum Salmonide nympha.<BR>
me neque nunc enses araeque egere paternae<BR>
nec tua Thessalicis quamquam inclita nomina terris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">480</span><BR>
sponte sequor. cui non iusso tot adire voluptas<BR>
monstra maris, cui Cyaneos intrare fragores?<BR>
sceptra tui toto Pelias sub numine Phoebi<BR>
maxima sorte tenens totque illa ~cremantia~ clivos<BR>
oppida, tot vigili pulcherrima flumina cornu,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">485</span><BR>
ille meum imperiis urget caput, ille labores<BR>
dat varios, suus ut magnum rex spargit ab Argis<BR>
Alciden, Sthenelo ipse satus. tamen aspera regum<BR>
perpetimur iuga nec melior parere recuso.<BR>
hic sibi me auratae pecudis quiscumque periclis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">490</span><BR>
exuvias perferre iubet. tibi gratia nostri<BR>
sit precor haec meritique locus, quod iussa recepi<BR>
teque alium quam quem Pelias speratque cupitque<BR>
promisi et meliora tuae mihi foedera dextrae.<BR>
si petere hoc saevi statuissem sanguine belli,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">495</span><BR>
Ossa dabat Pindusque rates quotque ante secuti<BR>
inde nec audacem Bacchum nec Persea reges.<BR>
sed me nuda fides sanctique potentia iusti<BR>
huc tulit ac medii sociatrix gratia Phrixi<BR>
iamque tibi nostra geniti de stirpe nepotes.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">500</span><BR>
nec tamen aut Phrygios reges aut arva furentis<BR>
Bebryciae spernendus adi: seu fraude petivit<BR>
seu quis honore meos, sua reddita dona deumque<BR>
nos genus atque ratem magnae sensere Minervae.<BR>
vix tandem longis quaesitam Colchida votis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">505</span><BR>
contigimus qualemque dabat te fama videmus.<BR>
tu modo ne claros Minyis invideris actus!<BR>
non aliena peto terrisve indebita nostris<BR>
(siquis et in precibus vero locus) atque ea Phrixo<BR>
crede dari, Phrixum ad patrios ea ferre penates.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">510</span><BR>
munera tu contra victum mihi vecta per aequor<BR>
accipe, Taenarii chlamydem de sanguine aeni<BR>
frenaque et accinctum gemmis fulgentibus ensem:<BR>
hoc patrium decus, haec materni texta laboris,<BR>
his Lapithes adsuerat eques. da iungere dona,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">515</span><BR>
da Scythicas sociare domos. sciat effera regis<BR>
ira mei, quem te horrifero sortitus in axe<BR>
Caucasus atque tuis quantum mitescat habenis.'<BR>
&nbsp;&nbsp;&nbsp;&nbsp;&nbsp;&nbsp;Talibus orantem vultu gravis ille minaci<BR>
iamdudum premit et furiis ignescit opertis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">520</span><BR>
ceu tumet atque imo sub gurgite concipit austros<BR>
unda silens, trahit ex alto sic barbarus iras<BR>
et nunc ausa viri, nunc heu sua prodita Grais<BR>
regna fremit. quin et facili sibi mente receptum<BR>
iam Phrixum dolet et Scythiae periisse timores.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">525</span><BR>
nunc quassat caput ac iuvenis spes ridet inanes,<BR>
quid vesanus agat, quod vellera poscat ab angue.<BR>
urit et antiquae memorem vox praescia sortis:<BR>
cur simul ac Persen illinc sibi moverit atque hinc<BR>
Thessalicam fortuna ratem, num debitus ista&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">530</span><BR>
finis agat saevaeque petant iam vellera Parcae.<BR>
interea quoniam belli pugnaeque propinquae<BR>
cura prior, fingit placidis fera pectora dictis<BR>
reddit et haec: 'cuperem haut tali vos tempore tectis<BR>
advenisse meis, quo me gravis adsidet hostis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">535</span><BR>
frater enim--sceptri sic omnibus una cupido--<BR>
excidium parat et castris me ingentibus urget.<BR>
quare age cognatas primum defendite sedes<BR>
nec decus oblati dimiseris advena belli;<BR>
namque virum trahit ipse chalybs. tum vellera victor&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">540</span><BR>
tam meritis nec sola dabo.' contra inscius astus<BR>
'ergo nec hic nostris derat labor arduus actis'<BR>
excipit Aesonides 'et ceu nihil aequore passis<BR>
additus iste dies? veniant super haec quoque fato<BR>
bella meo? non hunc parva mihi caede dolorem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">545</span><BR>
quasque dedit luet ille moras.' tum Castora mittit,<BR>
qui ferat Aeaei sociis responsa tyranni.<BR>
acribus ast illos curis mora saeva trahebat<BR>
ac simul ut medio viderunt Castora campo<BR>
crebrior incussit mentem pavor. 'o Iovis alma&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">550</span><BR>
progenies, fare an patriam spes ulla videndi,<BR>
fare!' omnes, ille in mediis sic orsus Achivis:<BR>
'nec ferus Aeetes, ut fama, nec aurea nobis<BR>
terga negat, bello interea sed pressus iniquo<BR>
auxilium petit: armatos dux protinus omnes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">555</span><BR>
accelerare iubet, longo nam tuta recessu<BR>
puppis et apposita fluvius defenditur urbe.'<BR>
&nbsp;&nbsp;&nbsp;&nbsp;&nbsp;&nbsp;Haud mora. prosiliunt quos nec Rhipaea iuventus<BR>
quos nec Hiber aut tota suis Aurora pharetris<BR>
sustineat. stetit explicito prius agmine pubes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">560</span><BR>
expertique simul si tela artusque sequantur.<BR>
nec quisquam freta nec patrias iam respicit urbes,<BR>
sed magis ad praesens itur decus. incita cristas<BR>
aura quatit, variis floret via discolor armis,<BR>
qualis ab Oceano nitidum ~chorus~ aethera vestit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">565</span><BR>
qualibus adsurgens nox aurea cingitur astris.<BR>
illos Sole satus tacita maestissimus ira<BR>
miratur temere adsumptos nec talia mallet<BR>
robora quam medios hostem subiisse penates.<BR>
interea laeto patitur convivia cultu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">570</span><BR>
et iuxta Aesoniden magno cratere lacessit<BR>
nunc sibi monstrantem natos Iovis oraque iuxta<BR>
Aeacidum, nunc ingentes Calydonis alumnos.<BR>
audit et Alciden infando errore relictum<BR>
defletosque duces terraeque marisque labores.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">575</span><BR>
ipse autem tantis concita furoribus arma<BR>
expetit Aesonides et amicos ordine reges.<BR>
'quis procul ille virum nobis, quem balteus asper<BR>
subligat et stricto stat proximus armiger arcu<BR>
ceu pugnam paret et positas confundere mensas?'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">580</span><BR>
contra flammigeri proles Perseia Solis<BR>
'quem rogitas, Carmeius.' ait. 'mos comminus arma<BR>
semper habere viro, semper meminisse pharetrae.'<BR>
'illum' ait Aesonides 'pariter refer, horrida signis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">587</span><BR>
cui chlamys et multa spirat coma flexilis aura.'<BR>
respicit Aeetes atque hunc quoque nomine reddit:<BR>
'dives Aron. croceos sic illius omnis odores&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">590</span><BR>
iactat eques, cunctis sic est coma culta maniplis;<BR>
sed ne sperne virum et comptis diffide capillis.<BR>
Campesus hic spoliis in tigri&lt;di&gt;s. ille profundo<BR>
incumbens Odrussa mero; viden alta comantem<BR>
pectora et ingenti turbantem pocula barba?'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">595</span><BR>
hic et Iaxarten dictis stupet hospes acerbis<BR>
immodicum linguaque gravem, cui nulla minanti<BR>
non superum, non praesentis reverentia belli.<BR>
contra autem Aeetes 'non frustra magna superbo<BR>
dicta volant' ait 'et vocem paria arma sequuntur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">600</span><BR>
nec requies quin Marte diem noctemque fatiget.<BR>
atque ubi Rhipaea stupuerunt flumina bruma<BR>
iam pavidi cum prole Getae, iam pervigil illum<BR>
Medus et oppositis exspectat Hiberia claustris.<BR>
quid Latagum, quid si amnigenam mirere Choaspen?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">584</span><BR>
bellatoris equi potantem cerne cruores<BR>
nec tamen immissis hic segnior ibit habenis.<BR>
hos autem quae quemque manus, &lt;quae&gt; signa sequantur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">605</span><BR>
si memorem, prius umentem lux solverit umbram.<BR>
cras acies atque illa ducum cras regna videbis<BR>
dissona, saxiferae surgat quibus imber habenae,<BR>
quae iaculo gens apta levi, quae picta pharetris<BR>
venerit. ingentes animo iam prospice campos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">610</span><BR>
atque hanc alipedi pulsantem corpora curru<BR>
Euryalen, quibus exsultet Mavortia turmis<BR>
et quantum elata valeat peltata securi,<BR>
cara mihi et veras inter non ultima natas.'<BR>
fatur et occiduo libat cratera parenti.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">615</span><BR>
quisque suis tum vota deis et pocula fundit,<BR>
dent aciem, dent belligeros superare labores.<BR>
&nbsp;&nbsp;&nbsp;&nbsp;&nbsp;&nbsp;Ecce autem Geticis veniens Gradivus ab antris<BR>
ingentemque trahens Arctoa per aequora nubem<BR>
aspicit Aeaea Minyas stupefactus in urbe&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">620</span><BR>
ambitumque senem promissaque vellera puppi<BR>
Thessalicae. citus ad summi stellantia patris<BR>
tecta ruit questuque Iovem testatur acerbo:<BR>
'quae studiis, rex magne, quies? iam mutua divi<BR>
exitia in solos hominum molimur honores&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">625</span><BR>
teque ea cuncta iuvant, rabidam qui Pallada caelo<BR>
non abigis neque femineis ius obicis ausis.<BR>
non queror exstructa quod vexerit ipsa carina<BR>
vellera sacra meis sperantem avertere lucis<BR>
quodque palam tutata viros. sic cetera pergat,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">630</span><BR>
si valet. insidiis quid nunc fallacibus ambit,<BR>
nostra ut Phrixeo spolientur templa metallo?<BR>
non opus auxilio Colchis nec foedere vestro:<BR>
et Persen simul et Minyas deposcimus hostes.<BR>
quin age (quid tantae coeunt in proelia gentes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">635</span><BR>
quid tuus Aesonides?) imus nos, protinus imus<BR>
in nemus auriferum et sumptis decernimus armis?<BR>
vel tu sola polo tacitis inopina tenebris<BR>
labere: quantus ibi deus experiere nec illas<BR>
adstiteris impune trabes. an Martia templa&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">640</span><BR>
intemeranda minus, tantum mihi lucus et agger<BR>
quod rudis et sola colimur si gentibus umbra?<BR>
est amor et rerum cunctis tutela suarum.<BR>
et tibi, magne pater, terris donaria certant;<BR>
est honor his etiam silvis. ego cara Mycenes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">645</span><BR>
culmina, virgineas praeder si Cecropis arces,<BR>
iam coniunx, iam te gemitu lacrimisque tenebit<BR>
nata querens. metuant ergo nec talia possint.'<BR>
&nbsp;&nbsp;&nbsp;&nbsp;&nbsp;&nbsp;Non tulit haec animis quin longa silentia Pallas<BR>
rumperet inridens strepitumque minasque Gradivi.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">650</span><BR>
'non tibi Aloidae quibus haec fera &lt;mur&gt;mura iactes,<BR>
non Lapithae, sed Pallas' ait 'neque ego aegide digna<BR>
nec vocer ulterius proles Iovis, excidat iste<BR>
ni tibi corde tumor: lituos miser armaque faxo<BR>
oderis et primis adimam tua nomina bellis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">655</span><BR>
quin simili matrem demens gravitate secutus?<BR>
digna quidem, monstrum superis quae tale crearit.<BR>
quod tamen adgressae scelus aut quo crimine sontes<BR>
si iuvenem, qui iussa sui tam dira tyranni<BR>
impavidus maria et nondum qui nota subibat,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">660</span><BR>
iuvimus et magnis aliquam spem movimus ausis?<BR>
an nullas praeferre preces nec foedera regis<BR>
ulla sequi, caeca sed cuncta impellere pugna<BR>
debuimus? sic Thraces agunt, sic turbidus iste<BR>
siqua petit. cuperem haec etiamnum bella remitti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">665</span><BR>
nec socias armare manus. da vellera, rector,<BR>
et medio nos cerne mari. quod sin ea Mavors<BR>
abnegat et solus nostris sudoribus obstat,<BR>
ibimus indecores frustraque tot aequora vectae?'--<BR>
'fas aliquid nequeat sit femina--' coeperat ardens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">670</span><BR>
hic iterum alternis Mavors insurgere dictis.<BR>
excipit hinc contra pater et sic voce coercet:<BR>
'quid, vesane, fremis? cum vos iam paenitet acti<BR>
peccatumque satis, tunc ad mea iura venitis.<BR>
quolibet ista modo quacumque impellite pugna,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">675</span><BR>
quae coepistis, habent quoniam sua fata furores.<BR>
te tamen hoc, coniunx, et te, mea nata, monebo:<BR>
sit Persen pepulisse satis nec vana retentet<BR>
spes Minyas finemve velint imponere bello.<BR>
illum etenim talis rerum manet, accipite, ordo:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">680</span><BR>
victa retro nunc castra dabit bellumque remittet<BR>
territus adventu ducis et virtute Pelasgi.<BR>
mox ubi Thessalicis referent hos flamina terris,<BR>
tunc aderit victorque domos et sceptra tenebit,<BR>
donec et Aeeten inopis post longa senectae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">685</span><BR>
exilia, heu magnis quantum licet, impia, fatis,<BR>
nata iuvet Graiusque nepos in regna reponat.<BR>
hic labor amborum&lt;que&gt; haec sunt discrimina fratrum.<BR>
vadite et adversis, ut quis volet, inruat armis.'<BR>
&nbsp;&nbsp;&nbsp;&nbsp;&nbsp;&nbsp;Dixerat. instaurat mensas pacemque reducit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">690</span><BR>
et iam sidereo noctem demittit Olympo.<BR>
tunc adsuetus adest Phlegraeas [qui] reddere pugnas<BR>
Musarum chorus et citharae pulsator Apollo<BR>
fertque gravem Phrygius circum cratera minister.<BR>
surgitur in somnos seque ad sua limina flectunt.
</p>
<p class=border></P>
<p>
<table border=0 cellspacing=15 cellpadding=0 align=Center>
<tr>
	<td><a href="valeriusflaccus.html">Valerius Flaccus</A>
	<td><a href="index.html">The Latin Library</A>
	<td><a href="classics.html">The Classics Page</A>
</TABLE>
</P>
</BODY>
</HTML>