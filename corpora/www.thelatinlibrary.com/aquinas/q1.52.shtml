<HTML>
<HTML><HEAD>
<TITLE>St. Thomas Aquinas: Summa Theologica, Prima Pars Quaestio LII</TITLE>
</HEAD>
<BODY BACKGROUND="/paper.jpg" BGCOLOR="#FFFFFF">
<BASEFONT SIZE=4>
<BR>
<CENTER><FONT SIZE=5>SUMMMA THEOLOGICAE</FONT>
<P>
ANGELICI DOCTORIS SANCTI THOMAE AQUINATIS
<P>
PRIMA PARS
<P>QUAESTIO LII
<p>De comparatione angelorum ad loca
<p>in tres articulos divisa</CENTER>
<FONT SIZE=4>
<P>
<HR>
<HR>
<P>
Deinde quaeritur de loco angeli. Et circa hoc quaeruntur tria.
<dl>
<dd>
Primo: utrum angelus sit in loco.</dd>

<dd>
Secundo: utrum possit esse in pluribus locis simul.</dd>

<dd>
Tertio: utrum plures angeli possint esse in eodem loco.</dd>
</dl>

<center>ARTICULUS 1
<p>Utrum angelus sit in loco</center>

<p>Ad primum sic proceditur. Videtur quod angelus non sit in loco.
<p>1. Dicit enim Boetius, in libro De hebd.: Communis animi conceptio apud
sapientes est, incorporalia in loco non esse. Et Aristoteles, in IV Physic.,
dicit quod non omne quod est, est in loco, sed mobile corpus. Sed angelus
non est corpus, ut supra ostensum est. Ergo angelus non est in loco.
<p>2. Praeterea, locus est quantitas positionem habens. Omne ergo quod
est in loco, habet aliquem situm. Sed habere situm non potest convenire
angelo: cum substantia sua sit immunis a quantitate, cuius propria differentia
est positionem habere. Ergo angelus non est in loco.
<p>3. Praeterea, esse in loco est mensurari loco et contineri a loco, ut
patet per Philosophum in IV Physic. Sed angelus non potest mensurari neque
contineri a loco: quia continens est formalius contento, sicut aer aqua,
ut dicitur in IV Physic. Ergo angelus non est in loco.
<p>Sed contra est quod in collecta dicitur: Angeli tui sancti, habitantes
in ea, nos in pace custodiant.
<p>Respondeo dicendum quod angelo convenit esse in loco: aequivoce tamen
dicitur angelus esse in loco, et corpus. Corpus enim est in loco per hoc,
quod applicatur loco secundum contactum dimensivae quantitatis. Quae quidem
in angelis non est; sed est in eis quantitas virtualis. Per applicationem
igitur virtutis angelicae ad aliquem locum qualitercumque, dicitur angelus
esse in loco corporeo.
<br>Et secundum hoc patet quod non oportet dicere quod angelus commensuretur
loco; vel quod habeat situm in continuo. Haec enim conveniunt corpori locato,
prout est quantum quantitate dimensiva. Similiter etiam non oportet propter
hoc, quod contineatur a loco. Nam substantia incorporea sua virtute contingens
rem corpoream, continet ipsam, et non continetur ab ea; anima enim est
in corpore ut continens, et non ut contenta. Et similiter angelus dicitur
esse in loco corporeo, non ut contentum, sed ut continens aliquo modo.
<p>Et per hoc patet responsio ad obiecta.
<center>
<p>ARTICULUS 2
<p>Utrum angelus possit esse in pluribus locis simul</center>

<p>Ad secundum sic proceditur. Videtur quod angelus possit esse in pluribus
locis simul.
<p>1. Angelus enim non est minoris virtutis quam anima. Sed anima est simul
in pluribus locis: quia est tota in qualibet parte corporis, ut Augustinus
dicit. Ergo angelus potest esse in pluribus locis simul.
<p>2. Praeterea, angelus est in corpore assumpto; et cum assumat corpus
continuum, videtur quod sit in qualibet eius parte. Sed secundum partes
eius considerantur diversa loca. Ergo angelus est simul in pluribus locis.
<p>3. Praeterea, Damascenus dicit: quod ubi angelus operatur, ibi est.
Sed aliquando operatur simul in pluribus locis, ut patet de angelo subvertente
Sodomam. Ergo angelus potest esse in pluribus locis simul.
<p>Sed contra est quod Damascenus dicit, quod angeli, dum sunt in caelo,
non sunt in terra.
<p>Respondeo dicendum quod angelus est virtutis et essentiae finitae. Divina
autem virtus et essentia infinita est, et est universalis causa omnium:
et ideo sua virtute omnia contingit, et non solum in pluribus locis est,
sed ubique. Virtus autem angeli, quia finita est, non se extendit ad omnia,
sed ad aliquid unum determinatum. Oportet enim quidquid comparatur ad unam
virtutem, ut unum aliquid comparari ad ipsam. Sicut igitur universum ens
comparatur ut unum aliquid ad universalem Dei virtutem, ita et aliquod
particulare ens comparatur ut aliquid unum ad angeli virtutem. Unde cum
angelus sit in loco per applicationem virtutis suae ad locum, sequitur
quod non sit ubique, nec in pluribus locis, sed in uno loco tantum.
<br>Circa hoc tamen aliquid decepti sunt. Quidam enim, imaginationem transcendere
non valentes, cogitaverunt indivisibilitatem angeli ad modum indivisibilitatis
puncti: et inde crediderunt quod angelus non posset esse nisi in loco punctali.
Sed manifeste decepti sunt. Nam punctum est indivisibile habens situm:
sed angelus est indivisibile extra genus quantitatis et situs existens.
Unde non est necesse quod determinetur ei unus locus indivisibilis secundum
situm; sed vel divisibilis vel indivisibilis, vel maior vel minor, secundum
quod voluntarie applicat suam virtutem ad corpus maius vel minus. Et sic
totum corpus cui per suam virtutem applicatur, correspondet ei ut unus
locus.
<br>Nec tamen oportet quod si aliquis angelus movet caelum, quod sit ubique:
Primo quidem, quia non applicatur virtus eius nisi ad id quod primo ab
ipso movetur: una autem pars caeli est in qua primo est motus, scilicet
pars orientis: unde etiam Philosophus, in VIII Physic., virtutem motoris
caelorum attribuit parti orientis. Secundo, quia non ponitur a philosophis
quod una substantia separata moveat omnes orbes immediate. Unde non oportet
quod sit ubique.
<br>Sic igitur patet quod diversimode esse in loco convenit corpori, et
angelo, et Deo. Nam corpus est in loco circumscriptive: quia commensuratur
loco. Angelus autem non circumscriptive, cum non commensuretur loco, sed
definitive: quia ita est in uno loco, quod non in alio. Deus autem neque
circumscriptive neque definitive: quia est ubique.
<p>Et per hoc patet de facili responsio ad obiecta: quia totum illud cui
immediate applicatur virtus angeli, reputatur ut unus locus eius, licet
sit continuum.
<center>
<p>ARTICULUS 3
<p>Utrum plures angeli possint simul esse in eodem loco</center>

<p>Ad tertium sic proceditur. Videtur quod plures angeli possint simul
esse in eodem loco.
<p>1. Plura enim corpora non possunt esse simul in eodem loco, quia replent
locum. Sed angeli non replent locum: quia solum corpus replet locum, ut
non sit vacuum, ut patet per Philosophum, in IV Physic. Ergo plures angeli
possunt esse in uno loco.
<p>2. Praeterea, plus differt angelus et corpus quam duo angeli. Sed angelus
et corpus sunt simul in eodem loco: quia nullus locus est qui non sit plenus
sensibili corpore, ut probatur in IV Physic. Ergo multo magis duo angeli
possunt esse in eodem loco.
<p>3. Praeterea, anima est in qualibet parte corporis, secundum Augustinum.
Sed daemones, licet non illabantur mentibus, illabuntur tamen interdum
corporibus: et sic anima et daemon sunt simul in eodem loco. Ergo, eadem
ratione, quaecumque aliae spirituales substantiae.
<p>Sed contra, duae animae non sunt in eodem corpore. Ergo, pari ratione,
neque duo angeli in eodem loco.
<p>Respondeo dicendum quod duo angeli non sunt simul in eodem loco. Et
ratio huius est, quia impossibile est quod duae causae completae sint immediatae
unius eiusdem rei. Quod patet in omni genere causarum: una enim est forma
proxima unius rei, et unum est proximum movens, licet possint esse plures
motores remoti. Nec habet instantiam de pluribus trahentibus navem: quia
nullus eorum est perfectus motor, cum virtus uniuscuiusque sit insufficiens
ad movendum; sed omnes simul sunt in loco unius motoris, inquantum omnes
virtutes eorum aggregantur ad unum motum raciendum. Unde cum angelus dicatur
esse in loco per hoc quod virtus eius immediate contingit locum per modum
continentis perfecti, ut dictum est, non potest esse nisi unus angelus
in uno loco.
<p>Ad primum ergo dicendum quod plures angelos esse in uno loco non impeditur
propter impletionem loci, sed propter aliam causam, ut dictum est.
<p>Ad secundum dicendum quod angelus et corpus non eodem modo sunt in loco:
unde ratio non sequitur.
<p>Ad tertium dicendum quod nec etiam daemon et anima comparantur ad corpus
secundum eandem habitudinem causae; cum anima sit forma, non autem daemon.
Unde ratio non sequitur.
<p class=border></P>

<p>
<table border=0 cellspacing=10 cellpadding=0 align=center>
<tr>
	<td><a href="/aquinas.html">St. Thomas Aquinas</A>
	<td><a href="/christian.html">Christian Latin</A>
	<td><a href="/index.html">The Latin Library</A>
	<td><a href="/classics.html">The Classics Page</A>
</TABLE>
</P>
</BODY></HTML>
</BODY></HTML>
