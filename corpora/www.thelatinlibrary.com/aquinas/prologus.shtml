<HTML><HEAD>
<TITLE>St. Thomas Aquinas: Summa Theologica, Prologus</TITLE>
</HEAD>
<BODY BACKGROUND="/paper.jpg" BGCOLOR="#FFFFFF">
<BR>
<P>
<CENTER><FONT SIZE=5>PRIMA PARS
<P>
SUMMMA THEOLOGICAE</FONT>
<P>
ANGELICI DOCTORIS SANCTI THOMAE AQUINATIS
<P>
ORDINIS PRAEDICATORUM
<P>
PROLOGUS</CENTER>
<FONT SIZE=4>
<P>
<HR>
<HR>
<P>

Quia catholicae veritatis doctor non solum provectos debet instruere, sed ad eum pertinet etiam
incipientes erudire, secundum illud Apostoli I ad Corinth. 3, 1-2: tanquam parvulis in Christo,
lac vobis potum dedi, non escam; propositum nostrae intentionis in hoc opere est, ea quae ad
Christianam religionem pertinent, eo modo tradere, secundum quod congruit ad eruditionem
incipientium.
<P>
Consideravimus namque huius doctrinae novitios, in his quae a diversis conscripta sunt,
plurimum impediri: partim quidem propter multiplicationem inutilium quaestionum,
articulorum et argumentorum; partim etiam quia ea quae sunt necessaria talibus ad sciendum,
non traduntur secundum ordinem disciplinae, sed secundum quod requirebat librorum expositio,
vel secundum quod se praebebat occasio disputandi; partim quidem quia eorundem frequens
repetitio et fastidium et confusionem generabat in animis auditorum.<P>
Haec igitur et alia huiusmodi evitare studentes, tentabimus, cum confidentia divini auxilii, ea
quae ad sacram doctrinam pertinent, breviter ac dilucide prosequi, secundum quod materia
patietur.
<P><HR><HR><TABLE BORDER=0 CELLSPACING=15 CELLPADDING=0 ALIGN=Center><TR><TD><A HREF="/aquinas.html">St. Thomas Aquinas</A></TD>
<TD><A HREF="/christian.html">Christian Latin</A></TD><TD><a href="/index.html">The Latin Library</A></TD><TD><a href="/classics.html">The Classics Page</A></TD></TR></TABLE>

</BODY></HTML>
