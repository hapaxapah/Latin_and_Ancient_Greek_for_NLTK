<HTML><HEAD>
<TITLE>St. Thomas Aquinas: Summa Theologica, Quaestio LVIII</TITLE>
</HEAD>
<BODY BACKGROUND="/paper.jpg" BGCOLOR="#FFFFFF">
<BASEFONT SIZE=4>
<BR>
<CENTER><FONT SIZE=5>SUMMMA THEOLOGICAE</FONT>
<P>
ANGELICI DOCTORIS SANCTI THOMAE AQUINATIS
<P>
PRIMA PARS
<P>
QUAESTIO LVIII
<P>De modo cognitionis angelicae
<P>in septem articulos divisa</CENTER>
<FONT SIZE=4>
<P>
<HR>
<HR>
<P>
Post haec considerandum est de modo angelicae cognitionis.
<BR>Et circa hoc quaeruntur septem.
<DL>
<DD>
Primo: utrum intellectus angeli quandoque sit in potentia, quandoque in
actu.</Dd>

<DD>
Secundo: utrum angelus possit simul intelligere multa.</Dd>

<DD>
Tertio: utrum intelligat discurrendo.</Dd>

<DD>
Quarto: utrum intelligat componendo et dividendo.</Dd>

<DD>
Quinto: utrum in intellectu angeli possit esse falsitas.</Dd>

<DD>
Sexto: utrum cognitio angeli possit dici matutina et vespertina.</Dd>

<DD>
Septimo: utrum sit eadem cognitio matutina et vespertina, vel diversae.</Dd>
</DL>

<CENTER>
<P><BR>ARTICULUS 1
<P>Utrum intellectus angeli quandoque sit in potentia, quandoque in actu</CENTER>

<P>Ad primum sic proceditur. Videtur quod intellectus angeli quandoque
sit in potentia.
<P>&nbsp;1. Motus enim est actus existentis in potentia, ut dicitur III
Physic. Sed mentes angelicae intelligendo moventur, ut dicit Dionysius,
4 cap. De div. nom. Ergo mentes angelicae quandoque sunt in potentia.
<P>&nbsp;2. Praeterea, cum desiderium sit rei non habitae, possibilis tamen
haberi, quicumque desiderat aliquid intelligere, est in potentia ad illud.
Sed I Petri 1,12 dicitur: In quem desiderant angeli prospicere. Ergo intellectus
angeli quandoque est in potentia.
<P>&nbsp;3. Praeterea, in libro De causis dicitur quod intelligentia intelligit
secundum modum suae substantiae. Sed substantia angeli habet aliquid de
potentia permixtum. Ergo quandoque intelligit in potentia.
<P>&nbsp;Sed contra est quod Augustinus dicit, II Super Gen. ad litt.,
quod angeli, ex quo creati sunt, ipsa Verbi aeternitate, sancta et pia
contemplatione perfruuntur. Sed intellectus contemplans non est in potentia,
sed in actu. Ergo intellectus angeli non est in potentia.
<P>&nbsp;Respondeo dicendum quod, sicut Philosophus dicit, in III De anima
et in VIII Physic., intellectus dupliciter est in potentia: uno modo, sicut
ante addiscere, vel invenire, idest antequam habeat habitum scientiae;
alio modo dicitur esse in potentia, sicut cum iam habet habitum scientiae,
sed non considerat. Primo igitur modo, intellectus angeli nunquam est in
potentia respectu eorum ad quae eius cognitio naturalis se extendere potest.
Sicut enim corpora superiora, scilicet caelestia, non habent potentiam
ad esse, quae non sit completa per actum; ita caelestes intellectus, scilicet
angeli, non habent aliquam intelligibilem potentiam, quae non sit totaliter
completa per species intelligibiles connaturales eis. Sed quantum ad ea
quae eis divinitus revelantur, nihil prohibet intellectus eorum esse in
potentia: quia sic etiam corpora caelestia sunt in potentia quandoque ut
illuminentur a sole.
<BR>Secundo vero modo, intellectus angeli potest esse in potentia ad ea
quae cognoscit naturali cognitione: non enim omnia quae naturali cognitione
cognoscit, semper actu considerat. Sed ad cognitionem Verbi, et eorum quae
in Verbo videt, nunquam hoc modo est in potentia: quia semper actu intuetur
Verbum, et ea quae in Verbo videt. In hac enim visione eorum beatitudo
consistit: beatitudo autem non consistit in habitu, sed in actu, ut dicit
Philosophus, in I Ethic.
<P>&nbsp;Ad primum ergo dicendum quod motus ibi non sumitur secundum quod
est actus imperfecti, idest existentis in potentia; sed secundum quod est
actus perfecti, idest existentis in actu. Sic enim intelligere et sentire
dicuntur motus, ut dicitur in III De anima.
<P>&nbsp;Ad secundum dicendum quod desiderium illud angelorum non excludit
rem desideratam, sed eius fastidium. Vel dicuntur desiderare Dei visionem,
quantum ad novas revelationes, quas pro opportunitate negotiorum a Deo
recipiunt.
<P>&nbsp;Ad tertium dicendum quod in substantia angeli non est aliqua potentia
denudata ab actu. Et similiter nec intellectus angeli sic est in potentia,
quod sit absque actu.
<BR>&nbsp;
<CENTER>
<P>ARTICULUS 2
<P>Utrum angelus simul possit multa intelligere</CENTER>

<P>Ad secundum sic proceditur. Videtur quod angelus non possit simul multa
intelligere.
<P>1. Dicit enim Philosophus, II Topic., quod contingit multa scire, sed
unum tantum intelligere.
<P>2. Praeterea, nihil intelligitur nisi secundum quod intellectus formatus
per speciem intelligibilem, sicut corpus formatur per figuram. Sed unum
corpus non potest formari diversis figuris. Ergo unus intellectus non potest
simul intelligere diversa intelligibilia.
<P>3. Praeterea, intelligere est motus quidam. Nullus autem motus terminatur
ad diversos terminos. Ergo non contingit simul multa intelligere.
<P>Sed contra est quod dicit Augustinus, IV Sup. Gen. ad litt.: Potentia
spiritualis mentis angelicae cuncta quae voluerit, facillime simul comprehendit.
<P>Respondeo dicendum quod, sicut ad unitatem motus requiritur unitas termini,
ita ad unitatem operationis requiritur unitas obiecti. Contingit autem
aliqua accipi ut plura, et ut unum; sicut partes alicuius continui. Si
enim unaquaeque per se accipiatur, plures sunt: unde et non una operatione,
nec simul accipiuntur per sensum et intellectum. Alio modo accipiuntur
secundum quod sunt unum in toto: et sic simul et una operatione cognoscuntur
tam per sensum quam per intellectum, dum totum continuum consideratur,
ut dicitur in III De anima. Et sic etiam intellectus noster simul intelligit
subiectum et praedicatum, prout sunt partes unius propositionis; et duo
comparata, secundum quod conveniunt in una comparatione. Ex quo patet quod
multa, secundum quod sunt distincta, non possunt simul intelligi; sed secundum
quod uniuntur in uno intelligibili, sic simul intelliguntur.
<BR>Unumquodque autem est intelligibile in actu, secundum quod eius similitudo
est in intellectu. Quaecumque igitur per unam speciem intelligibilem cognosci
possunt, cognoscuntur ut unum intelligibile; et ideo simul cognoscuntur.
Quae vero per diversas species intelligibiles cognoscuntur, ut diversa
intelligibilia capiuntur.
<BR>Angeli igitur ea cognitione qua cognoscunt res per Verbum, omnia cognoscunt
una intelligibili specie, quae est essentia divina. Et ideo quantum ad
talem cognitionem, omnia simul cognoscunt: sicut et in patria non erunt
volubiles nostrae cogitationes, ab aliis in alia euntes atque redeuntes,
sed omnem scientiam nostram simul uno conspectu videbimus, ut Augustinus
dicit in XV De Trin. Ea vero cognitione qua cognoscunt res per species
innatas, omnia illa simul possunt intelligere, quae una specie cognoscuntur;
non autem illa quae diversis.
<P>Ad primum ergo dicendum quod intelligere multa ut unum, est quodammodo
unum intelligere.
<P>Ad secundum dicendum quod intellectus formatur per intelligibilem speciem
quam apud se habet. Et ideo sic potest una specie intelligibili multa simul
intelligibilia intueri, sicut unum corpus per unam figuram potest simul
multis corporibus assimilari.
<P>Ad tertium dicendum sicut ad primum.
<BR>&nbsp;
<CENTER>
<P>ARTICULUS 3
<P>Utrum angelus cognoscat discurrendo</CENTER>

<P>Ad tertium sic proceditur. Videtur quod angelus cognoscat discurrendo.
<P>&nbsp;1. Discursus enim intellectus attenditur secundum hoc, quod unum
per aliud cognoscitur. Sed angeli cognoscunt unum per aliud: cognoscunt
enim creaturas per Verbum. Ergo intellectus angeli cognoscit discurrendo.
<P>&nbsp;2. Praeterea, quidquid potest virtus inferior, potest et virtus
superior. Sed intellectus humanus potest syllogizare, et in effectibus
causas cognoscere, secundum quae discursus attenditur. Ergo intellectus
angeli, qui superior est ordine naturae, multo magis hoc potest.
<P>&nbsp;3. Praeterea, Isidorus dicit quod daemones per experientiam multa
cognoscunt. Sed experimentalis cognitio est discursiva: ex multis enim
memoriis fit unum experimentum, et ex multis experimentis fit unum universale,
ut dicitur in fine Poster., et in principio Metaphys. Ergo cognitio angelorum
est discursiva.
<P>&nbsp;Sed contra est quod Dionysius dicit, 7 cap. De div. nom., quod
angeli non congregant divinam cognitionem a sermonibus diffusis, neque
ab aliquo communi ad ista specialia simul aguntur.
<P>&nbsp;Respondeo dicendum quod, sicut saepius dictum est, angeli illum
gradum tenent in substantiis
spiritualibus, quem corpora caelestia in substantiis
corporeis: nam et caelestes mentes a Dionysio dicuntur. Est autem haec
differentia inter caelestia et terrena corpora, quod corpora terrena per
mutationem et motum adipiscuntur suam ultimam perfectionem: corpora vero
caelestia statim, ex ipsa sua natura, suam ultimam perfectionem habent.
Sic igitur et inferiores intellectus, scilicet hominum, per quendam motum
et discursum intellectualis operationis perfectionem in cognitione veritatis
adipiscuntur; dum scilicet ex uno cognito in aliud cognitum procedunt.
Si autem statim in ipsa cognitione principii noti, inspicerent quasi notas
omnes conclusiones consequentes, in eis discursus locum non haberet. Et
hoc est in angelis: quia statim in illis quae primo naturaliter cognoscunt,
inspiciunt omnia quaecumque in eis cognosci possunt.
<BR>Et ideo dicuntur intellectuales: quia etiam apud nos, ea quae statim
naturaliter apprehenduntur, intelligi dicuntur; unde intellectus dicitur
habitus primorum principiorum. Animae vero humanae, quae veritatis notitiam
per quendam discursum acquirunt, rationales vocantur. Quod quidem contingit,
ex debilitate intellectualis luminis in eis. Si enim haberent plenitudinem
intellectualis luminis, sicut angeli, statim in primo aspectu principiorum
totam virtutem eorum comprehenderent, intuendo quidquid ex eis syllogizari
posset.
<P>&nbsp;Ad primum ergo dicendum quod discursus quendam motum nominat.
Omnis autem motus est de uno priori in aliud posterius. Unde discursiva
cognitio attenditur secundum quod ex aliquo prius noto devenitur in cognitionem
alterius posterius noti, quod prius erat ignotum. Si autem in uno inspecto
simul aliud inspiciatur, sicut in speculo inspicitur simul imago rei et
res; non est propter hoc cognitio discursiva. Et hoc modo cognoscunt angeli
res in Verbo.
<P>&nbsp;Ad secundum dicendum quod angeli syllogizare possunt, tanquam
syllogismum cognoscentes; et in causis effectus vident, et in effectibus
causas: non tamen ita quod cognitionem veritatis ignotae acquirant syllogizando
ex causis in causata, et ex causatis in causas.
<P>&nbsp;Ad tertium dicendum quod experientia in angelis et daemonibus
dicitur secundum quandam similitudinem, prout scilicet cognoscunt sensibilia
praesentia; tamen absque omni discursu.
<BR>&nbsp;
<CENTER>
<P>ARTICULUS 4
<P>Utrum angeli intelligant componendo et dividendo</CENTER>

<P>Ad quartum sic proceditur. Videtur quod angeli intelligant componendo
et dividendo.
<P>&nbsp;1. Ubi enim est multitudo intellectuum, ibi est compositio intellectuum,
ut dicitur in III De anima. Sed in intellectu angeli est multitudo intellectuum:
cum per diversas species diversa intelligat, et non omnia simul. Ergo in
intellectu angeli est compositio et divisio.
<P>&nbsp;2. Praeterea, plus distat negatio ab affirmatione, quam quaecumque
duae naturae oppositae: quia prima distinctio est per affirmationem et
negationem. Sed aliquas naturas distantes angelus non cognoscit per unum,
sed per diversas species, ut ex dictis patet. Ergo oportet quod affirmationem
et negationem cognoscat per diversa. Et ita videtur quod angelus intelligat
componendo et dividendo.
<P>&nbsp;3. Praeterea, locutio est signum intellectus. Sed angeli hominibus
loquentes, proferunt affirmativas et negativas enuntiationes, quae sunt
signa compositionis et divisionis in intellectu; ut ex multis locis sacrae
Scripturae apparet. Ergo videtur quod angelus intelligat componendo et
dividendo.
<P>&nbsp;Sed contra est quod Dionysius dicit, 7 cap. De div. nom., quod
virtus intellectualis angelorum resplendet conspicaci divinorum intellectuum
simplicitate. Sed simplex inteIligentia est sine compositione et divisione,
ut dicitur in III De anima. Ergo angelus intelligit sine compositione et
divisione.
<P>&nbsp;Respondeo dicendum quod, sicut in intellectu ratiocinante comparatur
conclusio ad principium, ita in intellectu componente et dividente comparatur
praedicatum ad subiectum. Si enim intellectus statim in ipso principio
videret conclusionis veritatem, nunquam intelligeret discurrendo vel ratiocinando.
Similiter si intellectus statim in apprehensione quidditatis subiecti,
haberet notitiam de omnibus quae possunt attribui subiecto vel removeri
ab eo, nunquam intelligeret componendo et dividendo, sed solum intelligendo
quod quid est.
<BR>Sic igitur patet quod ex eodem provenit quod intellectus noster intelligit
discurrendo, et componendo et dividendo: ex hoc scilicet, quod non statim
in prima apprehensione alicuius primi apprehensi, potest inspicere quidquid
in eo virtute continetur. Quod contingit ex debilitate luminis intellectualis
in nobis, sicut dictum est. Unde cum in angelo sit lumen intellectuale
perfectum, cum sit speculum purum et clarissimum, ut dicit Dionysius, 4
cap. De div. nom.; relinquitur quod angelus, sicut non intelligit ratiocinando,
ita non intelligit componendo et dividendo.
<BR>Nihilominus tamen compositionem et divisionem enuntiationum intelligit,
sicut et ratiocinationem syllogismorum: intelligit enim composita simpliciter,
et mobilia immobiliter, et materialia immaterialiter.
<P>&nbsp;Ad primum ergo dicendum quod non qualiscumque multitudo intellectuum
compositionem causat, sed multitudo illorum intellectuum quorum unum attribuitur
alteri, vel removetur ab altero. Angelus autem, intelligendo quidditatem
alicuius rei, simul intelligit quidquid ei attribui potest vel removeri
ab ea. Unde intelligendo quod quid est, intelligit quidquid nos intelligere
possumus et componendo et dividendo, per unum suum simplicem intellectum.
<P>&nbsp;Ad secundum dicendum quod diversae quidditates rerum minus differunt,
quantum ad rationem existendi, quam affirmatio et negatio. Tamen quantum
ad rationem cognoscendi, affirmatio et negatio magis conveniunt: quia statim
per hoc quod cognoscitur veritas affirmationis, cognoscitur falsitas negationis
oppositae.
<P>&nbsp;Ad tertium dicendum quod hoc quod angeli loquuntur enuntiationes
affirmativas et negativas, manifestat quod angeli cognoscunt compositionem
et divisionem: non autem quod cognoscant componendo et dividendo, sed simpliciter
cognoscendo quod quid est.
<BR>&nbsp;
<CENTER>
<P>ARTICULUS 5
<P>Utrum in intellectu angeli possit esse falsitas</CENTER>

<P>Ad quintum sic proceditur. Videtur quod in intellectu angeli possit
esse falsitas.
<P>&nbsp;1. Protervitas enim ad falsitatem pertinet. Sed in daemonibus
est phantasia proterva, ut dicit Dionysius, 4 cap. De div. nom. Ergo videtur
quod in angelorum intellectu possit esse falsitas.
<P>&nbsp;2. Praeterea, nescientia est causa falsae aestimationis. Sed in
angelis potest esse nescientia, ut Dionysius dicit, 6 cap. Eccles. hier.
Ergo videtur quod in eis possit esse falsitas.
<P>&nbsp;3. Praeterea, omne quod cadit a veritate sapientiae, et habet
rationem depravatam, habet falsitatem vel errorem in suo intellectu. Sed
hoc Dionysius dicit de daemonibus, 7 cap. De div. nom. Ergo videtur quod
in intellectu angelorum possit esse falsitas.
<P>&nbsp;Sed contra, Philosophus dicit, III De anima, quod intellectus
semper verus est. Augustinus etiam dicit, in libro Octoginta trium quaest.,
quod nihil intelligitur nisi verum. Sed angeli non cognoscunt aliquid nisi
intelligendo. Ergo in angeli cognitione non potest esse deceptio et falsitas.
<P>&nbsp;Respondeo dicendum quod huius quaestionis veritas aliquatenus
ex praemissa dependet. Dictum est enim quod angelus non intelligit componendo
et dividendo, sed intelligendo quod quid est. Intellectus autem circa quod
quid est semper verus est, sicut et sensus circa proprium obiectum, ut
dicitur in III De anima. Sed per accidens in nobis accidit deceptio et
falsitas intelligendo quod quid est, scilicet secundum rationem alicuius
compositionis: vel cum definitionem unius rei accipimus ut definitionem
alterius; vel cum partes definitionis sibi non cohaerent, sicut si accipiatur
pro definitione alicuius rei, animal quadrupes volatile (nullum enim animal
tale est); et hoc quidem accidit in compositis, quorum definitio ex diversis
sumitur, quorum unum est materiale ad aliud. Sed intelligendo quidditates
simplices, ut dicitur in IX Metaphys., non est falsitas: quia vel totaliter
non attinguntur, et nihil intelligimus de eis; vel cognoscuntur ut sunt.
<BR>Sic igitur per se non potest esse falsitas aut error aut deceptio in
intellectu alicuius angeli; sed per accidens contingit. Alio tamen modo
quam in nobis. Nam nos componendo et dividendo quandoque ad intellectum
quidditatis pervenimus, sicut cum dividendo vel demonstrando definitionem
investigamus. Quod quidem in angelis non contingit: sed per quod quid est
rei cognoscunt omnes enuntiationes ad illam rem pertinentes. Manifestum
est autem quod quidditas rei potest esse principium cognoscendi respectu
eorum quae naturaliter conveniunt rei vel ab ea removentur: non autem eorum
quae a supernaturali Dei ordinatione dependent. Angeli igitur boni, habentes
rectam voluntatem, per cognitionem quidditatis rei non iudicant de his
quae naturaliter ad rem pertinent, nisi salva ordinatione divina. Unde
in eis non potest esse falsitas aut error. Daemones vero, per voluntatem
perversam subducentes intellectum a divina sapientia, absolute interdum
de rebus iudicant secundum naturalem conditionem. Et in his quae naturaliter
ad rem pertinent, non decipiuntur. Sed decipi possunt quantum ad ea quae
supernaturalia sunt: sicut si considerans hominem mortuum, iudicet eum
non resurrecturum; et si videns hominem Christum, iudicet eum non esse
Deum.
<P>&nbsp;Et per hoc patet responsio ad ea quae utrinque obiiciuntur. Nam
protervitas daemonum est secundum quod non subduntur divinae sapientiae.
Nescientia autem est in angelis, non respectu naturalium cognoscibilium,
sed supernaturalium. Patet etiam quod intellectus eius quod quid est semper
est verus, nisi per accidens, secundum quod indebite ordinatur ad aliquam
compositionem vel divisionem.
<BR>&nbsp;
<CENTER>
<P>ARTICULUS 6
<P>Utrum in angelis sit cognitio matutina et vespertina</CENTER>

<P>Ad sextum sic proceditur. Videtur quod in angelis non sit vespertina
neque matutina cognitio.
<P>&nbsp;1. Vespere enim et mane admixtionem tenebrarum habent. Sed in
cognitione angeli non est aliqua tenebrositas; cum non sit ibi error vel
falsitas. Ergo cognitio angeli non debet dici matutina vel vespertina.
<P>&nbsp;2. Praeterea, inter vespere et mane cadit nox; et inter mane et
vespere cadit meridies. Si igitur in angelis cadit cognitio matutina et
vespertina, pari ratione videtur quod in eis debeat esse meridiana et nocturna
cognitio.
<P>&nbsp;3. Praeterea, cognitio distinguitur secundum differentiam cognitorum:
unde in III De anima dicit Philosophus quod scientiae secantur quemadmodum
et res. Triplex autem est esse rerum: scilicet in Verbo, in propria natura,
et in intelligentia angelica, ut Augustinus dicit, II Super Gen. ad litt.
Ergo, si ponatur cognitio matutina in angelis et vespertina, propter esse
rerum in Verbo et in propria natura; debet etiam in eis poni tertia cognitio,
propter esse rerum in intelligentia angelica.
<P>&nbsp;Sed contra est quod Augustinus, IV Super Gen. ad litt. et XI De
civ. Dei, distinguit cognitionem angelorum per matutinam et vespertinam.
<P>&nbsp;Respondeo dicendum quod hoc quod dicitur de cognitione matutina
et vespertina in angelis, introductum est ab Augustino, qui sex dies in
quibus Deus legitur fecisse cuncta, Gen. 1, intelligi vult non hos usitatos
dies qui solis circuitu peraguntur, cum sol quarto die factus legatur;
sed unum diem, scilicet cognitionem angelicam sex rerum generibus praesentatam.
Sicut autem in die consueto mane est principium diei, vespere autem terminus,
ita cognitio ipsius primordialis esse rerum, dicitur cognitio matutina:
et haec est secundum quod res sunt in Verbo. Cognitio autem ipsius esse
rei creatae secundum quod in propria natura consistit, dicitur cognitio
vespertina: nam esse rerum fluit a Verbo sicut a quodam primordiali principio,
et hic effluxus terminatur ad esse rerum quod in propria natura habent.
<P>&nbsp;Ad primum ergo dicendum quod vespere et mane non accipiuntur in
cognitione angelica secundum similitudinem ad admixtionem tenebrarum; sed
secundum similitudinem principii et termini. Vel dicendum quod nihil prohibet,
ut dicit Augustinus IV Super Gen. ad litt., aliquid in comparatione ad
unum dici lux, et in comparatione ad aliud dici tenebra. Sicut vita fidelium
et iustorum, in comparatione ad impios, dicitur lux, secundum illud Eph.
5,8: Fuistis aliquando tenebrae, nunc autem lux in Domino; quae tamen vita
fidelium, in comparatione ad vitam gloriae, tenebrosa dicitur, secundum
illud II Petri 1,19: Habetis propheticum sermonem, cui bene facitis attendentes
quasi lucernae lucenti in caliginoso loco. Sic igitur cognitio angeli qua
cognoscit res in propria natura, dies est per comparationem ad ignorantiam
vel errorem: sed obscura est per comparationem ad visionem Verbi.
<P>&nbsp;Ad secundum dicendum quod matutina et vespertina cognitio ad diem
pertinet, idest ad angelos illuminatos, qui sunt distincti a tenebris,
idest a malis angelis. Angeli autem boni, cognoscentes creaturam, non in
ea figuntur, quod esset tenebrescere et noctem fieri; sed hoc ipsum referunt
ad laudem Dei, in quo sicut in principio omnia cognoscunt. Et ideo post
vesperam non ponitur nox, sed mane: ita quod mane sit finis praecedentis
diei et principium sequentis, inquantum angeli cognitionem praecedentis
operis ad laudem Dei referunt. Meridies autem sub nomine diei comprehenditur,
quasi medium inter duo extrema. Vel potest meridies referri ad cognitionem
ipsius Dei, qui non habet principium nec finem.
<P>&nbsp;Ad tertium dicendum quod etiam ipsi angeli creaturae sunt. Unde
esse rerum in intelligentia angelica comprehenditur sub vespertina cognitione,
sicut et esse rerum in propria natura.
<BR>&nbsp;
<CENTER>
<P>ARTICULUS 7
<P>Utrum una sit cognitio matutina et vespertina</CENTER>

<P>Ad septimum sic proceditur. Videtur quod una sit cognitio vespertina
et matutina.
<P>&nbsp;1. Dicitur enim Gen. 1,5: Factum est vespere et mane dies unus.
Sed per diem intelligitur cognitio angelica, ut Augustinus dicit. Ergo
una et eadem est cognitio in angelis matutina et vespertina.
<P>&nbsp;2. Praeterea, impossibile est unam potentiam simul duas operationes
habere. Sed angeli semper sunt in actu cognitionis matutinae: quia semper
vident Deum et res in Deo, secundum illud Mt. 18,10: Angeli eorum semper
vident faciem Patris mei, etc. Ergo, si cognitio vespertina esset alia
a matutina, nullo modo angelus posset esse in actu cognitionis vespertinae.
<P>&nbsp;3. Praeterea, Apostolus dicit, I Cor. 13,10: Cum venerit quod
perfectum est, evacuabitur quod ex parte est. Sed si cognitio vespertina
sit alia a matutina, comparatur ad ipsam sicut imperfectum ad perfectum.
Ergo non poterit simul vespertina cognitio esse cum matutina.
<P>&nbsp;In contrarium est quod dicit Augustinus, IV Super Gen. ad litt.,
quod multum interest inter cognitionem rei cuiuscumque in Verbo Dei, et
cognitionem eius in natura eius, ut illud merito pertineat ad diem, hoc
ad vesperam.
<P>&nbsp;Respondeo dicendum quod, sicut dictum est, cognitio vespertina,
dicitur, qua angeli cognoscunt res in propria natura. Quod non potest ita
intelligi quasi ex propria rerum natura cognitionem accipiant, ut haec
praepositio in indicet habitudinem principii: quia non accipiunt angeli
cognitionem a rebus, ut supra habitum est. Relinquitur igitur quod hoc
quod dicitur in propria natura, accipiatur secundum rationem cogniti, secundum
quod subest cognitioni; ut scilicet cognitio vespertina in angelis dicatur
secundum quod cognoscunt esse rerum quod habent res in propria natura.
<BR>Quod quidem per duplex medium cognoscunt: scilicet per species innatas,
et per rationes rerum in Verbo existentes. Non enim, videndo Verbum, cognoscunt
solum illud esse rerum quod habent in Verbo; sed illud esse quod habent
in propria natura; sicut Deus per hoc quod videt se, cognoscit esse rerum
quod habent in propria natura. Si ergo dicatur cognitio vespertina secundum
quod cognoscunt esse rerum quod habent in propria natura, videndo Verbum;
sic una et eadem secundum essentiam est cognitio vespertina et matutina,
differens solum secundum cognita. Si vero cognitio vespertina dicatur secundum
quod angeli cognoscunt esse rerum quod habent in propria natura, per formas
innatas; sic alia est cognitio vespertina et matutina. Et ita videtur intelligere
Augustinus, cum unam ponat imperfectam respectu alterius.
<P>&nbsp;Ad primum ergo dicendum quod, sicut numerus sex dierum, secundum
intellectum Augustini, accipitur secundum sex genera rerum quae cognoscuntur
ab angelis; ita unitas diei accipitur secundum unitatem rei cognitae, quae
tamen diversis cognitionibus cognosci potest.
<P>&nbsp;Ad secundum dicendum quod duae operationes possunt simul esse
unius potentiae, quarum una ad aliam refertur; ut patet cum voluntas simul
vult et finem et ea quae sunt ad finem, et intellectus simul intelligit
principia et conclusiones per principia, quando iam scientiam acquisivit.
Cognitio autem vespertina in angelis refertur ad matutinam, ut Augustinus
dicit. Unde nihil prohibet utramque simul esse in angelis.
<P>&nbsp;Ad tertium dicendum quod, veniente perfecto, evacuatur imperfectum
quod ei opponitur: sicut fides, quae est eorum quae non videntur, evacuatur
visione veniente. Sed imperfectio vespertinae cognitionis non opponitur
perfectioni matutinae. Quod enim cognoscatur aliquid in seipso, non est
oppositum ei quod cognoscatur in sua causa. Nec iterum quod aliquid cognoscatur
per duo media, quorum unum est perfectius et aliud imperfectius, aliquid
repugnans habet: sicut ad eandem conclusionem habere possumus et medium
demonstrativum et dialecticum. Et similiter eadem res potest sciri ab angelo
per Verbum increatum, et per speciem innatam.
<p class=border></P>

<p>
<table border=0 cellspacing=10 cellpadding=0 align=center>
<tr>
	<td><a href="/aquinas.html">St. Thomas Aquinas</A>
	<td><a href="/christian.html">Christian Latin</A>
	<td><a href="/index.html">The Latin Library</A>
	<td><a href="/classics.html">The Classics Page</A>
</TABLE>
</P>
</BODY></HTML>
</BODY></HTML>
