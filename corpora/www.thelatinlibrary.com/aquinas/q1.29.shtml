<HTML>
<HTML><HEAD>
<TITLE>St. Thomas Aquinas: Summa Theologica, Prima Pars Quaestio XXIX</TITLE>
</HEAD>
<BODY BACKGROUND="/paper.jpg" BGCOLOR="#FFFFFF">
<BASEFONT SIZE=4>
<BR>
<CENTER><FONT SIZE=5>SUMMMA THEOLOGICAE</FONT>
<P>
ANGELICI DOCTORIS SANCTI THOMAE AQUINATIS
<P>
PRIMA PARS
<P>
<P>QUAESTIO XXIX
<P>De Personis divinis
<P>in quatuor articulos divisa</CENTER>

<BR>&nbsp;
<P>Praemissis autem his quae de processionibus et relationibus praecognoscenda
videbantur, necessarium est aggredi de Personis. Et primo, secundum considerationem
absolutam; et deinde secundum comparativam considerationem. Oportet autem
absolute de Personis, primo quidem in communi considerare; deinde de singulis
Personis. Ad communem autem considerationem Personarum quatuor pertinere
videntur: primo quidem, significatio huius nominis persona; secundo vero,
numerus Personarum; tertio, ea quae consequuntur numerum Personarum, vel
ei opponuntur, ut diversitas et similitudo, et huiusmodi; quarto vero,
ea quae pertinent ad notitiam Personarum.
<BR>Circa primum quaeruntur quatuor.
<DL>
<DD>
Primo: de definitione personae.</Dd>

<DD>
Secundo: de comparatione personae ad essentiam, subsistentiam et hypostasim.</Dd>

<DD>
Tertio: utrum nomen personae competat in divinis.</Dd>

<DD>
Quarto: quid ibi significet.</Dd>
</DL>

<CENTER>ARTICULUS 1
<P>De definitione personae</CENTER>

<P>Ad primum sic proceditur. Videtur quod incompetens sit definitio personae
quam Boetius assignat in libro De duabus naturis, quae talis est: Persona
est rationalis naturae individua substantia.
<P>&nbsp;1. Nullum enim singulare definitur. Sed persona significat quoddam
singulare. Ergo persona inconvenienter definitur.
<P>&nbsp;2. Praeterea, substantia, prout ponitur in definitione personae,
aut sumitur pro substantia prima, aut pro substantia secunda. Si pro substantia
prima, superflue additur individua: quia substantia prima est substantia
individua. Si vero stat pro substantia secunda, falso additur, et est oppositio
in adiecto: nam secundae substantiae dicuntur genera vel species. Ergo
definitio est male assignata.
<P>&nbsp;3. Praeterea, nomen intentionis non debet poni in definitione
rei. Non enim esset bona assignatio, si quis diceret, homo est species
animalis: homo enim est nomen rei, et species est nomen intentionis. Cum
igitur persona sit nomen rei (significat enim substantiam quandam rationalis
naturae), inconvenienter individuum, quod est nomen intentionis, in eius
definitione ponitur.
<P>&nbsp;4. Praeterea, natura est principium motus et quietis in eo in
quo est per se et non per accidens, ut dicitur in II Physic. Sed persona
est in rebus immobilibus, sicut in Deo et in angelis. Non ergo in definitione
personae debuit poni natura, sed magis essentia.
<P>&nbsp;5. Praeterea, anima separata est rationalis naturae individua
substantia. Non autem est persona. Inconvenienter ergo persona sic definitur.
<P>&nbsp;Respondeo dicendum quod, licet universale et particulare inveniantur
in omnibus generibus, tamen speciali quodam modo individuum invenitur in
genere substantiae. Substantia enim individuatur per seipsam, sed accidentia
individuantur per subiectum, quod est substantia: dicitur enim haec albedo,
inquantum est in hoc subiecto. Unde etiam convenienter individua substantiae
habent aliquod speciale nomen prae aliis: dicuntur enim hypostases, vel
primae substantiae.
<BR>Sed adhuc quodam specialiori et perfectiori modo invenitur particulare
et individuum in substantiis rationalibus, quae habent dominium sui actus,
et non solum aguntur, sicut alia, sed per se agunt: actiones autem in singularibus
sunt. Et ideo etiam inter ceteras substantias quoddam speciale nomen habent
singularia rationalis naturae. Et hoc nomen est persona. Et ideo in praedicta
definitione personae ponitur substantia individua, inquantum significat
singulare in genere substantiae: additur autem rationalis naturae, inquantum
significat singulare in rationalibus substantiis.
<P>&nbsp;Ad primum ergo dicendum quod, licet hoc singulare vel illud definiri
non possit, tamen id quod pertinet ad communem rationem singularitatis,
definiri potest: et sic Philosophus definit substantiam primam. Et hoc
modo definit Boetius personam.
<P>&nbsp;Ad secundum dicendum quod, secundum quosdam, substantia, in definitione
personae ponitur pro substantia prima, quae est hypostasis. Neque tamen
superflue additur individua. Quia nomine hypostasis vel substantiae primae,
excluditur ratio universalis et partis (non enim dicimus quod homo communis
sit hypostasis, neque etiam manus, cum sit pars): sed per hoc quod additur
individuum, excluditur a persona ratio assumptibilis; humana enim natura
in Christo non est persona, quia est assumpta a digniori, scilicet a Verbo
Dei. Sed melius dicendum est quod substantia accipitur communiter, prout
dividitur per primam et secundam: et per hoc quod additur individua, trahitur
ad standum pro substantia prima.
<P>&nbsp;Ad tertium dicendum quod, quia substantiales differentiae non
sunt nobis notae, vel etiam nominatae non sunt, oportet interdum uti differentiis
accidentalibus loco substantialium, puta si quis diceret: ignis est corpus
simplex, calidum et sicum: accidentia enim propria sunt effectus formarum
substantialium, et manifestant eas. Et similiter nomina intentionum possunt
accipi ad definiendum res, secundum quod accipiuntur pro aliquibus nominibus
rerum quae non sunt posita. Et sic hoc nomen individuum ponitur in definitione
personae, ad designandum modum subsistendi qui competit substantiis particularibus.
<P>&nbsp;Ad quartum dicendum quod, secundum Philosophum, in V Metaphys.,
nomen naturae primo impositum est ad significandam generationem viventium,
quae dicitur nativitas. Et quia huiusmodi generatio est a principio intrinseco,
extensum est hoc nomen ad significandum principium intrinsecum cuiuscumque
motus. Et sic definitur natura in II Physic. Et quia huiusmodi principium
est formale vel materiale, communiter tam materia quam forma dicitur natura.
Et quia per formam completur essentia uniuscuiusque rei, communiter essentia
uniuscuiusque rei, quam significat eius definitio, vocatur natura. Et sic
accipitur hic natura. Unde Boetius in eodem libro dicit quod natura est
unumquodque informans specifica differentia: specifica enim differentia
est quae complet definitionem, et sumitur a propria forma rei. Et ideo
convenientius fuit quod in definitione personae, quae est singulare alicuius
generis determinati, uteretur nomine naturae, quam essentiae, quae sumitur
ab esse, quod est communissimum.
<P>&nbsp;Ad quintum dicendum quod anima est pars humanae speciei: et ideo,
licet sit separata, quia tamen retinet naturam unibilitatis, non potest
dici substantia individua quae est hypostasis vel substantia prima; sicut
nec manus, nec quaecumque alia partium hominis. Et sic non competit ei
neque definitio personae, neque nomen.
<BR>&nbsp;
<CENTER>
<P>ARTICULUS 2
<P>Utrum persona sit idem quod hypostasis, subsistentia et essentia</CENTER>

<P>Ad secundum sic proceditur. Videtur quod persona sit idem quod hypostasis,
subsistentia, et essentia.
<P>&nbsp;1. Dicit enim Boetius, in libro De duab. natur., quod Graeci naturae
rationalis individuam substantiam hypostaseos nomine vocaverunt. Sed hoc
etiam, apud nos, significat nomen personae. Ergo persona omnino idem est
quod hypostasis.
<P>&nbsp;2. Praeterea, sicut in divinis dicimus tres personas, ita in divinis
dicimus tres subsistentias: quod non esset, nisi persona et subsistentia
idem significarent. Ergo idem significant persona et subsistentia.
<P>&nbsp;3. Praeterea, Boetius dicit, in Commento Praedicamentorum, quod
usia, quod est idem quod essentia, significat compositum ex materia et
forma. Id autem quod est compositum ex materia et forma, est individuum
substantiae, quod et hypostasis et persona dicitur. Ergo omnia praedicta
nomina idem significare videntur.
<P>&nbsp;Sed contra est quod Boetius dicit, in libro De duab. natur., quod
genera et species subsistunt tantum; individua vero non modo subsistunt,
verum etiam substant. Sed a subsistendo dicuntur subsistentiae, sicut a
substando substantiae vel hypostases. Cum igitur esse hypostases vel personas
non conveniat generibus vel speciebus, hypostases vel personae non sunt
idem quod subsistentiae.
<BR>Praeterea, Boetius dicit, in Commento Praedicamentorum, quod hypostasis
dicitur materia, usiosis autem, idest subsistentia, dicitur forma. Sed
neque forma neque materia potest dici persona. Ergo persona differt a praedictis.
<P>&nbsp;Respondeo dicendum quod, secundum Philosophum, in V Metaphys.,
substantia dicitur dupliciter. Uno modo dicitur substantia quidditas rei,
quam significat definitio, secundum quod dicimus quod definitio significat
substantiam rei: quam quidem substantiam Graeci usiam vocant, quod nos
essentiam dicere possumus. Alio modo dictur substantia subiectum vel suppositum
quod subsistit in genere substantiae. Et hoc quidem, communiter accipiendo,
nominari potest et nomine significante intentionem: et sic dicitur suppositum.
Nominatur etiam tribus nominibus significantibus rem, quae quidem sunt
res naturae, subsistentia et hypostasis, secundum triplicem considerationem
substantiae sic dictae. Secundum enim quod per se existit et non in alio,
vocatur subsistentia: illa enim subsistere dicimus, quae non in alio, sed
in se existunt. Secundum vero quod supponitur alicui naturae communi, sic
dicitur res naturae; sicut hic homo est res naturae humanae. Secundum vero
quod supponitur accidentibus, dicitur hypostasis vel substantia. Quod autem
haec tria nomina significant communiter in toto genere substantiarum, hoc
nomen persona significat in genere rationalium substantiarum.
<P>&nbsp;Ad primum ergo dicendum quod hypostasis, apud Graecos, ex propria
significatione nominis habet quod significet quodcumque individuum substantiae:
sed ex usu loquendi habet quod sumatur pro individuo rationalis naturae,
ratione suae excellentiae.
<P>&nbsp;Ad secundum dicendum quod, sicut nos dicimus in divinis pluraliter
tres personas et tres subsistentias, ita Graeci dicunt tres hypostases.
Sed quia nomen substantiae, quod secundum proprietatem significationis
respondet hypostasi, aequivocatur apud nos, cum quandoque significet essentiam,
quandoque hypostasim; ne possit esse erroris occasio, maluerunt pro hypostasi
transferre subsistentiam, quam substantiam.
<P>&nbsp;Ad tertium dicendum quod essentia proprie est id quod significatur
per definitionem. Definitio autem complectitur principia speciei, non autem
principia individualia. Unde in rebus compositis ex materia et forma, essentia
significat non solum formam, nec solum materiam, sed compositum ex materia
et forma communi, prout sunt principia speciei. Sed compositum ex hac materia
et ex hac forma, habet rationem hypostasis et personae: anima enim et caro
et os sunt de ratione hominis, sed haec anima et haec caro et hoc os sunt
de ratione huius hominis. Et ideo hypostasis et persona addunt supra rationem
essentiae principia individualia; neque sunt idem cum essentia in compositis
ex materia et forma, ut supra dictum est, cum de simplicitate divina ageretur.
<P>&nbsp;Ad quartum dicendum quod Boetius dicit genera et species subsistere,
inquantum individuis aliquibus competit subsistere, ex eo quod sunt sub
generibus et speciebus in praedicamento Substantiae comprehensis: non quod
ipsae species vel genera subsistant, nisi secundum opinionem Platonis,
qui posuit species rerum separatim subsistere a singularibus. Substare
vero competit eisdem individuis in ordine ad accidentia, quae sunt praeter
rationem generum et specierum.
<P>&nbsp;Ad quintum dicendum quod individuum compositum ex materia et forma,
habet quod substet accidenti, ex proprietate materiae. Unde et Boetius
dicit, in libro De Trin.: forma simplex subiectum esse non potest. Sed
quod per se subsistat, habet ex proprietate suae formae, quae non advenit
rei subsistenti, sed dat esse actuale materiae, ut sic individuum subsistere
possit. Propter hoc ergo hypostasim attribuit materiae, et usiosim, sive
subsistentiam, formae, quia materia est principium substandi, et forma
est principium subsistendi.
<BR>&nbsp;
<CENTER>
<P>ARTICULUS 3
<P>Utrum nomen 'personae' sit ponendum in divinis</CENTER>

<P>Ad tertium sic proceditur. Videtur quod nomen personae non sit ponendum
in divinis.
<P>&nbsp;1. Dicit enim Dionysius, in principio De div. nom.: Universaliter
non est audendum aliquid dicere nec cogitare de supersubstantiali occulta
divinitate, praeter ea quae divinitus nobis ex sanctis eloquiis sunt expressa.
Sed nomen personae non exprimitur nobis in sacra Scriptura novi vel veteris
Testamenti. Ergo non est nomine personae utendum in divinis.
<P>&nbsp;2. Praeterea, Boetius dicit, in libro De duab. natur.: Nomen personae
videtur traductum ex his personis quae in comoediis tragoediisque homines
repraesentabant; persona enim dicta est a personando, quia concavitate
ipsa maior necesse est ut volvatur sonus. Graeci vero has personas prosopa
vocant, ab eo quod ponantur in facie, atque ante oculos obtegant vultum.
Sed hoc non potest competere in divinis, nisi forte secundum metaphoram.
Ergo nomen personae non dicitur de Deo nisi metaphorice.
<P>&nbsp;3. Praeterea, omnis persona est hypostasis. Sed nomen hypostasis
non videtur Deo competere: cum, secundum Boetium, significet id quod subiicitur
accidentibus, quae in Deo non sunt. Hieronymus etiam dicit quod in hoc
nomine hypostasis, venenum latet sub melle. Ergo hoc nomen persona non
est dicendum de Deo.
<P>&nbsp;4. Praeterea, a quocumque removetur definitio et definitum. Sed
definitio personae supra posita non videtur Deo competere. Tum quia ratio
importat discursivam cognitionem, quae non competit Deo, ut supra ostensum
est: et sic Deus non potest dici rationalis naturae. Tum etiam quia Deus
dici non potest individua substantia: cum principium individuationis sit
materia, Deus autem immaterialis est; neque etiam accidentibus substat,
ut substantia dici possit. Nomen ergo personae Deo attribui non debet.
<P>&nbsp;Sed contra est quod dicitur in symbolo Athanasii: Alia est persona
Patris, alia Filii, alia Spiritus Sancti.
<P>&nbsp;Respondeo dicendum quod persona significat id quod est perfectissimum
in tota natura, scilicet subsistens in rationali natura. Unde, cum omne
illud quod est perfectionis, Deo sit attribuendum, eo quod eius essentia
continet in se omnem perfectionem: conveniens est ut hoc nomen persona
de Deo dicatur. Non tamen eodem modo quo dicitur de creaturis, sed excellentiori
modo; sicut et alia nomina quae, creaturis a nobis imposita. Deo attribuuntur;
sicut supra ostensum est, cum de divinis nominibus ageretur.
<P>&nbsp;Ad primum ergo dicendum quod, licet nomen personae in Scriptura
veteris vel novi Testamenti non inveniatur dictum de Deo, tamen id quod
nomen significat, multipliciter in sacra Scriptura invenitur assertum de
Deo; scilicet quod est maxime per se ens, et perfectissime intelligens.
Si autem oporteret de Deo dici solum illa, secundum vocem, quae sacra Scriptura
de Deo tradit, sequeretur quod nunquam in alia lingua posset aliquis loqui
de Deo, nisi in illa in qua primo tradita est Scriptura veteris vel novi
Testamenti. Ad inveniendum autem nova nomina, antiquam fidem de Deo significantia,
coegit necessitas disputandi cum haereticis. Nec haec novitas vitanda est,
cum non sit profana, utpote a Scripturarum sensu non discordans: docet
autem Apostolus profanas vocum novitates vitare, I ad Tim. ult., 20.
<P>&nbsp;Ad secundum dicendum quod, quamvis hoc nomen persona non conveniat
Deo quantum ad id a quo impositum est nomen, tamen quantum ad id ad quod
significandum imponitur, maxime Deo convenit. Quia enim in comoediis et
tragoediis repraesentabantur aliqui homines famosi, impositum est hoc nomen
persona ad significandum aliquos dignitatem habentes. Unde consueverunt
dici personae in ecclesiis, quae habent aliquam dignitatem. Propter quod
quidam definiunt personam, dicentes quod persona est hypostasis proprietate
distincta ad dignitatem pertinente. Et quia magnae dignitatis est in rationali
natura subsistere, ideo omne individuum rationalis naturae dicitur persona,
ut dictum est. Sed dignitas divinae naturae excedit omnem dignitatem: et
secundum hoc maxime competit Deo nomen personae.
<P>&nbsp;Ad tertium dicendum quod nomen hypostasis non competit Deo quantum
ad id a quo est impositum nomen, cum non substet accidentibus: competit
autem ei quantum ad id, quod est impositum ad significandum rem subsistentem.
Hieronymus autem dicit sub hoc nomine venenum latere, quia antequam significatio
huius nominis esset plene nota apud Latinos, haeretici per hoc nomen simplices
decipiebant, ut confiterentur plures essentias, sicut confitentur plures
hypostases; propter hoc quod nomen substantiae, cui respondet in graeco
nomen hypostasis, communiter accipitur apud nos pro essentia.
<P>&nbsp;Ad quartum dicendum quod Deus potest dici rationalis naturae,
secundum quod ratio non importat discursum, sed communiter intellectualem
naturam. Individuum autem Deo competere non potest quantum ad hoc quod
individuationis principium est materia: sed solum secundum quod importat
incommunicabilitatem. Substantia vero convenit Deo, secundum quod significat
existere per se. Quidam tamen dicunt quod definitio superius a Boetio data,
non est definitio personae secundum quod personas in Deo dicimus. Propter
quod Ricardus de Sancto Victore, corrigere volens hanc definitionem, dixit
quod persona, secundum quod de Deo dicitur, est divinae naturae incommunicabilis
existentia.
<BR>&nbsp;
<CENTER>
<P>ARTICULUS 4
<P>Utrum hoc nomen 'persona' significet relationem</CENTER>

<P>Ad quartum sic proceditur. Videtur quod hoc nomen persona non significet
relationem, sed substantiam, in divinis.
<P>&nbsp;1. Dicit enim Augustinus, in VII De Trin.: Cum dicimus personam
Patris, non aliud dicimus quam substantiam Patris; ad se quippe dicitur
persona, non ad Filium.
<P>&nbsp;2. Praeterea, quid quaerit de essentia. Sed, sicut dicit Augustinus
in eodem loco, cum dicitur, Tres sunt qui testimonium dant in caelo, Pater,
Verbum, et Spiritus Sanctus; et quaeritur, Quid tres? respondetur, Tres
Personae. Ergo hoc nomen persona significat essentiam.
<P>&nbsp;3. Praeterea, secundum Philosophum, IV Metaphys., id quod significatur
per nomen, est eius definitio. Sed definitio personae est rationalis naturae
individua substantia, ut dictum est. Ergo hoc nomen persona significat
substantiam.
<P>&nbsp;4. Praeterea, persona in hominibus et angelis non significat relationem,
sed aliquid absolutum. Si igitur in Deo significaret relationem, diceretur
aequivoce de Deo et hominibus et angelis.
<P>&nbsp;Sed contra est quod dicit Boetius, in libro De Trin., quod omne
nomen ad personas pertinens, relationem significat. Sed nullum nomen magis
pertinet ad personas, quam hoc nomen persona. Ergo hoc nomen persona relationem
significat.
<P>&nbsp;Respondeo dicendum quod circa significationem huius nominis persona
in divinis, difficultatem ingerit quod pluraliter de tribus praedicatur,
praeter naturam essentialium nominum; neque etiam ad aliquid dicitur, sicut
nomina quae relationem significant. Unde quibusdam visum est quod hoc nomen
persona simpliciter, ex virtute vocabuli, essentiam significet in divinis,
sicut hoc nomen Deus, et hoc nomen sapiens: sed propter instantiam haereticorum,
est accommodatum, ex ordinatione Concilii, ut possit poni pro relativis;
et praecipue in plurali, vel cum nomine partitivo, ut cum dicimus tres
personas, vel alia est persona Patris, alia Filii. In singulari vero potest
sumi pro absoluto, et pro relativo. Sed haec non videtur sufficiens ratio.
Quia si hoc nomen persona, ex vi suae significationis, non habet quod significet
nisi essentiam in divinis; ex hoc quod dictum est tres personas, non fuisset
haereticorum quietata calumnia, sed maioris calumniae data esset eis occasio.
<BR>Et ideo alii dixerunt quod hoc nomen persona in divinis significat
simul essentiam et relationem. Quorum quidam dixerunt quod significat essentiam
in recto, et relationem in obliquo. Quia persona dicitur quasi per se una:
unitas autem pertinet ad essentiam. Quod autem dicitur per se, implicat
relationem oblique: intelligitur enim Pater per se esse, quasi relatione
distinctus a Filio. Quidam vero dixerunt e converso, quod significat relationem
in recto, et essentiam in obliquo: quia in definitione personae, natura
ponitur in obliquo. Et isti propinquius ad veritatem accesserunt.
<BR>Ad evidentiam igitur huius quaestionis, considerandum est quod aliquid
est de significatione minus communis, quod tamen non est de significatione
magis communis: rationale enim includitur in significatione hominis, quod
tamen non est de significatione animalis. Unde aliud est quaerere de significatione
animalis, et aliud est quaerere de significatione animalis quod est homo.
Similiter aliud est quaerere de significatione huius nominis persona in
communi, et aliud de significatione personae divinae. Persona enim in communi
significat substantiam individuam rationalis naturae, ut dictum est. Individuum
autem est quod est in se indistinctum, ab aliis vero distinctum. Persona
igitur, in quacumque natura, significat id quod est distinctum in natura
illa: sicut in humana natura significat has carnes et haec ossa et hanc
animam, quae sunt principia individuantia hominem; quae quidem, licet non
sint de significatione personae, sunt tamen de significatione personae
humanae. Distinctio autem in divinis non fit nisi per relationes originis,
ut dictum est supra. Relatio autem in divinis non est sicut accidens inhaerens
subiecto, sed est ipsa divina essentia: unde est subsistens, sicut essentia
divina subsistit. Sicut ergo deitas est Deus, ita paternitas divina est
Deus Pater, qui est persona divina. Persona igitur divina significat relationem
ut subsistentem. Et hoc est significare relationem per modum substantiae
quae est hypostasis subsistens in natura divina; licet subsistens in natura
divina non sit aliud quam natura divina.
<BR>Et secundum hoc, verum est quod hoc nomen persona significat relationem
in recto, et essentiam in obliquo: non tamen relationem inquantum est relatio,
sed inquantum significatur per modum hypostasis. Similiter etiam significat
essentiam in recto, et relationem in obliquo: inquantum essentia idem est
quod hypostasis; hypostasis autem significatur in divinis ut relatione
distincta; et sic relatio, per modum relationis significata, cadit in ratione
personae in obliquo.
<BR>Et secundum hoc etiam dici potest; quod haec significatio huius nominis
persona non erat percepta ante haereticorum calumniam: unde non erat in
usu hoc nomen persona, nisi sicut unum aliorum absolutorum. Sed postmodum
accommodatum est hoc nomen persona ad standum pro relativo, ex congruentia
suae significationis: ut scilicet hoc quod stat pro relativo, non solum
habeat ex usu, ut prima opinio dicebat, sed etiam ex significatione sua.
<P>&nbsp;Ad primum ergo dicendum quod hoc nomen persona dicitur ad se,
non ad alterum, quia significat relationem, non per modum relationis, sed
per modum substantiae quae est hypostasis. Et secundum hoc Augustinus dicit
quod significat essentiam, prout in Deo essentia est idem cum hypostasi:
quia in Deo non differt quod est et quo est.
<P>&nbsp;Ad secundum dicendum quod quid quandoque quaerit de natura quam
significat definitio; ut cum quaeritur, Quid est homo? et respondetur,
Animal rationale mortale. Quandoque vero quaerit suppositum; ut cum quaeritur,
Quid natat in mari? et respondetur, Piscis. Et sic quaerentibus Quid tres?
responsum est, Tres Personae.
<P>&nbsp;Ad tertium dicendum quod in intellectu substantiae individuae,
idest distinctae vel incommunicabilis, intelligitur in divinis relatio,
ut dictum est.
<P>&nbsp;Ad quartum dicendum quod diversa ratio minus communium non facit
aequivocationem in magis communi. Licet enim sit alia propria definitio
equi et asini, tamen univocantur in nomine animalis: quia communis definitio
animalis convenit utrique. Unde non sequitur quod, licet in significatione
personae divinae contineatur relatio, non autem in significatione angelicae
personae vel humanae, quod nomen personae aequivoce dicatur. Licet nec
etiam dicatur univoce: cum nihil univoce de Deo dici possit et de creaturis,
ut supra ostensum est.
<p class=border></P>

<p>
<table border=0 cellspacing=10 cellpadding=0 align=center>
<tr>
	<td><a href="/aquinas.html">St. Thomas Aquinas</A>
	<td><a href="/christian.html">Christian Latin</A>
	<td><a href="/index.html">The Latin Library</A>
	<td><a href="/classics.html">The Classics Page</A>
</TABLE>
</P>
</BODY></HTML>
</BODY></HTML>
