<HTML>
<HTML><HEAD>
<TITLE>St. Thomas Aquinas: Summa Theologica, Prima Pars Quaestio XXXV</TITLE>
</HEAD>
<BODY BACKGROUND="/paper.jpg" BGCOLOR="#FFFFFF">
<BASEFONT SIZE=4>
<BR>
<CENTER><FONT SIZE=5>SUMMMA THEOLOGICAE</FONT>
<P>
ANGELICI DOCTORIS SANCTI THOMAE AQUINATIS
<P>
PRIMA PARS
<P>
QUAESTIO XXXV<BR>
<BR>
De Imagine<BR>
<BR>
in duos articulos divisa</CENTER>
<FONT SIZE=4>
<P>
<HR>
<HR>
<P>
Deinde quaeritur de Imagine.<BR>
Et circa hoc quaeruntur duo.<BR>
<DL>
<DD>Primo: utrum Imago in divinis dicatur personaliter.<BR>
<DD>Secundo: utrum sit proprium Filii.</DL>
<P>
<CENTER>ARTICULUS 1<BR>
<BR>
Utrum Imago in divinis dicatur personaliter<BR>
<BR>
</CENTER>Ad primum sic proceditur. Videtur quod Imago non dicatur personaliter in divinis.<P>
1. Dicit enim Augustinus, in libro De fide ad Petrum: Una est sanctae Trinitatis divinitas et
imago, ad quam factus est homo.  Igitur imago dicitur essentialiter, et non personaliter.<P>
2. Praeterea, Hilarius dicit, in libro De synod., quod imago est eius rei ad quam imaginatur,
species indifferens.  Sed species, sive forma, in divinis dicitur essentialiter.  Ergo et imago.<P>
3. Praeterea, imago ab imitando dicitur, in quo importatur prius et posterius.  Sed in divinis
personis nihil est prius et posterius.  Ergo imago non potest esse nomen personale in divinis.<P>
Sed contra est quod dicit Augustinus, Quid est absurdius quam imaginem ad se dici? Ergo Imago
in divinis relative dicitur.  Et sic est nomen personale.<P>
Respondeo dicendum quod de ratione imaginis est similitudo.  Non tamen quaecumque similitudo
sufficit ad rationem imaginis; sed similitudo quae est in specie rei, vel saltem in aliquo signo
speciei.  Signum autem speciei in rebus corporeis maxime videtur esse figura: videmus enim
quod diversorum animalium secundum speciem, sunt diversae figurae, non autem diversi
colores.  Unde, si depingatur color alicuius rei in pariete, non dicitur esse imago, nisi
depingatur figura.  Sed neque ipsa similitudo speciei sufficit vel figurae; sed requiritur ad
rationem imaginis origo: quia, ut Augustinus dicit in libro Octoginta trium quaest., unum ovum
non est imago alterius, quia non est de illo expressum.  Ad hoc ergo quod vere aliquid sit imago,
requiritur quod ex alio procedat simile ei in specie, vel saltem in signo speciei. Ea vero quae
processionem sive originem important in divinis, sunt personalia.  Unde hoc nomen Imago est
nomen personale.<P>
Ad primum ergo dicendum quod imago proprie dicitur quod procedit ad similitudinem alterius. 
Illud autem ad cuius similitudinem aliquid procedit, proprie dicitur exemplar, improprie vero
imago.  Sic tamen Augustinus utitur nomine imaginis, cum dicit divinitatem sanctae Trinitatis
esse imaginem ad quam factus est homo.  <P>
Ad secundum dicendum quod species, prout ponitur ab Hilario in definitione imaginis, importat
formam deductam in aliquo ab alio.  Hoc enim modo imago dicitur esse species alicuius, sicuti id
quod assimilatur alicui, dicitur forma eius, inquantum habet formam illi similem.<P>
Ad tertium dicendum quod imitatio in divinis personis non significat posterioritatem, sed solam
assimilationem.<P>
<CENTER><BR>
ARTICULUS 2<BR>
<BR>
Utrum nomen Imaginis sit proprium Filii<BR>
<BR>
</CENTER>Ad secundum sic proceditur.  Videtur quod nomen Imaginis non sit proprium Filio.<P>
1. Quia, ut dicit Damascenus Spiritus Sanctus est imago Filii.  Non est ergo proprium Filii.<P>
2. Praeterea, de ratione imaginis est similitudo cum expressione ut Augustinus dicit, in libro
Octoginta trium quaest.  Sed hoc convenit Spiritui Sancto: procedit enim ab alio secundum
modum similitudinis.  Ergo Spiritus Sanctus est imago. Et ita non est proprium Filii quod sit
Imago.<P>
3. Praeterea, homo etiam dicitur imago Dei, secundum illud I ad Cor. 11,7: Vir non debet velare
caput suum, quoniam imago et gloria Dei est.  Ergo non est proprium Filio.<P>
Sed contra est quod Augustinus dicit, VI De Trin., quod solus Filius est Imago Patris.<P>
Respondeo dicendum quod doctores Graecorum communiter dicunt Spiritum Sanctum esse
imaginem Patris et Filii.  Sed doctores latini soli Filio attribuunt nomen Imaginis: non enim
invenitur in canonica Scriptura nisi de Filio.  Dicitur enim Col. 1,15: Qui est imago Dei
invisibilis, primogenitus creaturae; et ad Heb. 1,3: Qui cum sit splendor gloriae, et figura
substantiae eius.<BR>
Huius autem rationem assignant quidam ex hoc, quod Filius convenit cum Patre non solum in
natura, sed etiam in notione principii: Spiritus autem Sanctus non convenit cum Filio nec cum
Patre in aliqua notione.  Sed hoc non videtur sufficere.  Quia sicut secundum relationes non
attenditur in divinis neque aequalitas neque inaequalitas, ut Augustinus dicit; ita neque
similitudo, quae requiritur ad rationem imaginis.<BR>
Unde alii dicunt quod Spiritus Sanctus non potest dici imago Filii, quia imaginis non est imago. 
Neque etiam imago Patris: quia etiam imago refertur immediate ad id cuius est imago; Spiritus
Sanctus autem refertur ad Patrem per Filium. Neque etiam est imago Patris et Filii: quia sic
esset una imago duorum, quod videtur impossibile.  Unde relinquitur quod Spiritus Sanctus
nullo modo sit imago.  Sed hoc nihil est.  Quia Pater et Filius sunt unum principium Spiritus
Sancti, ut infra dicetur: unde nihil prohibet sic Patris et Filii, inquantum sunt unum, esse
unam imaginem, cum etiam homo totius Trinitatis sit una imago.<BR>
Et ideo aliter dicendum est quod, sicut Spiritus Sanctus, quamvis sua processione accipiat
naturam Patris, sicut et Filius, non tamen dicitur natus; ita, licet accipiat speciem similem
Patris, non dicitur imago.  Quia Filius procedit ut Verbum, de cuius ratione est similitudo
speciei ad id a quo procedit; non autem de ratione amoris; quamvis hoc conveniat amori qui est
Spiritus Sanctus, inquantum est amor divinus.<P>
Ad primum ergo dicendum quod Damascenus et alii doctores Graecorum communiter utuntur
nomine imaginis pro perfecta similitudine.<P>
Ad secundum dicendum quod, licet Spiritus Sanctus sit similis Patri et Filio, non tamen sequitur
quod sit imago, ratione iam dicta.<P>
Ad tertium dicendum quod alicuius dupliciter in aliquo invenitur.  Uno modo, in re eiusdem
naturae secundum speciem: ut imago regis invenitur in filio suo.  Alio modo, in re alterius
naturae: sicut imago regis invenitur in denario.  Primo autem modo, Filius est imago Patris:
secundo autem modo dicitur homo imago Dei.  Et ideo ad designandam in homine imperfectionem
imaginis, homo non solum dicitur imago, sed ad imaginem, per quod motus quidam tendentis in
perfectionem designatur.  Sed de Filio Dei non potest dici quod sit ad imaginem, quia est perfecta
Patris imago.
<p class=border></P>

<p>
<table border=0 cellspacing=10 cellpadding=0 align=center>
<tr>
	<td><a href="/aquinas.html">St. Thomas Aquinas</A>
	<td><a href="/christian.html">Christian Latin</A>
	<td><a href="/index.html">The Latin Library</A>
	<td><a href="/classics.html">The Classics Page</A>
</TABLE>
</P>
</BODY></HTML>
</BODY></HTML>
