<HTML>
<HTML><HEAD>
<TITLE>St. Thomas Aquinas: Summa Theologica, Prima Pars Quaestio LIII</TITLE>
</HEAD>
<BODY BACKGROUND="/paper.jpg" BGCOLOR="#FFFFFF">
<BASEFONT SIZE=4>
<BR>
<CENTER><FONT SIZE=5>SUMMMA THEOLOGICAE</FONT>
<P>
ANGELICI DOCTORIS SANCTI THOMAE AQUINATIS
<P>
PRIMA PARS
<P>
QUAESTIO LIII
<p>De motu locali angelorum
<p>in tres articulos divisa</CENTER>
<FONT SIZE=4>
<P>
<HR>
<HR>
<P>
Consequenter considerandum est de motu locali angelorum.
<br>Et circa hoc quaeruntur tria.
<dl>
<dd>
Primo: utrum angelus possit moveri localiter.</dd>

<dd>
Secundo: utrum moveatur de loco ad locum, pertranseundo medium.</dd>

<dd>
Tertio: utrum motus angeli sit in tempore vel in instanti.</dd>
</dl>

<center>ARTICULUS 1
<p>Utrum angelus possit moveri localiter</center>

<p>Ad primum sic proceditur. Videtur quod angelus non possit moveri localiter.
<p>1. Ut enim probat Philosophus in VI Physic., nullum impartibile movetur:
quia dum aliquid est in termino a quo, non movetur; nec etiam dum est in
termino ad quem, sed tunc mutatum est: unde relinquitur quod omne quod
movetur, dum movetur, partim est in termino a quo, et partim in termino
ad quem. Sed angelus est impartibilis. Ergo angelus non potest moveri localiter.
<p>2. Praeterea, motus est actus imperfecti, ut dicitur in III Physic.
Sed angelus beatus non est imperfectus. Ergo angelus beatus non movetur
localiter.
<p>3. Praeterea, motus non est nisi propter indigentiam. Sed sanctorum
angelorum nulla est indigentia. Ergo sancti angeli localiter non moventur.
<p>Sed contra, eiusdem rationis est angelum beatum moveri, et animam beatam
moveri. Sed necesse est dicere animam beatam localiter moveri: cum sit
articulus fidei quod Christus secundum animam, descendit ad inferos. Ergo
angelus beatus movetur localiter.
<p>Respondeo dicendum quod angelus beatus potest moveri localiter. Sed
sicut esse in loco aequivoce convenit corpori et angelo, ita etiam et moveri
secundum locum. Corpus enim est in loco, inquantum continetur sub loco,
et commensuratur loco. Unde oportet quod etiam motus corporis secundum
locum, commensuretur loco, et sit secundum exigentiam eius. Et inde est
quod secundum continuitatem magnitudinis est continuitas motus; et secundum
prius et posterius in magnitudine, est prius et posterius in motu locali
corporis, ut dicitur in IV Physic. Sed angelus non est in loco ut commensuratus
et contentus, sed magis ut continens. Unde motus angeli in loco, non oportet
quod commensuretur loco, nec quod sit secundum exigentiam eius, ut habeat
continuitatem ex loco; sed est motus non continuus. Quia enim angelus non
est in loco nisi secundum contactum virtutis, ut dictum est, necesse est
quod motus angeli in loco nihil aliud sit quam diversi contactus diversorum
locorum successive et non simul: quia angelus non potest simul esse in
pluribus locis, ut supra dictum est. Huiusmodi autem contactus non est
necessarium esse continuos.
<br>Potest tamen in huiusmodi contactibus continuitas quaedam inveniri.
Quia, ut dictum est, nihil prohibet angelo assignare locum divisibilem,
per contactum suae virtutis; sicut corpori assignatur locus divisibilis,
per contactum suae magnitudinis. Unde sicut corpus successive, et non simul,
dimittit locum in quo prius erat, et ex hoc causatur continuitas in motu
locali eius; ita etiam angelus potest dimittere successive locum divisibilem
in quo prius erat, et sic motus eius erit continuus. Et potest etiam totum
locum simul dimittere, et toti alteri loco simul se applicare: et sic motus
eius non erit continuus.
<p>Ad primum ergo dicendum quod illa ratio dupliciter deficit in proposito.
Primo quidem, quia demonstratio Aristotelis procedit de indivisibili secundum
quantitatem, cui respondet locus de necessitate indivisibilis. Quod non
potest dici de angelo.
<br>Secundo, quia demonstratio Aristotelis procedit de motu continuo. Si
enim motus non esset continuus, posset dici quod aliquid movetur dum est
in termino a quo, et dum est in termino ad quem: quia ipsa successio diversorum
ubi circa eandem rem, motus diceretur; unde in quolibet illorum ubi res
esset, illa posset dici moveri. Sed continuitas motus hoc impedit: quia
nullum continuum est in termino suo, ut patet, quia linea non est in puncto.
Et ideo oportet quod illud quod movetur, non sit totaliter in altero terminorum,
dum movetur; sed partim in uno, et partim in altero. Secundum ergo quod
motus angeli non est continuus, demonstratio Aristotelis non procedit in
proposito. Sed secundum quod motus angeli ponitur continuus, sic concedi
potest quod angelus, dum movetur, partim est in termino a quo, et partim
in termino ad quem (ut tamen partialitas non referatur ad substantiam angeli,
sed ad locum): quia in principio sui motus continui, angelus est in toto
loco divisibili a quo incipit moveri; sed dum est in ipso moveri, est in
parte primi loci quem deserit, et in parte secundi loci quem occupat. Et
hoc quidem quod possit occupare partes duorum locorum, competit angelo
ex hoc quod potest occupare locum divisibilem per applicationem suae virtutis,
sicut corpus per applicationem magnitudinis. Unde sequitur de corpore nobili
secundum locum, quod sit divisibile secundum magnitudinem: de angelo autem,
quod virtus eius possit applicari alicui divisibili.
<p>Ad secundum dicendum quod motus existentis in potentia, est actus imperfecti.
Sed motus qui est secundum applicationem virtutis, est existentis in actu:
quia virtus rei est secundum quod actu est.
<p>Ad tertium dicendum quod motus existentis in potentia, est propter indigentiam
suam: sed motus existentis in actu, non est propter indigentiam suam, sed
propter indigentiam alterius. Et hoc modo angelus, propter indigentiam
nostram, localiter movetur, secundum illud Hebr. 1,14: Omnes sunt administratorii
spiritus, in ministerium missi propter eos qui haereditatem capiunt salutis.
<center>
<p>ARTICULUS 2
<p>Utrum angelus transeat per medium</center>

<p>Ad secundum sic proceditur. Videtur quod angelus non transeat per medium.
<p>1. Omne enim quod pertransit medium, prius pertransit locum sibi aequalem,
quam maiorem. Locus autem aequalis angeli, qui est indivisibilis, est locus
punctalis. Si ergo angelus in suo motu pertransit medium, oportet quod
numeret puncta infinita suo motu: quod est impossibile.
<p>2. Praeterea, angelus est simplicioris substantiae quam anima nostra.
Sed anima nostra sua cogitatione potest transire de uno extremo in aliud,
non pertranseundo medium: possum enim cogitare Galliam et postea Syriam,
nihil cogitando de Italia, quae est in medio. Ergo multo magis angelus
potest de uno extremo transire ad aliud, non per medium.
<p>Sed contra, si angelus movetur de uno loco ad alium, quando est in termino
ad quem, non movetur, sed mutatus est. Sed ante omne mutatum esse praecedit
mutari: ergo alicubi existens movebatur. Sed non movebatur dum erat in
termino a quo. Movebatur ergo dum erat in medio. Et ita oportet quod pertranseat
medium.
<p>Respondeo dicendum quod, sicut supra dictum est, motus localis angeli
potest esse continuus, et non continuus. Si ergo sit continuus, non potest
angelus moveri de uno extremo in alterum, quin transeat per medium: quia,
ut dicitur in V Physic., medium est in quod prius venit quod continue mutatur,
quam in quod mutatur ultimum; ordo enim prioris et posterioris in motu
continuo, est secundum ordinem prioris et posterioris in magnitudine, ut
dicitur in IV Physic.
<br>Si autem motus angeli non sit continuus, possibile est quod pertranseat
de aliquo extremo in aliud, non pertransito medio. Quod sic patet. Inter
quaelibet enim duo extrema loca sunt infinita loca media; sive accipiantur
loca divisibilia, sive indivisibilia. Et de indivisibilibus quidem manifestum
est: quia inter quaelibet duo puncta sunt infinita puncta media, cum nulla
duo puncta consequantur se invicem sine medio, ut in VI Physic. probatur.
De locis autem divisibilibus necesse est etiam hoc dicere. Et hoc demonstratur
ex motu continuo alicuius corporis. Corpus enim non movetur de loco ad
locum nisi in tempore. In toto autem tempore mensurante motum corporis,
non est accipere duo nunc, in quibus corpus quod movetur non sit in alio
et alio loco: quia si in uno et eodem loco esset in duobus nunc, sequeretur
quod ibi quiesceret; cum nihil aliud sit quiescere quam in loco eodem esse
nunc et prius. Cum igitur inter primum nunc et ultimum, temporis mensurantis
motum, sint infinita nunc, oportet quod inter primum locum, a quo incipit
moveri, et ultimum locum, ad quem terminatur motus, sint infinita loca.
Et hoc sic etiam sensibiliter apparet. Sit enim unum corpus unius palmi,
et sit via per quam transit, duorum palmorum: manifestum est quod locus
primus, a quo incipit motus, est unius palmi; et locus, ad quem terminatur
motus, est alterius palmi. Manifestum est autem quod, quando incipit moveri,
paulatim deserit primum palmum, et subintrat secundum. Secundum ergo quod
dividitur magnitudo palmi, secundum hoc multiplicantur loca media: quia
quodlibet punctum signatum in magnitudine primi palmi, est principium unius
loci; et punctum signatum in magnitudine alterius palmi, est terminus eiusdem.
Unde cum magnitudo sit divisibilis in infinitum, et puncta sint etiam infinita
in potentia in qualibet magnitudine; sequitur quod inter quaelibet duo
loca sint infinita loca media.
<br>Mobile autem infinitatem mediorum locorum non consumit nisi per continuitatem
motus: quia sicut loca media sunt infinita in potentia, ita et in motu
continuo est accipere infinita quaedam in potentia. Si ergo motus non sit
continuus, omnes partes motus erunt numeratae in actu. Si ergo mobile quodcumque
moveatur motu non continuo, sequitur quod vel non transeat omnia media,
vel quod actu numeret media infinita: quod est impossibile. Sic igitur
secundum quod motus angeli non est continuus, non pertransit omnia media.
<br>Hoc autem, scilicet moveri de extremo in extremum et non per medium,
potest convenire angelo sed non corpori. Quia corpus mensuratur et continetur
sub loco: unde oportet quod sequatur leges loci in suo motu. Sed substantia
angeli non est subdita loco ut contenta, sed est superior eo ut continens:
unde in potestate eius est applicare se loco prout vult, vel per medium
vel sine medio.
<p>Ad primum ergo dicendum quod locus angeli non accipitur ei aequalis
secundum magnitudinem, sed secundum contactum virtutis: et sic locus angeli
potest esse divisibilis, et non semper punctalis. Sed tamen loca media
etiam divisibilia, sunt infinita, ut dictum est: sed consumuntur per continuitatem
motus, ut patet ex praedictis.
<p>Ad secundum dicendum quod angelus dum movetur localiter, applicatur
eius essentia diversis locis: animae autem essentia non applicatur rebus
quas cogitat, sed potius res cogitatae sunt in ipsa. Et ideo non est simile.
<p>Ad tertium dicendum quod in motu continuo mutatum esse non est pars
moveri, sed terminus: unde oportet quod moveri sit ante mutatum esse. Et
ideo oportet quod talis motus sit per medium. Sed in motu non continuo
mutatum esse est pars, sicut unitas est pars numeri: unde successio diversorum
locorum, etiam sine medio, constituit talem motum.
<center>
<p>ARTICULUS 3
<p>Utrum motus angeli sit in instanti</center>

<p>Ad tertium sic proceditur. Videtur quod motus angeli sit in instanti.
<p>1. Quanto enim virtus motoris fuerit fortior, et mobile minus resistens
motori, tanto motus est velocior. Sed virtus angeli moventis seipsum, improportionabiliter
excedit virtutem moventem aliquod corpus. Proportio autem velocitatum est
secundum minorationem temporis. Omne autem tempus omni tempori proportionabile
est. Si igitur aliquod corpus movetur in tempore, angelus movetur in instanti.
<p>2. Praeterea, motus angeli simplicior est quam aliqua mutatio corporalis.
Sed aliqua mutatio corporalis est in instanti, ut illuminatio: tum quia
non illuminatur aliquid successive, sicut calefit successive; tum quia
radius non prius pertingit ad propinquum quam ad remotum. Ergo multo magis
motus angeli est in instanti.
<p>3. Praeterea, si angelus movetur in tempore de loco ad locum, manifestum
est quod in ultimo instanti illius temporis est in termino ad quem: in
toto autem tempore praecedenti, aut est in loco immediate praecedenti,
qui accipitur ut terminus a quo; aut partim in uno et partim in alio. Si
autem partim in uno et partim in alio, sequitur quod sit partibilis: quod
est impossibile. Ergo in toto tempore praecedenti est in termino a quo.
Ergo quiescit ibi: cum quiescere sit in eodem esse nunc et prius, ut dictum
est. Et sic sequitur quod non moveatur nisi in ultimo instanti temporis.
<p>Sed contra, in omni mutatione est prius et posterius. Sed prius et posterius
motus numeratur secundum tempus. Ergo omnis motus est in tempore, etiam
motus angeli; cum in eo sit prius et posterius.
<p>Respondeo dicendum quod quidam dixerunt motum localem angeli esse in
instanti. Dicebant enim quod, cum angelus movetur de uno loco ad alium,
in toto tempore praecedenti angelus est in termino a quo, in ultimo autem
instanti illius temporis est in termino ad quem. Nec oportet esse aliquod
medium inter duos terminos; sicut non est aliquod medium inter tempus et
terminum temporis. Inter duo autem nunc temporis, est tempus medium: unde
dicunt quod non est dare ultimum nunc in quo fuit in termino a quo. Sicut
in illuminatione, et in generatione substantiali ignis, non est dare ultimum
instans in quo aer fuit tenebrosus, vel in quo materia fuit sub privatione
formae ignis: sed est dare ultimum tempus, ita quod in ultimo illius temporis
est vel lumen in aere, vel forma ignis in materia. Et sic illuminatio et
generatio substantialis dicuntur motus instantanei.
<br>Sed hoc non habet locum in proposito. Quod sic ostenditur. De ratione
enim quietis est quod quiescens non aliter se habeat nunc et prius: et
ideo in quolibet nunc temporis mensurantis quietem, quiescens est in eodem
et in primo, et in medio, et in ultimo. Sed de ratione motus est quod id
quod movetur, aliter se habeat nunc et prius: et ideo in quolibet nunc
temporis mensurantis motum, mobile se habet in alia et alia dispositione:
unde oportet quod in ultimo nunc habeat formam quam prius non habebat.
Et sic patet quod quiescere in toto tempore in aliquo, puta in albedine,
est esse in illo in quolibet instanti illius temporis: unde non est possibile
ut aliquid in toto tempore praecedenti quiescat in uno termino et postea
in ultimo instanti illius temporis sit in alio termino. Sed hoc est possibile
in motu: quia moveri in toto aliquo tempore, non est esse in eadem dispositione
in quolibet instanti illius temporis. Igitur omnes huiusmodi mutationes
instantaneae sunt termini motus continui: sicut generatio est terminus
alterationis materiae, et illuminatio terminus motus localis corporis illuminantis.
Motus autem localis angeli non est terminus alicuius alterius motus continui,
sed est per seipsum, a nullo alio motu dependens. Unde impossibile est
dicere quod in toto tempore sit in aliquo loco, et in ultimo nunc sit in
alio loco. Sed oportet assignare nunc in quo ultimo fuit in loco praecedenti.
Ubi autem sunt multa nunc sibi succedentia, ibi de necessitate est tempus:
cum tempus nihil aliud sit quam numeratio prioris et posterioris in motu.
Unde relinquitur quod motus angeli sit in tempore. In continuo quidem tempore,
si sit motus eius continuus; in non continuo autem, si motus sit non continuus
(utroque enim modo contingit esse motum angeli, ut dictum est): continuitas
enim temporis est ex continuitate motus, ut dicitur in IV Physic.
<br>Sed istud tempus, sive sit tempus continuum sive non, non est idem
cum tempore quod mensurat motum caeli, et quo mensurantur omnia corporalia,
quae habent mutabilitatem ex motu caeli. Motus enim angeli non dependet
ex motu caeli.
<p>Ad primum ergo dicendum quod, si tempus motus angeli non sit continuum,
sed successio quaedam ipsorum nunc, non habebit proportionem ad tempus
quod mensurat motum corporalium, quod est continuum: cum non sit eiusdem
rationis. Si vero sit continuum, est quidem proportionabile, non quidem
propter proportionem moventis et mobilis, sed propter proportionem magnitudinum
in quibus est motus. Et praeterea, velocitas motus angeli non est secundum
quantitatem suae virtutis; sed secundum determinationem suae voluntatis.
<p>Ad secundum dicendum quod illuminatio est terminus motus; et est alteratio,
non motus localis, ut intelligatur lumen moveri prius ad propinquum, quam
ad remotum. Motus autem angeli est localis: et non est terminus motus.
Unde non est simile.
<p>Ad tertium dicendum quod obiectio illa procedit de tempore continuo.
Tempus autem motus angeli potest esse non continuum. Et sic angelus in
uno instanti potest esse in uno loco, et in alio instanti in alio loco,
nullo tempore intermedio existente. Si autem tempus motus angeli sit continuum,
angelus in toto tempore praecedenti ultimum nunc, variatur per infinita
loca, ut prius expositum est. Est tamen partim in uno locorum continuorum
et partim in alio, non quod substantia illius sit partibilis; sed quia
virtus sua applicatur ad partem primi loci et ad partem secundi, ut etiam
supra dictum est.
<p class=border></P>

<p>
<table border=0 cellspacing=10 cellpadding=0 align=center>
<tr>
	<td><a href="/aquinas.html">St. Thomas Aquinas</A>
	<td><a href="/christian.html">Christian Latin</A>
	<td><a href="/index.html">The Latin Library</A>
	<td><a href="/classics.html">The Classics Page</A>
</TABLE>
</P>
</BODY></HTML>
</BODY></HTML>
