<html>
	<head>
		<title>
			Vida: Scacchia, Ludus
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>M. HIERONYMUS VIDA CREMONENSIS
<br>
SCACCHIA, LUDUS (1559)
</p>

<p class=border></P>

<p>
Ludimus effigiem belli, simulataque veris<br>
Praelia, buxo acies fictas, et ludicra regna,<br>
Ut gemini inter se reges albusque, nigerque<br>
Pro laude oppositi certent bicoloribus armis.<br>
Dicite, Seriades Nymphae, certamina tanta<br>
Carminibus prorsus vatum illibata priorum.<br>
Nulla via est: tamen ire juvat, quo me rapit ardor,<br>
Inviaque audaci propero tentare juventa.<br>
Vos per inaccessas rupes, et inhospita euntem<br>
Saxa, Deae, regite, ac secretum ostendite callem.<br>
Vos hujus ludi in primis meminisse necesse est.<br>
Vos primae studia haec Italis monstrastis in oris<br>
Scacchidis egregiae monimentum insigne sororis.<br>
Juppiter Aethiopum sedes, et Memnonis arva<br>
Iverat, Oceani mensas dignatus amici,<br>
Qui sibi tum optatis junxit Tellurem Hymenaeis.<br>
Affuit una omnis Superum chorus: omnia festo<br>
Aequoris immensi resonabant littora plausu.<br>
Ut dapibus compressa fames, mensaeque remotae,<br>
Quo Superum mentes ludo mulceret inani,<br>
Oceanus tabulam afferri jubet interpictam.<br>
Sexaginta insunt et quattuor ordine sedes,<br>
Octono. Parte ex omni via limite quadrat<br>
Ordinibus paribus, necnon forma omnibus una<br>
Sedibus, aequale et spatium, sed non color unus.<br>
Alternant semper variae, subeuntque vicissim<br>
Albentes nigris, testudo picta superne<br>
Qualia devexo gestat discrimina tergo.<br>
Tum Superis tacite secum mirantibus inquit:<br>
Marti aptam sedem, ludicraque castra videtis.<br>
Hoc campo adversa acies spectare licebit<br>
Oppositis signis belli simulacra ciere,<br>
Quae quondam sub aquis gaudent spectacla tueri<br>
Nereides, vastique omnis gens accola ponti,<br>
Si quando placidum mare, et humida regna quierunt.<br>
En vero simulata adsunt qui praelia ludant.<br>
Sic ait, et versa in tabulam deprompsit ab urna<br>
Arte laboratam buxum, simulataque nostris<br>
Corpora, torno acies fictas albasque, nigrasque,<br>
Agmina bina pari numeroque, et viribus aequis,<br>
Bis nivea cum veste octo, totidemque nigranti.<br>
Ut variae facies, pariter sunt et sua cuique<br>
Nomina. Diversum munus, non aequa potestas:<br>
Illic, et reges paribus capita alta coronis,<br>
Et regum pariter nuptas in bella paratas<br>
Cernere erat. Sunt qui pedibus certamina inire<br>
Sueti, sunt et equis qui malint, quique sagittis,<br>
Nec deest quae ferat armatas in praelia turres.<br>
Bellua. Utrinque Indos credas spectare Elephantes.<br>
Jamque aciem in versum statuunt, structaeque cohortes<br>
Procedunt campo, castrisque locantur utrisque.<br>
Linea principio sublimes ultima reges<br>
Parte utraque capit quartis in sedibus ambos<br>
Tractu eodem adversos inter se. Sex tamen aequis<br>
In medio sedes spatiis hinc inde relictae.<br>
Sede albus sese nigra tenet, ater in alba.<br>
Proxima reginas capit orbita. Regibus ambae<br>
Haerent quaeque suo, dextrum latus altera, laevum<br>
Altera lege datis tangunt stationibus, atrumque<br>
Atra tenet campum, spatio stat candida in albo,<br>
Et proprium servant prima statione colorem.<br>
Inde sagittiferi juvenes de gente nigranti<br>
Stant gemini, totidem pariter candore nivali,<br>
Nomen Areiphilos Graii fecere vocantes,<br>
Quod Marti ante alios cari fera bella lacessant.<br>
Continuo hoc inter rex, necnon regia conjux<br>
Clauduntur medii: duo dehinc utrinque corusci<br>
Auratis equitis sagulis, cristisque decori<br>
Cornipedes in aperta parant certamina Martis.<br>
Tum geminae velut extremis in cornibus arces<br>
Hinc atque hinc altis stant propugnacula muris,<br>
Quas dorso immanes gestant in bella Elephanti.<br>
Postremo subeunt octo hinc, atque inde secundis<br>
Ordinibus pedites, castrisque armantur utrisque<br>
Armigeri partim regis, partimque ministrae<br>
Virginis armisonae, quae prima pericula belli,<br>
Congressusque ineant primos, pugnamque lacessant.<br>
Non aliter campis legio se buxea utrinque<br>
Composuit duplici digestis ordine turmis,<br>
Adversisque ambae fulsere coloribus alae,<br>
Quam Gallorum acies alpino frigore lactea<br>
Corpora si tendant albis in praelia signis<br>
Aurorae populos contra, et Phaethonte perustos<br>
Insano Aethiopas, et nigri Memnonis alas.<br>
Tum pater Oceanus rursus sic ore locutus:<br>
Coelicolae jam quaenam acies, quae castra videtis,<br>
Discite nunc (neque enim sunt haec sine legibus arma)<br>
Certandi leges, nequeant quas tendere contra.<br>
Principio alterni reges in praelia mittunt<br>
Quem pugnae numero ex omni elegere suorum.<br>
Si niger arma ferens primus processit in aequor,<br>
Continuo adversum semper se candidus offert,<br>
Nec plures licet ire simul facto agmine in hostem.<br>
Propositum cunctis unum, studium omnibus unum<br>
Obsessos reges inimicae claudere gentis,<br>
Ne quo impune queant fugere, atque instantia fata<br>
Evitare, etenim capiunt ita praelia finem.<br>
Haud tamen interea cuneis obstantibus ultro<br>
Parcunt, sed citius quo regem sternere letho<br>
Desertum evaleant, caedunt ferro obvia passim<br>
Agmina. Rarescunt hic illic funere semper<br>
Utraque castra novo, magis ac magis area belli<br>
Picturata patet, sternuntque, caduntque vicissim.<br>
Sed caedentem opus est sublati protinus hostis<br>
Successisse loco, et conatus vindicis alae<br>
Sustinuisse semel. Mox si vitaverit ictum,<br>
Inde referre licet se in tutum praepete planta.<br>
At pedites prohibent leges certaminis unos,<br>
Cum semel exierint (facilis jactura) reverti.<br>
Nec vero incessus cunctis bellantibus idem,<br>
Pugnandive modus. Pedites in praelia euntes<br>
Evaleant unam tantum transmittere sedem,<br>
Inque hostem tendunt adversi, et limite recto.<br>
Congressu tamen in primo fas longius ire,<br>
Et duplicare gradus concessum. At cominus hostem<br>
Cum feriunt, ictum obliquant, et vulnera furtim<br>
Intentant semper lateri, cavaque ilia caedunt.<br>
Sed gemini claudunt aciem qui hinc inde Elephanti,<br>
Cum turres in bella gerunt, ac praelia miscent,<br>
Recta fronte valent dextra, laevaque retroque<br>
Ferre aditum contra, campumque impune per omnem<br>
Proruere, ac totis passim dare funera castris.<br>
Ne tamen obliquis occultent nixibus ictum,<br>
Qui tantum mos concessus pugnantibus arcu<br>
Dilectis Marti ante alios; nam semper uterque<br>
Fertur in obliquum, spatiis nigrantibus alter,<br>
Alter candenti semper se limite versat,<br>
Directisque ineunt ambo fera bella sagittis:<br>
Nec variare licet, quamvis fas ire per omnem<br>
Hinc atque hinc campum, atque omnes percurrere sedes.<br>
Insultat sonipes ferus, atque repugnat habenis.<br>
Numquam continuo stipata per agmina ductu<br>
Procurrit. Tantum sursum sese arduus effert<br>
Semper, et in gyrum gressus magno impete lunat<br>
Curvatos, duplicemque datur transmittere sedem.<br>
Si nigrante prius campo expectaverit, album<br>
Mox petere, et sedis semper mutare colorem<br>
Lex jubet, ac certo semper se sistere saltu.<br>
At regina furens animis pars optima belli<br>
In frontem, in terga, ac dextram, laevamque movetur,<br>
Itque iter obliquum, sed semper tramite recto<br>
Procedit, neque enim curvato insurgere saltu<br>
Cornipedum de more licet. Non terminus olli,<br>
Nec cursus meta ulla datur. Quocunque libido<br>
Impulerit, licet ire, modo ne ex agmine quisquam<br>
Hostilive, suove aditus occludat eunti.<br>
Nulli etenim super educto fas agmina saltu<br>
Transiliisse. Equiti tantum haec concessa potestas.<br>
Cautius arma movent gentis regnator uterque,<br>
In quibus est omnis spes, ac fiducia belli.<br>
Omnibus incolumi rege stat cernere ferro:<br>
Sublato pugna excedunt, et castra relinquunt.<br>
Ille adeo in bello captus secum omnia vertit.<br>
Ergo haerens cunctatur, eum venerantur, et omnes<br>
Agmine circumstant denso, mediumque tuentur.<br>
Utque armis saepe eripiant, sua corpore bello<br>
Objiciunt, mortemque optant pro rege pacisci.<br>
Non illi studium feriendi, aut arma ciendi:<br>
Se tegere est satis, atque instantia fata cavere.<br>
Haud tamen obtulerit se quisquam impune propinquum<br>
Obvius, ex omni nam summum parte nocendi<br>
Jus habet. Ille quidem haud procurrere longius ausit:<br>
Sed postquam auspiciis primis progressus ab aula<br>
Mutavit sedes proprias, non amplius uno<br>
Ulterius fas ire gradu, seu vulneret hostem,<br>
Seu vim tela ferant nullam, atque innoxius erret.<br>
Hic mos certandi, haec belli antiquissima jura.<br>
Nunc aciem inter se certantes cernite utramque.<br>
Sic ait: at quoniam, quoties fera bella fatigant<br>
Mortales, Superi studiis diversa foventes<br>
Ipsi etiam inter sese odiis bellantur iniquis,<br>
Maximaque interdum toto ardent praelia caelo,<br>
Juppiter omnipotens folio rex fatus ab alto,<br>
Omnes abstinuisse jubet mortalibus armis:<br>
Atque minis, ne quem foveant, perterret acerbis.<br>
Tum Phoebum vocat intonsum, Atlantisque nepotem<br>
Egregium, furto peperit quem candida Maia,<br>
Insignes ambos facie, et florentibus annis.<br>
Nondum Mercurius levibus talaria plantis<br>
Addiderat: nondum Titania lumina agebat<br>
Per liquidum curru gemmato Phoebus olympum,<br>
Tantum humeros pharetra insignis, et crinibus aureis.<br>
Hos pater adversis solos decernere jussit<br>
Inter se studiis, et ludicra bella fovere,<br>
Ac partes tutari ambas, quas vellet uterque.<br>
Necnon proposuit victori praemia digna.<br>
Dii magni sedere. Deum stat turba minorum<br>
Circumfusa: cavent sed lege, et foedere pacto,<br>
Ne quisquam voce, aut nutu ludentibus ausit<br>
Praevisos monstrare ictus. Quem denique primum<br>
Sors inferre aciem vocet, atque invadere Martem,<br>
Quaesitum; primumque locum certaminis albo<br>
Ductori tulit, ut quem vellet primus in hostem<br>
Mitteret: id sane magni referre putabant.<br>
Tum tacitus secum versat quem ducere contra<br>
Conveniat, peditemque jubet procedere campum<br>
In medium, qui reginam dirimebat ab hoste.<br>
Ille gradus duplices superat: cui tum arbiter ater<br>
Ipse etiam adversum recto de gente nigranti<br>
Tramite agit peditem, atque jubet subsistere contra<br>
Advenientem hostem, paribusque occurrere in armis.<br>
Stant ergo adversis inter se frontibus ambo<br>
In mediis campi spatiis, ac mutua tentant<br>
Vulnera nequicquam; neque enim vis ulla nocendi est<br>
Armigeris, tractu dum miscent praelia eodem.<br>
Subsidio socii dextra, laevaque frequentes<br>
Hinc atque hinc subeunt, late et loca milite complent.<br>
Alternantque vices. Necdum tamen horrida miscent<br>
Praelia, sed placidus mediis Mars ludit in armis,<br>
Excursusque breves tentant, tutique tenent se.<br>
Jamque pedes nigri rectoris, qui prior hostem<br>
Contra iit, obliquum laeva clam strinxerat ensem,<br>
Atque album e mediis peditem citus abstulit armis,<br>
Illiusque locum arripuit praestantibus ausis<br>
Ah miser ! instantem lateri non viderat hostem.<br>
Ipse etiam cadit, et pugnas in morte relinquit.<br>
Tum cautus fuscae regnator gentis ab aula<br>
Subduxit sese media, penitusque repostis<br>
Castrorum latebris extrema in fauce recondit,<br>
Et peditum cuneis stipantibus abditus haesit.<br>
Nec mora, surgit eques bellator laevus utrinque,<br>
Et mediis hinc inde insultant coetibus ambo,<br>
Alternique ruunt, et spargunt fata per hostes.<br>
Sternuntur pedites passim miseranda juventus,<br>
Quod nequeant revocare gradum: sonat ungula campo<br>
In medio, et totis miscentur funera castris.<br>
Dum vero peditum intentus Latonius heros<br>
Caedibus instat atrox, equitemque per agmina versat<br>
Vastatorem alae piceae, longe Arcada major<br>
Ardor agit tacitis jamdudum invadere furtis<br>
Magnum aliquid, peditumque ultro saepe obvia transit<br>
Agmina, cornipedem ducens in praelia laevum,<br>
Qui regi insidias tendens huc vertitur, atque huc,<br>
Per mediosque hostes impune infrenis oberrat.<br>
Constitit, optataque diu statione potitus<br>
Lethum intentabat pariter regique, Elephantique,<br>
Alae qui dextro cornu turritus in auras<br>
Attollens caput ingenti se mole tenebat.<br>
Delius ingemuit clauso succurrere regi<br>
Admonitus. Namque indefensum in morte Elephantem<br>
Linquere se videt, atque ambos non posse periclo<br>
Eripere, et fatis urgeri cernit iniquis.<br>
Cura prior sed enim est trepidum defendere regem,<br>
Quem rapit in dextrum latus. At niger emicat ense<br>
Stricto eques, et magnis Elephantem intercipit ausis,<br>
Damnum ingens; neque enim est saevae post virginis arma<br>
Bellantum numero ex omni magis utilis alter.<br>
Non tamen impune evades, ait acer Apollo;<br>
Et peditum cuneis, densaque indagine cingit.<br>
Ille igitur trepidare metu, certique pericli<br>
Frustra velle fugam, nam hinc fata minatur Amazon,<br>
Inde obstat conserta phalanx. Tandem alius acto<br>
Virginis ense cadit, pulchrae solatia mortis.<br>
Aestuat alba cohors latere heu minus utilis uno,<br>
Et magis atque magis furit acri accensa dolore.<br>
Sicut ubi dextrum taurus certamine cornu<br>
Amisit, dum se adverso fert pectore in hostem,<br>
Saevior in pugnam ruit armos sanguine, et alte<br>
Colla animosa lavans: gemitu omnis sylva remugit,<br>
Talis erat facies, caesi post fata Elephantis,<br>
Candentis turmae. Hinc furiis majoribus ardet<br>
Phoebus, et ultrices hortatur in arma cohortes<br>
In ferrum et caedes pronus, cupidusque nocendi,<br>
Incautusque ambas perdit sine lege phalangas.<br>
Dumque hostes pariter cernat procumbere victos,<br>
Ipse suos morti indefensos objicit ultro.<br>
Mercurius melior furto cunctatur, et haerens<br>
Usque alium ex alio spectando praevidet ictum.<br>
Saepe ille ex longo meditatus fata superbae<br>
Reginae peditem perdendum cominus offert,<br>
Dissimulatque dolos; mox poenitet, et trahit alto<br>
Improbus, errorem fingens, suspiria corde.<br>
Jamque sagittiferi e dextro spicula cornu<br>
Virginis in latus albentis tendebat. Id hostis<br>
Haud primum sensit, peditemque trahebat in atram<br>
Laeva aciem rerum ignarus. Verum improba cladem<br>
Et tantas Erycina Venus miserata ruinas,<br>
Incauto juveni furtim tacito innuit ore,<br>
Atque oculis (Phoebo nam forte adversa sedebat)<br>
Nulla mora, ad nutus divae tremefactus Apollo<br>
Constitit, atque oculis late agmina circumspexit,<br>
Et subito insidias sensit, peditemque retraxit,<br>
Quem contra impulerat dextra impiger. atque periclo<br>
Reginam eripuit. Tum Maia Atlantide cretus<br>
Littoreum caveae concessum vocibus implet,<br>
Reginam captam ingeminans: fremit undique turba<br>
Coelicolum studiis variis, seseque tuetur<br>
Phoebus, et his alto fatur de littore verbis:<br>
Quae porro invidia est dextram ludicra petenti<br>
Praemia corrigere incautam, in meliusque referre,<br>
Cum nec pacta vetent ? Quod si Maia sate posthac<br>
Id sedet omnino prohiberi: lege caveto,<br>
Quique prior fuerit digitis impulsus in hostem,<br>
Sive albus, piceusve fuat, discrimine nullo<br>
Ille eat, et dubii subeat discrimina Martis.<br>
Dixit, et haec toto placuit sententia circo<br>
Coelicolis. Venerem obtutu clam versus acerbo<br>
Juppiter increpuit. Nec sensit filius Arcas.<br>
Sed puer ingemuit labefactus corda dolore<br>
Ingenti. Vix se tenuit quin ludicra castra,<br>
Injectisque acies manibus confunderet ambas.<br>
Tum secum statuit furtis certare, dolisque<br>
Omnibus, ac totis fraudes innectere castris.<br>
Jam tum igitur juvenem pharetratum in praelia ducens<br>
Cornipedis simulare gradus jubet. Ocius ille<br>
Emicat, atque albae reginae fata minatur.<br>
Non Phoebum latuere doli. Subrisit, et ore<br>
Versus ad astantes: Quamvis accommoda furtis<br>
Mercurio sit dextra, inquit, fraudique, dolisque,<br>
Callide Atlantiada, invigiles, haud me tamen ultra<br>
Fallere erit: jamque improbe iniquam corrige dextram.<br>
Spectantum cunei ingenti risere theatro,<br>
Atque Arcas, veluti deceptus imagine falsa,<br>
Summisit buxum concesso in praelia gressu<br>
Arcum intendentem. Vigilat jam cautus Apollo<br>
Fraudesque, insidiasque timens, occultaque furta.<br>
Ille etenim persaepe, manu dum ducit in hostes<br>
Alternam buxum, jus contra, et foedera pacta,<br>
Implicitans celeres digitos, duo corpora bello<br>
Objiciat simul, observet nisi providus hostis.<br>
Jamque equitem contra nigrantem candidus arcum<br>
Intendens sese opposuit pharetratus, et arcet<br>
Reginae jugulo intentum. Tum dexter oberrat<br>
Huc atque huc Elephas, niveisque exultat in armis.<br>
Haeserat in medio, dominae, regique minatus<br>
Albus eques ratus impune, et jam forte superbus<br>
Nequicquam spoliorum animum pascebat amore.<br>
Non tulit hanc speciem juvenis pharetrarus, et arcu<br>
Contendit calamum, seseque immitit in hostem,<br>
Fata licet pedes intentet, moriturus in armis<br>
Insigni pro laude. Alvo mediae haesit arundo<br>
Stridula, et ima chalybs descendit in ilia adactus.<br>
Volvitur ille excussus humique, et calcibus auras<br>
Verberat: in ventos vita indignata recessit.<br>
Inde sagittiferurm sternit pedes: hunc pedes alter<br>
Hostili de plebe necat: pugna aspera surgit.<br>
Turribus occurrunt ingenti mole Elephanti,<br>
Saeva pharetrigeri contendunt spicula nervis,<br>
Quadrupedumque gemit bicolor sub verbere campus.<br>
Incaluere animi parte ex utraque, et in armis<br>
Concurrunt densi. Simul omnis copia gentis<br>
Albaeque, piceaeque, duces, ambaeque phalanges,<br>
Confusaeque acies magno certamine totis<br>
Densantur campis. Virtus, fortunaque in unum<br>
Conveniunt. Hi nunc victores agmina versa<br>
Aequore agunt toto, versis referuntur habenis<br>
Nunc iidem, variantque vices, et fluctuat omnis<br>
Area bellorum: vasti velut aequoris undae<br>
Si quando inter se recluso carcere saeva<br>
Bella cient animosi Euri, vertuntque profundum<br>
Ionio in magno, aut undisono Atlanteo,<br>
Alternos volvunt procurva ad littora fluctus.<br>
Ar medias acies inter crudescit Amazon<br>
Candida, plena animis, multisque in millibus ardet.<br>
Namque sagittiferum incursans, rediensque Elephantem<br>
Nigrantes sternit. Dextra, laevaque per alas<br>
Fulminat, atque manu spargens hastilia saevit.<br>
Bellanti dant tela locum, retroque residunt<br>
Hinc atque hinc inimicae acies: per tela, per hostes<br>
Illa ruit pulchram in mortem, simul ultima tentat<br>
Castra fugae fidens, animosque in bella viriles<br>
Saeva gerit: penetrat cuneos, aperitque viam vi.<br>
Tandem fusca cohors, nigrantisque arbiter alae<br>
Ipse etiam arma suae trepidus, viresque, animosque<br>
Virginis implorat. Nulla est mora, fervida Amazon<br>
Emicat, atque ardens, paribus se sistit in armis.<br>
Quem primum hasta, aut quem postremum bellica virgo<br>
Demetis, aut quot humi candentia corpora linquis ?<br>
Semianimes volvuntur equi niveique, nigrique,<br>
Et peditum cunei, dilectaque pectora Marti<br>
Aligera juvenes ineuntes bella sagitta.<br>
Quis cladem fando illius, quis funera pugnae,<br>
Prostratrosque duces speret se aequare canendo?<br>
Sternitur omne solum buxo, atque miserrima caedes<br>
Exoritur. Confusa inter sese agmina caedunt,<br>
Implicitaeque ruunt albae, nigraeque phalanges.<br>
Sternuntur pedites, et corpora quadrupedantum.<br>
Nam versae inter se jactantes mutua tela<br>
Foemineis ambae nituntur Amazones armis,<br>
Usque adeo certae non cedere, donec in auras<br>
Aut haec, aut illa effundat cum sanguine multo<br>
Saevam animam, sola linquentes praelia morte.<br>
Interea amborum populorum rector uterque<br>
Captivos hostes, et victa cadavera bello<br>
Carcere servabant castris vicina, caventes<br>
Ne capti semel, aut obita jam morte jacentes<br>
In vitam revocati iterum certamina inirent.<br>
At lateri innixus Phoebeo Threicius Mars<br>
Junctus amicitia puero Arcadi, si quid amico<br>
Fata sinant prodesse, animum per cuncta volutat,<br>
Observatque omnes casus: tum corpora bina<br>
Capta, pharetratum juvenem, peditemque nigrantes<br>
Coetibus e functis jam vita, atque aethere cassis<br>
Surripit, et castris rursum clam immitit apertis.<br>
Ergo iterum gemini captivi praelia inibant,<br>
Miscebantque manus animosi, atque arma ferebant.<br>
Haud secus (ut perhibent) cum Colchis nacta cadaver<br>
Aut virgo Massilla recens, cantuque triformem<br>
Saepe ciens Hecaten, ac magni numina Ditis,<br>
Falsam animam insinuat membris, aurasque loquaces,<br>
Continuo erigitur corpus, loquiturque, videtque,<br>
Et vivos inter fruitur coelestibus auris.<br>
Non tulit indignum facinus Junonia proles<br>
Mulciber (ille dolum solus depraendit) et ore<br>
Inclamat, Phoebumque monet. Thrax palluit heros<br>
Depraensus. Phoebo exarsit dolor ossibus ingens.<br>
Tum Marti pater omnipotens iratus iniqua<br>
Praesidia abduci, atque indebita corpora bello<br>
Protinus e castris jubet, atque retexere falsos<br>
Hinc atque inde ictus, et cuncta in pristina reddit.<br>
Jamque duces furiis ambo majoribus instant,<br>
Reginasque ambas conversa per agmina mittunt.<br>
Caede madent illae, toto aequore fata serentes.<br>
Considunt tandem observae, regesque tuentur,<br>
Quaeque suum. Ecce autem bellatrix agminis albi<br>
A tergo ferro invasit, stravitque nigrantem<br>
Ignaram. Verum ipsa etiam cadit icta sagitta<br>
Ah misera, et spoliis haud longum exultat opimis.<br>
Convertere oculos ambae hinc atque inde cohortes,<br>
Atque acies lacrymis, et foemineo ululatu<br>
Ambas incubuisse putes, dum funera ducunt.<br>
Tum reges moestos ipsa ad praetoria densi<br>
Agglomerant sese circum: timor omnibus idem<br>
Incumbit: par tempestas, par hausit utrosque<br>
Diluvium populos, et sunt sua funera cuique.<br>
Haud prorsus tamen ambobus defecerat omne<br>
Robur. Opes restant, et adhuc intacta juventus,<br>
Tres pedites tibi, Phoebe, sagittifer alter, et ingens<br>
Bellua turrito dorso. Totidemque tibi, Arcas,<br>
Excepto Elephante, alta qui nuper in aula<br>
Pace fruens cecidit positis inglorius armis,<br>
Eminus aligera percussus arundine pectus.<br>
Sed dexter tibi restat eques imperditus. Hausit<br>
Caetera bellantum Mars impius agmina, bellique<br>
Alea, florentes et desolaverat aulas.<br>
At Cyllenaeo juveni spes occidit omnis.<br>
Aestuat amissae gentis memor, et suspirat<br>
Heroas magnos tot fato corpora functa.<br>
Non tamen excedit pugna. Fracta agmina bello<br>
Relliquias tenues immitis Apollinis astu<br>
Cautior in pugnam mittit, post funera tanta<br>
Si qua fata sinant gentis sarcire ruinas.<br>
It nigrum campis agmen. Stat ubique morari,<br>
Fortunamque omnem tentare, aditusque nocendi.<br>
Exultat contra non aequo praelia motu<br>
Cynthius invadens. Facies indigna cohortum,<br>
Heu facies miseranda ducum ! Raro agmine aperta<br>
Castra patent laete, viduatae et civibus aulae.<br>
Moerebant vacuis thalamis regnator uterque<br>
Jamdudum exosi sine conjuge taedia lecti.<br>
Primus amor maneat quamvis immotus utrisque,<br>
Sors tamen ad nova conjugia, atque novos hymenaeos<br>
Flectit iniqua. Igitur primum rex agminis albi<br>
Reginae comites olim, fidasque ministras<br>
Regali invitat thalamo, quae funera moestae<br>
Post fera bellatricis herae tela irrita bello<br>
Jactabant acies inter, cuneosque nigrantes<br>
Oppetere amissae dominae pro caede paratae.<br>
Sed prius explorare ausus sedet, atque viriles<br>
Cunctarum spectare animos, ut digna cubile<br>
Intret. In hostiles sedes, atque ultima castra<br>
Hortaturque, jubetque, supremam apprendere metam.<br>
Nulli fas etenim regis sperare cubile<br>
(Pacta vetant) nisi quae per tela invecta, per hostes<br>
Transactis spatiis cunctis impune suprema<br>
Attigerit prius adversi penetralia regis.<br>
Arrexere animos famulae, pariterque per hostes<br>
Limitibus properant rectis. Tamen ocyor anteit<br>
Tertia, quam dextro ducebat semita cornu<br>
Exultatque, agitatque, animo connubia regis.<br>
Nam comites spe sublapsa cessere volentes.<br>
Illa volat coeptis immanibus. Addidit alas<br>
Gloria praepetibus plantis, et plurima merces.<br>
Nulla obstat mora. Nec facinus prohibere tyranno<br>
Cura nigro est, novaque ipse etiam connubia tentat,<br>
Et vacuis thalamis alias inducere nuptas.<br>
Ergo iter alternae accelerant, famulamque sinistram<br>
Quarto limine agit, saltu sed tardior uno<br>
Parrhasius juvenis. Jamque imperterrita virgo<br>
Candida, facta potens voti, penetraverat omnes<br>
Sedes, atque alacris meta consederat alta.<br>
Tum rector jubet afferri sellamque, tiaramque<br>
Extinctae ornatus, necnon fulgentia sceptra,<br>
Dignaturque toro meritam, optatisque hymenaeis.<br>
Gaudet cana cohors, insultatque eminus atrae.<br>
Haud lacrymas cohibet Maia satus, aethera voce<br>
Incessens, pictosque a pectore rupit amictus.<br>
Nigranti famulae tantum gradus unus ad ipsam<br>
Restabat metam ah miserae, sed limite recto<br>
Turritus fera fata Elephas impune minatur<br>
Insurgens, si supremam contingere sedem<br>
Audeat, et toto castra obsidet ultima tractu,<br>
Et pavidam observans extremis sedibus arcet.<br>
Interea nova regali dignata virago<br>
Connubio exultans, toto dat funera campo.<br>
Illam tollit honos novus, et fortuna tumentem.<br>
Fulminis in morem ruit, atque nigrantia saevit<br>
Castra per, et sedes, ac sidera territat armis.<br>
Horrescunt faciem invisam nigra agmina crudae<br>
Virginis, atque imae exoptant telluris hiatus.<br>
Diffugiunt trepidi vasto irrumpente fragore<br>
Hoste, metuque omnes acti glomerantur in unum<br>
Aulai in medio juxta latera ardua regis.<br>
Haud secus alta boves sparsae per pascua quondam,<br>
Ut sensere lupum venientem, protinus omnes<br>
Conveniunt trepidae, et fortem facto agmine taurum<br>
Ductorem armenti implorant, ipsique propinquant<br>
Certatim inter se trudentes cornua rauco<br>
Murmure: mugitu longe nemora alta resultant.<br>
At regina furens trepidos toto agmine victrix<br>
Impingens in terga, ipsique ante omnia regi<br>
Fata parans, pugnas alta ad praetoria miscet.<br>
Nunc ruit huc, nunc huc, tunc et, nisi laeva fuisset<br>
Mens illi, poterat candentem invadere sedem<br>
Limite in obliquum quarto, et concludere fauces.<br>
Ultimus ille labor regi, gentique fuisset<br>
Nigranti, et fatis Arcas lugeret iniquis.<br>
Nempe erat hinc lethi facilis via in ilia regis,<br>
Nec poterat quisquam se tantae opponere cladi.<br>
Sensit Atlantiades tacitus, dubioque tremebant<br>
Corda metu: accelerare hostem jubet improbus, ictum<br>
Ne videat, verbisque rapit per inania mentem,<br>
Castigatque moras: Adeon' juvat usque morari,<br>
Nec pudor est ? quae tanta animis ignavia ? sic nos<br>
Increpitas semper cunctantes impiger ipse ?<br>
His actus, peditem imprudens dum captat Apollo<br>
Praeteriit fortunam: alacer vocem extulit astris<br>
Laetitia exiliens Cyllenius. Inde periclo<br>
Regem ipsum eripiens opponit Amazonis armis<br>
Haud invitum equitem, qui saevos arceat ictus.<br>
Tum secum meditans candenti lethum Elephanti,<br>
Qui meta arcebat famulam, ne regis iniret<br>
Concessos thalamos, curvato perculit arcu.<br>
Concidit, atque ictu tellurem bellua vasto<br>
Pulsavit moriens, dum regi intentat Apollo<br>
Nequicquam exitium. Tum metam impune ministra<br>
Nigra tenet (nec Phoebus obest) tam regia conjux.<br>
Jamque alacres paribus certamina viribus ambo<br>
Rursum ineunt, nuptasque ferunt in bella secundas.<br>
Tum, quanquam ambiguae spes sint, incertaque belli<br>
Alea adhuc, tamen, ac si palmae certus, et omne<br>
Discrimen positus sit supra, gaudia ficto<br>
Ore puer Maiae simulat, verbisque superbit<br>
Improbus insultans, astus genus, et sua creber<br>
Vocibus extollens, albae premit arma cohortis.<br>
Quem sic depraensa juvenis Latonius arte<br>
Increpitat: nondum extremam dubio ultima bello<br>
Imposuit fortuna manum, et jam voce superbis.<br>
Proinde mihi insulta, et tumidis reple omnia verbis,<br>
Certa tuum annuerit tibi cum victoria Martem.<br>
Sed jam nulla mora est. Tua nunc nunc irrita saxo<br>
Dicta manu. Haec fatus reginam hortatur in hostes.<br>
Continuo exoritur magnum certamen, et ingens<br>
Hinc atque hinc rabies, dum fixum vincere utrisque.<br>
Audentes in tela ruunt. Stat multus ubique<br>
Terror, ubique pavor, mortisque simillima imago.<br>
Nituntur cuncti adversi, seseque viro vir<br>
Obtulit. Invigilant castris avertere pestem<br>
Quisque suis, hostemque fugant, hostiliaque ipsi<br>
Castra petunt, variantque vices, fortunaque ludit<br>
Spe cupidos, et corda morae impatientia torquet.<br>
Funera spargebat fuscae regina cohortis<br>
Per medias animosa acies. Non aemula contra<br>
Opposuit sese virgo, sed calle per hostes<br>
Secreto interea regis tendebat ad alta<br>
Limina. Dein subito captis custodibus arcis<br>
Irruit, atque aditus irrumpens obsidet aulam,<br>
Intentatque necem regi. Tum nigra virago,<br>
Postquam altis vidit canam in penetralibus hostem,<br>
Caede madens strages cito linquit, et imperfecta<br>
Funera, et acta pedem retro exanimata repressit,<br>
Nec timuit mediam se certae opponere morti;<br>
Et patriae, et trepido properans succurrere regi.<br>
Hic aliud maius Phoebo, graviusque dolendum<br>
Objicitur. Nam cornipedem Cyllenius atrum<br>
Huc illuc agitans campo insultabat aperto.<br>
Ardet equus, saltuque furit. Nec destitit ausis<br>
Donec reginae pariter, regique minatus<br>
Optatam tenuit sedem, exitioque futurus<br>
Aut huic aut illi nigrantibus obstitit armis.<br>
Ut vidit, tristi turbatus pectus Apollo<br>
Ingemuit, largusque genis non defuit humor.<br>
Et jam jam labi, atque retro sublapsa referri<br>
Spes omnis, fluxae vires, aversa deum mens.<br>
Arcas successu exultans, ac munere divum<br>
Laetus, ovansque animum, vocemque ad sidera tollit,<br>
Et tandem rediit vigor in praecordia victo.<br>
Protinus inclusam feriens sub Tartara mittit<br>
Reginam, et spoliis potitur non segnis opimis.<br>
Tantum olli bellator equus cadit ilia fossus<br>
Ultoris ferro regis. Nondum tamen expes<br>
Phoebus abit, sed pugnat adhuc, atque agminis albi<br>
Relliquiae pedites duo, et arcu insignis eburno<br>
Martis amor juvenis nequicquam bella lacessunt.<br>
Audentes facit amissae spes lapsa salutis,<br>
Succurruntque duci labenti in funera: sed non<br>
Talibus auxiliis, nec defensoribus istis<br>
Tempus eget. Toto Maia satus aequore saevit.<br>
Instat vi multa nigra virgo, septaque regis<br>
Circuit, excidium intentans, hac perfurit, atque hac,<br>
Nec requievit enim, donec certamine iniquo<br>
Relliquias gentis candentis, et ultima bello<br>
Auxilia absumpsit. Medio rex aequore inermis<br>
Constitit amissis sociis, velut aethere in alto<br>
Expulit ardentes flammas ubi lutea bigis<br>
Luciferis Aurora, tuus pulcherrimus ignis<br>
Lucet adhuc, Venus, et coelo mox ultimus exit.<br>
Nulla salus illi superat, spes nulla salutis,<br>
Non tamen excedit victus, sed claudere sese<br>
Hostiles inter cuneos impune per enses<br>
Actus avet, donec nusquam spatia illa supersint<br>
Effugiis. Nam si nemo illi fata minetur,<br>
Nec superet sedes, quam impune capessere possit,<br>
Nil tantorum operum impensis foret omnibus actum,<br>
Sed labor effusus frustra, viresque fuissent,<br>
Nec titulos quisquam, aut victoris nomen haberet.<br>
Ergo per vacuas sedes, desertaque castra<br>
Nunc huc, rursum illuc incertos implicat orbes<br>
Diffugiens. Niger insequitur rex aequore toto,<br>
Atque fugae semper spatiumque, abitumque relinquit.<br>
Post ubi supremo tendentem limite gressum<br>
Vidit, reginam sedes servare secundas<br>
Jussit, ab angustis ne se ille abducere posset<br>
Ordinibus, tantumque fugae misero ultima restat<br>
Linea. Tum sese contra niger aemulus infert<br>
Dux gentis propriore gradu, sedes tamen una<br>
Alterum ab alterius contactu summovet usque.<br>
Ut vero contra exultantem victus, et expes<br>
Constitit invitus, fortunam nacta virago<br>
Extremam insiliit sedem, totoque minatur<br>
Limite, nec misero restat locus amplius usquam.<br>
Tandem illum surgens virgo crudelis in ensem<br>
Immolat, et finem imposuit sors aspera pugnae<br>
Ingenti Superum plausu, et clamore secundo.<br>
Victor Atlantiades exultat littore toto<br>
Improbus, et victo insultat, ridetque dolentem:<br>
Quem Pater omnipotens ad se vocat, et dat habere<br>
Felicem virgam, qua puras evocet umbras<br>
Pallenti Styge, ut infectum scelus eluit ignis,<br>
Quaque Erebo damnet sontes, et carcere caeco,<br>
Detque, adimatque oculis somnos, et funere in ipso<br>
Lumina lethaeo claudat perfusa sopore.<br>
Mox vero gratum ludum mortalibus ipse<br>
Ostendit deus, et morem certaminis hujus<br>
Italiae primum docuit celebrare colonos.<br>
Namque olim, ut perhibent, dilectam Scacchida, qua non<br>
Inter Seriadas praestantior altera Nymphas,<br>
Compressit ripa errantem, et nil tale putantem,<br>
Dum pascit niveos herbosa ad flumina olores.<br>
Tum bicolorem illi buxum dedit, atque pudoris<br>
Amissi pretium vario ordine picturatam,<br>
Argentique, aurique gravem tabulam addidit, usumque<br>
Edocuit. Nymphaeque etiam nunc servat honorem,<br>
Et nomen ludus, celebrat quem maxima Roma,<br>
Extremaeque hominum diversa ad littore gentes.<br>
Omnia quae puero quondam mihi ferre solebant<br>
Seriades, patrii canerem dum ad flumina Serii.
</p>

<p>
FINIS.
</P>

<p class=border></P>
	
<p>
<table border=0 cellspacing=15 cellpadding=0 align=Center>
<tr>
	<td><a href="neo.html">Neo-Latin</A>
	<td><a href="index.html">The Latin Library</A>
	<td><a href="classics.html">The Classics Page</A>
</TABLE>
</p>
</BODY></HTML>