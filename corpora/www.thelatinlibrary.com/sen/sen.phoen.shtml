<html>
	<head>
		<title>
			Seneca: Phoenissae
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>

<body>

<p class=pagehead>L. ANNAEI SENECAE PHOENISSAE
</p>

<p class=border></P>

<p>
<p>
<B>ACTUS PRIMUS</B><BR>
<B>OEDIPUS, ANTIGONE</B><BR>
</P>
<p>
<B>Oedipus</B> Caeci parentis regimen, ac fessi unicum<BR>
Lateris leuamen, nata, quam tanti est mihi<BR>
Genuisse uel sic, desere infaustum patrem.<BR>
In recta quid deflectis errantem gradum?<BR>
Permitte labi: melius inueniam uiam,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
Quam quaero; solus, quae me ab hac uita extrahat,<BR>
Et hoc nefandi capitis aspectu leuet<BR>
Coelum atque terras. Quantulum hac egi manu!<BR>
Non uideo noxae conscium nostrae diem;<BR>
Sed uideor. Hinc iam solue inhaerentem manum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
Et patere caecum, qua uolet, ferri pedem.<BR>
Ibo, ibo, qua praerupta protendit iuga<BR>
Meus Cithaeron; qua peragrato celer<BR>
Per saxa monte iacuit Actaeon, suis<BR>
Noua praeda canibus; qua per obscurum nemus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>
Siluamque opacae uallis instinctas deo<BR>
Egit sorores mater, et gaudens malo,<BR>
Vibrante fixum praetulit thyrso caput;<BR>
Vel qua cucurrit corpus inuisum trahens<BR>
Zethi iuuencus, qua per horrentes rubos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>
Tauri ferocis sanguis ostentat fugas;<BR>
Vel qua alta maria uertice immenso premit<BR>
Inoa rupes, qua scelus fugiens sui,<BR>
Nouumque faciens, mater insiluit freto<BR>
Mersura natum seque. Felices, quibus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>
Fortuna melior tam bonas matres dedit!<BR>
</P>
<p>
Est alius istis noster in siluis locus,<BR>
Qui me reposcit; hanc petam cursu incito;<BR>
Non haesitabit gressus; huc omni duce<BR>
Spoliatus ibo. Quid moror sedes meas?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</span><br>
Montem, Cithaeron, redde, et hospitium mihi<BR>
Illud meum restitue, ut exspirem senex,<BR>
Ubi debui infans. Recipe supplicium uetus<BR>
Semper cruente, saeue, crudelis, ferox,<BR>
Quum occidis, et quum parcis: olim iam tuum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">35</span><br>
Est hoc cadauer: perage mandatum patris,<BR>
Iam et matris: animus gestit antiqua exsequi<BR>
Supplicia. Quid me, nata, pestifero tenes<BR>
Amore uinctum? quid tenes? genitor uocat.<BR>
Sequor, sequor: iam parce - sanguineum gerens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">40</span><br>
Insigne regni Laius rapti furit;<BR>
Et ecce inanes manibus infestis petit<BR>
Foditque uultus. Nata, genitorem uides?<BR>
Ego uideo --. Tandem spiritum inimicum exspue,<BR>
Desertor anime, fortis in partem tui;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">45</span><br>
Omitte poenas languidas longae morae,<BR>
Mortemque totam recipe. Quid segnis traho<BR>
Quod uiuo? nullum facere iam possum scelus -<BR>
Possum miser! praedico, discede a patre;<BR>
Discede, uirgo: timeo post matrem omnia.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">50</span><br>
</P>
<p>
<B>Antigone</B> Vis nulla, genitor, a tuo nostram manum<BR>
Corpore resoluet: nemo me comitem tibi<BR>
Eripiet unquam. Labdaci claram domum,<BR>
Opulenta ferro regna germani petant;<BR>
Pars summa magni patris e regno mea est&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">55</span><br>
Pater ipse: non hunc auferet frater mihi,<BR>
Thebana rapto sceptra qui regno tenet;<BR>
Non hunc cateruas alter Argolicas agens.<BR>
Non si reuulso Iupiter mundo tonet,<BR>
Mediumque nostros fulmen in nexus cadat,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">60</span><br>
Manum hanc remittam: prohibeas, genitor, licet,<BR>
Regam abnuentem; dirigam inuiti gradum.<BR>
In plana tendis? uado: praerupta appetis?<BR>
Non obsto, sed praecedo: quouis utere<BR>
Duce me; duobus omnis eligitur uia&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">65</span><br>
Perire sine me non potes; mecum potes.<BR>
Hic alta rupes arduo surgit iugo,<BR>
Spectatque longe spatia subiecti maris.<BR>
Vis hanc petamus? Nudus hic pendet silex;<BR>
Hic scissa tellus faucibus ruptis hiat:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">70</span><br>
Vis hanc petamus? Hic rapax torrens cadit,<BR>
Partesque lapsi montis exesas rotat;<BR>
In hunc ruamus. Dum prior, quo uis, eo.<BR>
Non deprecor, non hortor. Exstingui cupis,<BR>
Votumque, genitor, maximum mors est tibi?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">75</span><br><BR>
Si moreris, antecedo: si uiuis, sequor.<BR>
Sed flecte mentem; pectus antiquum aduoca,<BR>
Victasque magno robore aerumnas doma.<BR>
Resiste: tantis in malis uinci malum est.<BR>
</P>
<p>
<B>Oedipus</B> Unde in nefanda specimen egregium domo?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">80</span><br>
Unde ista generi uirgo dissimilis suo?<BR>
Fortuna, credis? aliquis est ex me pius?<BR>
Non esset umquam, fata benenoui mea,<BR>
Nisi ut noceret. Ipsa se in leges nouas<BR>
Natura uertet, regeret in fontem citas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">85</span><br>
Reuolutus undas amnis, et noctem afferet<BR>
Phoebea lampas, Hesperus faciet diem.<BR>
Ut ad miserias aliquid accedat meas,<BR>
Pii quoque erimus. Unica Oedipodae est salus,<BR>
Non esse saluum. Liceat ulcisci patrem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">90</span><br>
Adhuc inultum. Dextra quid cessas iners<BR>
Exigere poenas? quidquid exactum est adhuc,<BR>
Matri dedisti. Mitte genitoris manum,<BR>
Animosa uirgo: funus extendis meum,<BR>
Longasque uiui ducis exsequias patris.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">95</span><br>
Aliquando terra corpus inuisum tege.<BR>
Peccas honesta mente: pietatem uocas,<BR>
Patrem insepultum trahere. Qui cogit mori<BR>
Nolentem, in aequo est, quique properantem impedit.<BR>
Occidere est, uetare cupientem mori.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">100</span><br>
Nec tamen in aequo est: alterum grauius reor:<BR>
Malo imperari, quam eripi mortem mihi.<BR>
Desiste coepto, uirgo: ius uitae ac necis<BR>
Meae penes me est. Regna deserui libens;<BR>
Regnum mei retineo. Si fida es comes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">105</span><br>
Ensem parenti trade, sed notum nece<BR>
Ensem paterna. Tradis? an nati tenent<BR>
Cum regno et illum? faciet, ubicunque est, scelus.<BR>
Ibi sit; relinquo: natus hunc habeat meus,<BR>
Sed uterque. Flammas potius et uastum aggerem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">110</span><br>
Compone: in altos ipse me immittam rogos.<BR>
Erectam ad ignes funebrem escendam struem,<BR>
Pectusque soluam durum, et in cineres dabo<BR>
Hoc quidquid in me uiuit. Ubi saeuum est mare?<BR>
Duc, ubi sit altis prorutum saxis iugum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">115</span><br>
Ubi torta rapidus ducat Ismenos uada:<BR>
Duc, ubi ferae sint, ubi fretum, ubi praeceps locus,<BR>
Si dux es. Illuc ire morituro placet,<BR>
Ubi sedit alta rupe semifero dolos<BR>
Sphinx ore nectens: dirige huc gressus pedum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">120</span><BR>
Hic siste patrem: dira ne sedes uacet,<BR>
Monstrum repone maius. Hoc saxum insidens<BR>
Obscura nostrae uerba fortunae loquar,<BR>
Quae nemo soluat. Quisquis Assyrio loca<BR>
Possessa regi scindis, et Cadmi nemus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">125</span><BR>
Serpente notum, sacra quo Dirce latet,<BR>
Supplex adoras, quisquis Eurotam bibis,<BR>
Spartenque fratre nobilem gemino colis,<BR>
Quique Elin et Parnason, et Boeotios<BR>
Colonus agros uberis tondes soli,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">130</span><BR>
Aduerte mentem: saeua Thebarum lues<BR>
Luctifica caecis uerba committens modis,<BR>
Quid simile posuit? quid tam inextricabile?<BR>
Aui gener, patrisque riualis sui,<BR>
Frater suorum liberum, et fratrum parens;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">135</span><BR>
Uno auia partu liberos peperit uiro,<BR>
Sibi et nepotes. Monstra quis tanta explicet?<BR>
Ego ipse, uictae spolia qui Sphingis tuli,<BR>
Haerebo, fati tardus interpres mei.<BR>
Quid perdis ultra uerba? quid pectus ferum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">140</span><BR>
Mollire tentas precibus? hoc animo sedit,<BR>
Effundere hanc cum morte luctantem diu<BR>
Animam, et tenebras petere: nam sceleri haec meo<BR>
Parum alta nox est. Tartaro condi iuuat,<BR>
Et si quid ultra Tartarum est. Tandem libet,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">145</span><BR>
Quod olim oportet. Morte prohiberi haud queo.<BR>
Ferrum negabis? noxias lapso uias<BR>
Cludes? et arctis colla laqueis inseri<BR>
Prohibebis? herbas, quae feront letum, auferes?<BR>
Quid ista tandem cura proficiet tua?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">150</span><BR>
Ubique mors est. Optime hoc cauit deus.<BR>
Eripere uitam nemo non homini potest;<BR>
At nemo mortem: mille ad hanc aditus patent.<BR>
Nil quaero: dextra noster et nuda solet<BR>
Bene animus uti. Dextra, nunc toto impetu,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">155</span><BR>
Toto dolore, uiribus totis ueni.<BR>
Non destino unum uulneri nostro locum.<BR>
Totus nocens sum: qua uoles, mortem exige.<BR>
Effringe corpus, corque tot scelerum capax<BR>
Euelle; totos uiscerum nuda sinus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">160</span><BR>
Fractum incitatis ictibus guttur sonet;<BR>
Laceraeue fixis unguibus uenae fluant.<BR>
Aut dirige iras, quo soles: haec uulnera<BR>
Rescissa multo sanguine ac tabe irriga.<BR>
Hac extrahe animam, duram, inexpugnabilem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">165</span><BR>
Et tu, parens, ubicunque poenarum arbiter<BR>
Adstas mearum non ego hoc tantum scelus<BR>
Ulla expiari credidi poena satis<BR>
Unquam, nec ista morte contentus fui,<BR>
Nec me redemi parte: membratim tibi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">170</span><BR>
Volui perire, debitum tandem exige:<BR>
Nunc soluo poenas; tunc tibi inferias dedi.<BR>
Ades, atque inertem dexteram introrsus preme,<BR>
Magisque merge: timida tum paruo caput<BR>
Libauit haustu, uixque cupientes sequi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">175</span><BR>
Eduxit oculos. Haeret etiam nunc mihi<BR>
Ille animus, haeret, cum recusantem manum<BR>
pressere uultus. Audies uerum, Oedipe:<BR>
Minus eruisti lumina audacter tua,<BR>
Quam praestitisti. Nunc manum cerebro indue.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">180</span><BR>
Hac parte mortem perage, qua coepit mori.<BR>
</P>
<p>
<B>Antigone</B> Pauca, o parens magnanime, miserandae precor<BR>
Ut uerba natae mente placata audias.<BR>
Non te ut reducam ueteris ad specimen domus,<BR>
Habitumque regni flore pollentem inclito;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">185</span><BR>
Peto; ast ut iras, tempore aut ipsa mora<BR>
Fractas, remisso pectore ac placido feras.<BR>
Et hoc decebat roboris tanti uirum,<BR>
Non esse sub dolore, nec uictum malis<BR>
Dare terga. Non est, ut putas, uirtus, pater,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">190</span><BR>
Timere uitam, sed malis ingentibus<BR>
Obstare, nec se uertere, ac retro dare.<BR>
Qui fata proculcauit, ac uitae bona<BR>
Proiecit, atque abcidit, et casus suos<BR>
Onerauit ipse, cui deo nullo est opus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">195</span><BR>
Quare ille mortem cupiat, aut quare petat?<BR>
Utrumque timidi est.: nemo contemsit mori,<BR>
Qui concupiuit. Cuius haud ultra mala<BR>
Exire possunt, in loco tuto est situs.<BR>
</P>
<p>
Quis iam deorum, uelle fac, quidquam potest&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">200</span><BR>
Malis tuis adiicere? iam nec tu potes,<BR>
Nisi hoc, ut esse te putes dignum nece.<BR>
Non es; nec ulla pectus hoc culpa attigit.<BR>
Et hoc magis te, genitor, insontem uoca,<BR>
Quod innocens es, diis quoque inuitis. Quid est&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">205</span><BR>
Quod te efferarit, quod nouos suffixerit<BR>
Stimulos dolori? quid te ad infernas agit<BR>
Sedes? quid ex his pellit? ut careas die?<BR>
Cares; ut altis nobilem muris domum,<BR>
Patriamque fugias? patria tibi uiuo periit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">210</span><BR>
Natos fugis, matremque? ab aspectu omnium<BR>
Fortuna te submouit, et quidquid potest<BR>
Auferre cuiquam mors, tibi haec uita abstulit.<BR>
Regni tumultus, turba fortunae prior<BR>
Abscessit a te iussa. Quem, genitor, fugis?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">215</span><BR>
</P>
<p>
<B>Oedipus</B> Me fugio; fugio conscium scelerum omnium<BR>
Pectus, manumque hanc fugio, et hoc caelum, et deos:<BR>
Et dira fugio scelera, quae feci nocens.<BR>
Ego hoc solum, frugifera quo surgit Ceres,<BR>
Premo? has ego auras ore pestifero traho?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">220</span><BR>
Ego laticis haustu satior? aut ullo fruor<BR>
Almae parentis munere? ego castam manum<BR>
Nefandus, incestificus, exsecrabilis<BR>
Attrecto? ego ullos aure concipio sonos,<BR>
Per quos parentis nomen, aut nati audiam?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">225</span><BR>
Utinam quidem rescindere has quirem uias,<BR>
Manibusque adactis omne, qua uoces meant,<BR>
Aditusque uerbis tramite angusto patet,<BR>
Eruere possem, nata: iam sensum tui,<BR>
Quae pars meorum es criminum, infelix pater&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">230</span><BR>
Fugissem. Inhaeret ac recrudescit nefas<BR>
Subinde; et aures ingerunt, quidquid mihi<BR>
Donastis, oculi. Cur caput tenebris graue<BR>
Non mitto ad umbras Ditis aeternas? quid hic<BR>
Manes meos detineo? quid terram grauo?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">235</span><BR>
Mixtusque superis erro? quid restat mali?<BR>
Regnum, parentes, liberi, uirtus quoque,<BR>
Et ingenii solertis eximium decus<BR>
Periere: cuncta sors mihi infesta abstulit.<BR>
Lacrimae supererant; has quoque eripuit mihi.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">240</span><BR>
</P>
<p>
Absiste: nullas animus admittit preces,<BR>
Nouamque poenam sceleribus quaerit parem.<BR>
Et esse par quae poterit? Infanti quoque<BR>
Decreta mors est. Fata quis tam tristia<BR>
Sortitus unquam? uideram nondum diem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">245</span><BR>
Uterique nondum solueram clusi moras;<BR>
Et iam timebar. Protinus quosdam editos<BR>
Nox occupauit, et nouae luci abstulit.<BR>
Mors me antecessit. Aliquis intra uiscera<BR>
</P>
<p>
Materna letum praecoquis fati tulit:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">250</span><BR>
Sed numquid et peccauit? Abstrusum, abditum,<BR>
Dubiumque an essem, sceleris infandi reum<BR>
Deus egit. Illo teste damnauit parens,<BR>
Calidoque teneros transuit ferro pedes,<BR>
Et in alta nemora pabulum misit feris,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">255</span><BR>
Auibusque saeuis, quas Cithaeron noxius<BR>
Cruore saepe regio tinctas alit.<BR>
Sed quem deus damnauit, abiecit pater,<BR>
Mors quoque refugit. Praestiti Delphis fidem<BR>
Genitorem adortus impia straui nece.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">260</span><BR>
Hoc alia pietas redimet: occidi patrem,<BR>
Sed matrem amaui. Proloqui hymenaeum pudet.<BR>
Taedasque nostras: has quoque inuitum pati<BR>
Te toge poenas; facinus ignotum, efferum,<BR>
Inusitatum effare, quod populi horreant,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">265</span><BR>
Quod esse factum nulla non aetas negat,<BR>
Quod patricidam pudeat. In patrios toros<BR>
Tuli paterno sanguine aspersas manus,<BR>
Scelerisque pretium maius accepi scelus.<BR>
</P>
<p>
Leue est paternum facinus: in thalamos meos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">270</span><BR>
Deducta mater, ne parum scelerum foret,<BR>
Foecunda. Nullum crimen hoc maius potest<BR>
Natura ferre. Si quod etiamnum est tamen,<BR>
Qui facere possent, dedimus: abieci necis<BR>
Pretium paternae sceptrum, et hoc iterum manus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">275</span><BR>
Armauit alias. Optime regni mei<BR>
Fatum ipse noui: nemo sine sacro feret<BR>
Illud cruore. Magna praesagit mala<BR>
Paternus animus. Iacta iam sunt semina<BR>
Cladis futurae: spernitur pacti fides:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">280</span><BR>
Hic occupato cedere imperio negat;<BR>
Ius ille, et icti foederis testes deos<BR>
Inuocat, et Argos exsul alque urbes mouet<BR>
Graias in arma. Non leuis fessis uenit<BR>
Ruina Thebis: tela, flammae, uulnera&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">285</span><BR>
Instant, et istis si quod est maius malum,<BR>
Ut esse genitos nemo non ex me sciat.<BR>
</P>
<p>
<B>Antigone</B> Si nulla, genitor, causa uiuendi tibi est.<BR>
Haec una abunde est, ut pater natos regas<BR>
Grauiter furentes. Tu impii belli minas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">290</span><BR>
Auertere unus, tuque uecordes potes<BR>
Inhibere iuuenes, ciuibus pacem dare,<BR>
Patriae quietem, foederi laeso fidem.<BR>
Vitam tibi ipse si negas, multis negas.<BR>
</P>
<p>
<B>Oedipus</B> Illis parentis ullus aut aequi est amor,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">295</span><BR>
Auidis cruoris, imperii, armorum, doli,<BR>
Diris, scelestis, breuiter ut dicam, meis?<BR>
Certant in omne facinus, et pensi nihil<BR>
Ducunt, ubi illos ira praecipites agat,<BR>
Nefasque nullum, per nefas nati, putant.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">300</span><BR>
Non patris illos tangit afflicti pudor,<BR>
Non patria; regno pectus attonitum furit.<BR>
Selo, quo ferantur, quanta moliri parent;<BR>
Ideoque leti quaero maturi uiam,<BR>
Morique propero, dam in domo nemo est mea&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">305</span><BR>
Nocentior me --. Nata, quid genibus meis<BR>
Fies aduoluta? quid prece indomitum domas?<BR>
Unum hoc habet fortuna, quo possim capi,<BR>
Inuictus aliis: sola tu affectus potes<BR>
Mollire duros, sola pietatem in domo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">310</span><BR>
Docere nostra. Nil graue aut miserum est mihi,<BR>
Quod te sciam uoluisse. Tu tantum impera.<BR>
Hic Oedipus Aegaea tranabit freta,<BR>
Iubente te, flammasque, quas Siculo uomit<BR>
De monte tellus igneos uoluens globos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">315</span><BR>
Excipiet oue, seque serpenti offeret,<BR>
Quae saeua furto nemoris Herculeo furit;<BR>
Iubente te, praebebit alitibus iecur;<BR>
Iubente te, uel uiuet --.<BR>
</p>
<p>
<B>ACTUS SECUNDUS</B><BR>
<B>NUNTIUS, OEDIPUS, ANTIGONE</B><BR>
</p>
<p>
<B>Nuntius</B> Exemplum in ingens regia stirpe edite,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">320</span><BR>
Thebae, pauentes arma fraterna, inuocant,<BR>
Rogantque tectis arceas patriis faces.<BR>
Non sunt minae: iam propius accessit malum.<BR>
Nam regna repetens frater, et pactas uices,<BR>
In bella cunctos Graeciae populos agit;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">325</span><BR>
Septena muros castra Thebanos premunt.<BR>
Succurre; prohibe pariter et bellum et nefas.<BR>
</P>
<p>
<B>Oedipus</B> Ego ille sum, qui scelera committi uetem<BR>
Et abstinere sanguine a caro manus<BR>
Doceam? magister iuris et amoris pii&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">330</span><BR>
Ego sum? Meorum facinorum exempla appetunt:<BR>
Me nunc sequuntur; laudo, et agnosco libens.<BR>
Exhortor, aliquid ut patre hoc dignum gerant.<BR>
Agite, o propago clara, generosam indolem<BR>
Probate factis; gloriam ac laudes meas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">335</span><BR>
Superate, et aliquid facite; propter quod patrem<BR>
Adhuc iuuet uixisse. Facietis, scio:<BR>
Sic estis orti. Scelere defungi haud leui,<BR>
Haud usitato, tanta nobilitas potest.<BR>
</P>
<p>
Ferte arma: facibus petite penetrales deos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">340</span><BR>
Frugemque flamma metite natalis soli.<BR>
Miscete cuncta: rapite in exitium omnia:<BR>
Disiicite passim moenia, in planum date.<BR>
Templis deos obruite: maculatos lares<BR>
Conflate: ab imo tota considat domus:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">345</span><BR>
Urbs concremetur: primus a thalamis meis<BR>
Incipiat ignis. 
</P>
<p>
<B>Antigone</B> Mitte uiolentum impetum<BR>
Doloris, ac te publica exorent mala,<BR>
Auctorque placidae liberis pacis ueni.<BR>
</P>
<p>
<B>Oedipus</B> Vides modestae deditum menti senem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">350</span><BR>
Placidaeque amantem pacis ad partes uotas?<BR>
Tumet animus ira, feruet immensum dolor,<BR>
Maiusque, quam quod casus et iuuenum furor<BR>
Conatur, aliquid cupio. Non satis est adhuc<BR>
Ciuile bellum: frater in fratrem ruat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">355</span><BR>
Nec hoc sat est: quod debet, ut fiat nefas<BR>
De more nostro, quod meos deceat toros,<BR>
Date arma patri. Nemo me ex his eruat<BR>
Siluis: latebo rupis exesae cauo,<BR>
</P>
<p>
Aut sepe densa corpus abstrusum tegam.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">360</span><BR>
Hinc aucupabor uerba rumoris uagi,<BR>
Et saeua fratrum bella, quod possum, audiam.<BR>
</p>
<p>
<B>ACTUS TERTIUS</B><BR>
<B>IOCASTA, ANTIGONE, NUNTIUS</B><BR>
</p>
<p>
<B>Iocasta</B> Felix Agaue, facinus horrendum, manu<BR>
Qua fecerat, gestauit, et spolium tulit<BR>
Cruenta nati Maenas in partes dati.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">365</span><BR>
Fecit scelus; sed misera non ultra suum<BR>
Scelus hoc cucurrit. Hoc leue est, quod sum nocens;<BR>
Feci nocentes. Hoc quoque etiamnum leue est;<BR>
Peperi nocentes. Deerat aerumnis meis,<BR>
</P>
<p>
Ut et hostem amarem. Bruma ter posuit niues,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">370</span><BR>
Et tertia iam falce decubuit Ceres,<BR>
Ut exsul errat natus et patria caret,<BR>
Profugusque regum auxilia Graiorum rogat.<BR>
Gener est Adrasti, cuius imperio mare,<BR>
Quod cingit Isthmon, regitur: hic gentes suas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">375</span><BR>
Septemque secum regna ad auxilium trahit<BR>
Generi. Quid optem, quidue decernam, haud scio<BR>
Regnum reposcit: causa repetentis bona est;<BR>
Mala, sic petentis. Vota quae faciam parens?<BR>
Utrimque natum uideo: nil possum pie&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">380</span><BR>
Pietate salua facere: quodcumque alteri<BR>
Optabo nato, fiet alterius malo.<BR>
Sed utrumque quamuis diligam affectu pari,<BR>
Quo causa melior, sorsque deterior trahit,<BR>
Inclinat animus, semper infirmo fauens.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">385</span><BR>
Miseros magis fortuna conciliat suis.<BR>
</P>
<p>
<B>Nuntius</B> Regina, dum tu flebiles questus cies,<BR>
Terisque tempus, tota nudatis stetit<BR>
Acies in armis: aera iam bellum cient,<BR>
Aquilaque pugnam signifer mota uocat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">390</span><BR>
Septena reges bella dispositi parant:<BR>
Animo pari Cadmea progenies subit:<BR>
Cursu citato miles hinc illinc ruit.<BR>
Vide, ut atra nubes puluere abscondat diem;<BR>
Fumoque similes campus in caelum erigat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">395</span><BR>
Nebulas, equestri fracta quas tellus pede<BR>
Submittit: et, si uera metuentes uident,<BR>
Infesta fulgent signa: subrectis adest<BR>
Frons prima telis: aurea clarum nota<BR>
Nomen ducum uexilla praescriptum ferunt.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">400</span><BR>
I, redde amorem fratribus, pacem omnibus,<BR>
Et impia arma mater opposita impedi.<BR>
</P>
<p>
<B>Antigone</B> Perge, o parens, et concita celerem gradum;<BR>
Compesce tela, fratribus ferrum excute.<BR>
Nudum inter enses pectus infestos tene;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">405</span><BR>
Aut solue bellum, mater, aut prima excipe.<BR>
</P>
<p>
<B>Iocasta</B> Ibo, ibo et armis obuium opponam caput.<BR>
Stabo inter arma: petere qui fratrem uolet,<BR>
Petat ante matrem: tela, qui fuerit plus,<BR>
Rogante ponat matre; qui non est pius,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">410</span><BR>
Incipiat, a me. Feruidos iuuenes anus<BR>
Tenebo: nullum teste me fiet nefas;<BR>
Aut si aliquod et me teste committi potest,<BR>
Non fiet unum.
</P>
<p>
<B>Antigone</B> Signa collatis mitant<BR>
Vicina signis; clamor hostilis fremit:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">415</span><BR>
Scelus in propinquo est; occupa, mater, preces.<BR>
Et ecce motos fletibus credas meis;<BR>
Sic agmen armis segne compositis uenit.<BR>
Procedit acies tarda, sed properant duces.<BR>
</P>
<p>
<B>Iocasta</B> Quis me procellae turbine insanae uehens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">420</span><BR>
Volucer per auras uentus aetherias aget?<BR>
Quae Sphinx, uel atra nube subtexens diem<BR>
Stymphalis, auidis praepetem pennis feret?<BR>
Aut quae per altas aeris rapiet uias<BR>
Harpyia, saeui regis obseruans famem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">425</span><BR>
Et inter acies proiiciet raptam duas?<BR>
</P>
<p>
<B>Nuntius</B>. Vadit furenti similis, aut etiam furit.<BR>
Sagitta qualis Parthica uelox manu<BR>
Excussa fertur; qualis insano ratis<BR>
</P>
<p>
Premente uento rapitur; aut qualis cadit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">430</span><BR>
Delapsa caelo stella, cum stringens polum<BR>
Rectam citatis ignibus rumpit uiam;<BR>
Attonita cursu fugit, et binas statim<BR>
Diduxit acies. Victa materna prece<BR>
Haesere bella, iamque in alternam necem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">435</span><BR>
Illinc et hinc miscere cupientes manum,<BR>
Librata dextra tela suspensa tenent.<BR>
Paci fauetur: omnium ferrum latet<BR>
Cessatque tectum; uibrat in fratrum manu.<BR>
Laniata canas mater ostendit comas;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">440</span><BR>
Rogat abnuentes: irrigat fletugenas.<BR>
Negare matri, qui diu dubitat, potest.<BR>
</p>
<p>
<B>ACTUS QUARTUS</B><BR>
<B>IOCASTA, POLYNICES, ETEOCLES</B><BR>
</p>
<p>
<B>Iocasta</B> In me arma et ignes uertite: in me omnis ruat<BR>
Unam iuuentus, quaeque ab Inachio uenit<BR>
Animosa muro, quaeque Thebana ferox&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">445</span><BR>
Descendit arce: ciuis atque hostis simul<BR>
Hunc petite uentrem, qui dedit fratres uiro.<BR>
Mea membra passim spargite ac diuellite:<BR>
Ego utrumque peperi. Ponitis ferrum ocius?<BR>
An dico et ex quo? Dexteras matri date;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">450</span><BR>
Date, dum piae sunt. Error inuitos adhuc<BR>
Fecit nocentes: omne Fortunae fuit<BR>
Peccantis in nos crimen: hoc primum nefas<BR>
Inter scientes geritur. In uestra manu est,<BR>
Utrum uetitis. Sancta si pietas placet,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">455</span><BR>
Donate matrem pace: si placuit scelus,<BR>
Maius paratum est: media se opponit parens.<BR>
Proinde bellum tollite, aut belli moram.<BR>
Sollicita nunc cui mater alterna prece<BR>
Verba admouebo? misera quem amplectar prius?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">460</span><BR>
In utramque partem ducor affectu pari.<BR>
Hic abfuit: sed pacta si fratrum ualent,<BR>
Nunc alter aberit. Ergo iam numquam duos,<BR>
Nisi sic, uidebo? iunge complexus prior,<BR>
Qui tot labores totque perpessus mala,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">465</span><BR>
Longo parentem fessus exsilio uides.<BR>
Accede propius: clude uagina impium<BR>
Ensem, et trementem iamque cupientem excuti<BR>
Hastam solo defige: maternum tuo<BR>
Coire pectus pectori clypeus uetat;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">470</span><BR>
Hunc quoque repone. Vinculo frontem exue,<BR>
Tegimenque capitis triste belligeri leua,<BR>
Et ora matri redde. Quo uultus refers,<BR>
Acieque pauida fratris obseruas manum?<BR>
Affusa totum corpus amplexu tegam:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">475</span><BR>
Tuo cruori per meum fiet uia.<BR>
Quid dubius haeres? an times matris fidem?<BR>
</P>
<p>
<B>Polynices</B> Timeo: nihil iam iura naturae ualent.<BR>
Post ista fratrum exempla, ne matri quidem<BR>
Fides habenda est.
</P>
<p>
<B>Iocasta</B> Redde iam capulo manum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">480</span><BR>
Adstringe galeam, laeua se clypeo ingerat;<BR>
Dum frater exarmatur, armatus mane.<BR>
Tu pone ferrum, causa qui es ferri prior.<BR>
Si pacis odium est, furere si bello placet,<BR>
Inducias te mater exiguas rogat,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">485</span><BR>
Ferat ut reuerso post fugam nato oscula,<BR>
Vel prima, uel suprema. Dum pacem peto,<BR>
Audite inermes: ille te, tu illum times:<BR>
Ego utrumque, sed pro utroque. Quid strictum abnuis<BR>
Recondere ensem? qualibet gaude mora;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">490</span><BR>
Id gerere bellum cupitis, in quo est optimum<BR>
Vinci: uereris fratris infesti dolos?<BR>
Quoties necesse est fallere, aut falli a suis;<BR>
Patiare potius ipse, quam facias, scelus.<BR>
Sed ne uerere: mater insidias et hinc,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">495</span><BR>
Et rursus illinc abiget. Exoro, an patri<BR>
Inuideo uestro? ueni, ut arcerem nefas,<BR>
An ut uiderem propius? hic ferrum abdidit<BR>
Reclinis hastae, et arma defixa incubat.<BR>
Ad te preces nunc, nate, maternas feram,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">500</span><BR>
Sed ante lacrimas. Teneo longo tempore<BR>
Petita uotis ora. Te, profugum solo<BR>
Patrio, penates regis externi tegunt:<BR>
Te maria tot diuersa, tot casus uagum<BR>
Egere: non te duxit in thalamos parens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">505</span><BR>
Comitata primos, nec sua festas manu<BR>
Ornauit aedes, nec sua laetas faces<BR>
Vitta reuinxit: dona non auro graues<BR>
Gazas socer, non arua, non urbes dedit;<BR>
Dotale bellum est. Hostium es factus gener,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">510</span><BR>
Patria remotus, hospes alieni laris, .<BR>
Externa consecutus, expulsas tuis,<BR>
Sine crimine exsul. Ne quid e fatis tibi<BR>
Deesset paternis, hoc quoque ex illis habes,<BR>
Errasse thalamis. Nate, post multos mihi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">515</span><BR>
Remisse soles, rate, sollicitae metus<BR>
Et spes parentis, cuius aspectum deos<BR>
Semper rogaui, cum tuus reditus mihi<BR>
Tantum esset erepturus aduentu tuo,<BR>
Quantum daturas, quando pro te desinam,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">520</span><BR>
Dixi, timere? dixit irridens deus,<BR>
Ipsum timebis. Nempe, nisi bellum foret,<BR>
Ego te carerem: nempe, si tu non fores,<BR>
Bello carerem. Triste conspectus datur<BR>
Pretium tui durumque; sed matri placet&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">525</span><BR>
Hinc modo recedant arma, dum nullum nefas<BR>
Mars saeuus audet. Hoc quoque est magnum nefas,<BR>
Tam prope fuisse. Stupeo, et exsanguis tremo,<BR>
Cum stare fratres hinc et hinc uideo duos<BR>
Sceleris sub ictu: membra quassantur metu.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">530</span><BR>
Quam paene mater maius aspexi nefas,<BR>
Quam quod miser uidere non potuit pater !<BR>
Licet timore facinoris tanti uacem,<BR>
Videamque iam nil tale. sum infelix tamen,<BR>
Quod paene uidi. Per decem mensium graues&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">535</span><BR>
Uteri labores, perque pietate inclitas<BR>
Precor sorores, et per irati sibi<BR>
Genas parentis, scelere quas nullo nocens,<BR>
Erroris a se dira supplicia exigens,<BR>
Hausit, nefandas moenibus patriis faces&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">540</span><BR>
Auerte; signa bellici retro agminis<BR>
Flecte. Ut recedas, magna pars sceleris tamen<BR>
Vestri peracta est: uidit hostili grege<BR>
Campos repleri patria, fulgentes procul<BR>
Armis cateruas: uidit equitatu leui&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">545</span><BR>
Cadmea frangi prata, et excelsos rotis<BR>
Volitare proceres; igne flagrantes trabes<BR>
Fumare, cineri quae petunt nostras domos;<BR>
Fratresque <B>facinus quod nouum et Thebis fuit</B><BR>
In se ruentes. Tutus hoc exercitus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">550</span><BR>
Et populus omnis, et utraque hoc uidit soror,<BR>
Genitrixque uidit: nam pater debet sibi,<BR>
Quod ista non spectauit. Occurrat tibi<BR>
Nunc Oedipus, quo iudice, erroris quoque<BR>
Poenae petuntur. Ne, precor, ferro erue&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">555</span><BR>
Patriam ac penates; neue, quas regere expetis,<BR>
Euerte Thebas. Quis tenet mentem furor?<BR>
Patriam petendo perdis: ut fiat tua,<BR>
Vis esse nullam? Quin tuae causae nocet<BR>
Ipsum hoc, quod armis uris infestis solum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">560</span><BR>
Segetesque adultas sternis, et totos fugam<BR>
Edis per agros: nemo sic uastat sua.<BR>
Quae corripi igne, quae meti gladio iubes,<BR>
Aliena credis? Rex sit e uobis uter,<BR>
Manente regno, quaerite. Haec telis petes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">565</span><BR>
Flammisque tecta? poteris has Amphionis<BR>
Quassare moles? nulla quas struxit manus,<BR>
Stridente tardum machina ducens onus;<BR>
Sed conuocatus uocis et citharae sono<BR>
Per se ipse turres uenit in summas lapis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">570</span><BR>
Haec saxa franges uictor? hinc spolia auferes,<BR>
Vinctosque duces patris aequales tui?<BR>
Matres ab ipso coniugum raptas sinu<BR>
Saeuus catena miles imposita trahet?<BR>
Ut adulta uirgo mixta captiuo gregi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">575</span><BR>
Thebana nuribus munis Argolicis eat?<BR>
An et ipsa palmas uincta post tergum datas<BR>
Mater triumphi praeda fraterni uehar?<BR>
Potesne ciues laetus exitio datos<BR>
Videre passim? moenibus caris potes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">580</span><BR>
Hostem admouere? sanguine et flamma potes<BR>
Implere Thebas? tam ferum et durum geris<BR>
Saeuumque in iras pectus, et nondum imperas!<BR>
Quid sceptra facient? pone uesanos, precor,<BR>
Animi tumores, teque pietati refer.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">585</span><BR>
</P>
<p>
<B>Polynices</B> Ut profugus errem semper? ut patria arcear,<BR>
Opemque gentis hospes externae sequar?<BR>
Quid paterer aliud, si fefelissem fidem,<BR>
Si peierassem? fraudis alienae dabo<BR>
Poenas; at ille praemium scelerum feret?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">590</span><BR>
Iubes abire: matris imperio obsequor;<BR>
Da, quo reuertar. Regia frater mea<BR>
Habitet superbus; parua me abscondat casa:<BR>
Hanc da repulso: liceat exiguo lare<BR>
Pensare regnum. Coniugi donum datus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">595</span><BR>
Arbitria thalami dura felicis feram,<BR>
Humilisque socerum lixa dominantem sequar?<BR>
In seruitutem cadere de regno, graue est.<BR>
</P>
<p>
<B>Iocasta</B> Si regna quaeris, nec potest sceptro manus<BR>
Vacare saeuo, multa, quae possunt peti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">600</span><BR>
In orbe toto, quaelibet tellus dabit.<BR>
Hinc nota Baccho Tmolus attollit iuga,<BR>
Qua lata terris spatia frugiferis iacent,<BR>
Et qua trahens opulenta Pactolus uada<BR>
Inundat auro rura: nec laetis minus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">605</span><BR>
Maeandros aruis flectit errantes aquas,<BR>
Rapidusque campos fertiles Hebrus secat.<BR>
Hinc grata Cereri Gargara, et diues solum<BR>
Quod Xanthus ambit niuibus Idaeis tumens:<BR>
[610] Hinc, qua relinquit nomen, Ionii maris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">610</span><BR>
Fauces Abydo Sestos opposita premit;<BR>
Aut, qua latus iam propius Orienti dedit,<BR>
Tutamque crebris portubus Lyciam uidet:<BR>
Haec regna ferro quaere: in hos populos ferat<BR>
Socer arma fortis: has paret sceptro tuo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">615</span><BR>
Tradatque gentes. Hoc adhuc regnum puta<BR>
Tenere patrem. Melius exsilium est tibi,<BR>
Quam reditus iste: crimine alieno exsulas,<BR>
Tuo redibis. Melius istis uiribus<BR>
Noua regna nullo scelere maculata appetes.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">620</span><BR>
Quin ipse frater, arma comitatus tua,<BR>
Tibi militabit. Vade, et id bellum gere,<BR>
In quo pater materque pugnanti tibi<BR>
Fauere possint: regna cum scelere omnibus<BR>
Sunt exsiliis grauiora. Nunc belli mala&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">625</span><BR>
Propone, dubias Martis incerti uices.<BR>
Licet omne tecum Graeciae robur trahas,<BR>
Licet arma longe miles ac late explicet,<BR>
Fortuna belli semper ancipiti in loco est,<BR>
Quodcumque Mars decernit: exaequat duos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">630</span><BR>
Licet impares sint, gladius; et spes et metus<BR>
Fors caeca uersat. Praemium incertum petis,<BR>
Certum scelus. Fauisse fac uotis deos<BR>
Omnes tuis: cessere, et auersi fugam<BR>
Petiere ciues: clade funesta iacent:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">635</span><BR>
Obtexit agros miles. Exsultes licet,<BR>
Victorque fratris spolia deiecti geras,<BR>
Frangenda palma est. Quale tu id bellum putas,<BR>
In quo exsecrandum uictor admittit nefas,<BR>
Si gaudet? Hunc, quem uincere infelix cupis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">640</span><BR>
Cum uiceris, lugebis. Infaustas, age,<BR>
Dimitte pugnas: libera patriam metu,<BR>
Luctu parentes. <B>Polynices</B> Sceleris et fraudis suae<BR>
Poenas nefandus frater ut nullas ferat?<BR>
</P>
<p>
<B>Iocasta</B> Ne metue: poenas, et quidem soluet graues;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">645</span><BR>
Regnabit. <B>Polynices</B> Haecne est poena? <B>Iocasta</B> Si dubitas, auo<BR>
Patrique crede: Cadmus hoc dicet tibi,<BR>
Cadmique proles. Sceptra Thebarum fuit<BR>
Impune nulli gerere; nec quisquam fide<BR>
Rupta tenebat illa. Iam numeres, licet,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">650</span><BR>
Fratrem inter istos.
</P>
<p>
<B>Polynices</B> Numero: et est tanti mihi<BR>
Cum regibus iacere.
</P>
<p>
<B>Eteocles</B> Te turbae exsulum<BR>
Adscribo.
</P>
<p><B>Polynices</B> Regna, dummodo inuisus tuis.<BR>
</P>
<p>
<B>Eteocles</B> Regnare non uult, esse qui inuisus timet.<BR>
Simul ista mundi conditor posuit deus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">655</span><BR>
Odium atque regnum. Regis hoc magni reor,<BR>
Odia ipsa premere. Multa dominantem uetat<BR>
Amor suorum; plus in iratos licet.<BR>
Qui uult amari, languida regnat manu.<BR>
</P>
<p>
<B>Polynices</B> Inuisa nunquam imperia retinentur diu.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">660</span><BR>
</P>
<p>
<B>Eteocles</B> Praecepta melius imperii reges dabunt;<BR>
Exsilia tu dispone. Pro regno uelim<BR>
Patriam, penates, coniugem flammis dare.<BR>
Imperia pretio quolibet constant bene.<BR>
</P>

<p class=border></P>

<p>
<table border=0 cellspacing=15 cellpadding=0 align=CENTER> <tr><td><a href="/sen.html">Seneca the Younger</A><td><a href="/index.html">The Latin Library</A> <td><a href="/classics.html">The Classics Page</A> </TABLE>
</p>
</BODY>
</HTML>