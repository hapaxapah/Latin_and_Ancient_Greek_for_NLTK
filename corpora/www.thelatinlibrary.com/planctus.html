<html>
	<head>
		<title>
			Anonymous
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>PLANCTUS DESTRUCTIONIS REGNI HUNGARIAE PER TARTAROS</p>

<p class=border></P>

<p>
Tu, qui deus es cuntorum,<br>
iustus iudex meritorum<br>
bonis reddens bona multa<br>
mala nulla fers inulta<br>
&nbsp;&nbsp;&nbsp;&nbsp;&nbsp;&nbsp;equa lance iustitie.
</p>

<p>
Peccaverunt nostri patres<br>
tibi, nos, et nostri fratres,<br>
mala nostra succreverunt,<br>
que nos nimis invenerunt<br>
&nbsp;&nbsp;&nbsp;&nbsp;&nbsp;&nbsp;in diebus angustiae.
</p>

<p>
Cuncti sumus neci dati,<br>
sunt populi captivati,<br>
sunt milites gladiati;<br>
ad quid ergo sumus nati<br>
&nbsp;&nbsp;&nbsp;&nbsp;&nbsp;&nbsp;tanta mala cernere?
</p>

<p>
Fluit sanguis feminarum,<br>
pallet decor puellarum,<br>
puerorum turba iacet,<br>
senex, anus ense iacet<br>
&nbsp;&nbsp;&nbsp;&nbsp;&nbsp;&nbsp;nephario funere,
</p>

<p>
Domum Saul Philistei,<br>
Genus Iacob Canopei,<br>
gregem iusti Iob Sabei,<br>
cum insontes oves dei<br>
&nbsp;&nbsp;&nbsp;&nbsp;&nbsp;&nbsp;tanta cede sternitis.
</p>

<p>
Trucidatis matronarum<br>
turbam, simul puellarum<br>
neque clerum reverentes<br>
neque secum miserentes<br>
&nbsp;&nbsp;&nbsp;&nbsp;&nbsp;&nbsp;nec parvulis parcitis.
</p>

<p>
Que vos terra, qui parentes<br>
genuerunt tales gentes<br>
tam crudeles, tam feroces,<br>
ad nocendum tam veloces<br>
&nbsp;&nbsp;&nbsp;&nbsp;&nbsp;&nbsp;et sub armis vivere.
</p>

<p>
O natura mater dura,<br>
quare tibi fuit cura<br>
sevam gentem Tartharorum<br>
ad flagellum populorum<br>
&nbsp;&nbsp;&nbsp;&nbsp;&nbsp;&nbsp;in hanc Iucem ducere?
</p>

<p>
Cur non matres conclusisti,<br>
cur concessum concessisti,<br>
nequam proles cur creatur,<br>
per quam mundus conturbatur,<br>
&nbsp;&nbsp;&nbsp;&nbsp;&nbsp;&nbsp;cultor Christi moritur?
</p>

<p>
Heu, quis aquas capitibus<br>
nec non nostris luminibus<br>
lacrimarum dabit munus<br>
ad plangendum tantum funus,<br>
&nbsp;&nbsp;&nbsp;&nbsp;&nbsp;&nbsp;quod nobis ingeritur?
</p>

<p>
Ierusalem mater, plange,<br>
celi forum planctu tange,<br>
mitte sursum suspirium,<br>
vestem sume cilicium,<br>
&nbsp;&nbsp;&nbsp;&nbsp;&nbsp;&nbsp;caput sparge cinere.
</p>

<p>
Grandis tibi venit dolor,<br>
omnis a te fugit color,<br>
funde fontem lacrimarum,<br>
planctum tibi fac amarum<br>
&nbsp;&nbsp;&nbsp;&nbsp;&nbsp;&nbsp;diro lesa vulnere.
</p>

<p>
Universi tui nati<br>
probi, pulchri, delicati<br>
sunt ab hoste iugulati,<br>
vulnerati, vinculati<br>
&nbsp;&nbsp;&nbsp;&nbsp;&nbsp;&nbsp;per ingens opprobrium.
</p>

<p>
Interfecti sepultura,<br>
vulnerati carent cura,<br>
vinculati solutore,<br>
fugitivi protectore<br>
&nbsp;&nbsp;&nbsp;&nbsp;&nbsp;&nbsp;pro timore gentium.
</p>

<p>
Arma duces acceperunt,<br>
viri fortes convenerunt<br>
hosti terga percussuri<br>
vel ab hoste ruituri<br>
&nbsp;&nbsp;&nbsp;&nbsp;&nbsp;&nbsp;cuncti pari prelio.
</p>

<p>
Sed cum belli lux illuxit,<br>
hostem Martem mox instruxit,<br>
hungarorum cor expavit,<br>
castra timor perturbavit,<br>
&nbsp;&nbsp;&nbsp;&nbsp;&nbsp;&nbsp;fugit mens et ratio.
</p>

<p>
Regnum nutat et corona,<br>
Mars desevit et Bellona,<br>
vibrat hastas, tela iacit<br>
et inmensam cedem facit,<br>
&nbsp;&nbsp;&nbsp;&nbsp;&nbsp;&nbsp;fusa iacent corpora.
</p>

<p>
Pontifices et primates<br>
una cadunt, almi vates<br>
prosternuntur, viri fortes<br>
disperguntur et cohortes,<br>
&nbsp;&nbsp;&nbsp;&nbsp;&nbsp;&nbsp;instant dura tempora.
</p>

<p>
Summa nescit occisorum<br>
mera claudi numerorum,<br>
dee bine, que venerunt,<br>
cum sorore vix ruperunt<br>
&nbsp;&nbsp;&nbsp;&nbsp;&nbsp;&nbsp;morientum licia.
</p>

<p>
Hungarorum pro ruina<br>
celum stupet pro ruina,<br>
chaos ferri mundi rebus<br>
crederetur hiis diebus<br>
&nbsp;&nbsp;&nbsp;&nbsp;&nbsp;&nbsp;hac visa miseria.
</p>

<p>
Est completum, Davitico<br>
quod cantatur in cantico,<br>
nullus fuit, magnatorum<br>
carnes sive clericorum<br>
&nbsp;&nbsp;&nbsp;&nbsp;&nbsp;&nbsp;qui telluri traderet.
</p>

<p>
Tabescentes putruerunt,<br>
aves celi commederunt,<br>
dentes canum consumpserunt,<br>
ossa lupi disperserunt;<br>
&nbsp;&nbsp;&nbsp;&nbsp;&nbsp;&nbsp;nemo, qui repelleret.
</p>

<p>
Non est mirum quod sunt victi,<br>
quod sic morti sunt addicti,<br>
nam maiores et minores<br>
corrumpentes bonos mores<br>
&nbsp;&nbsp;&nbsp;&nbsp;&nbsp;&nbsp;sectabantur vitia.
</p>

<p>
Erant enim viri duri<br>
repugnantes omni iuri,<br>
falsi testes et periuri,<br>
mechi, fures, Epicuri,<br>
&nbsp;&nbsp;&nbsp;&nbsp;&nbsp;&nbsp;quorum deus dolia.
</p>

<p>
Oppressores advenarum,<br>
vastatores egenorum<br>
et predones pupillorum<br>
&nbsp;&nbsp;&nbsp;&nbsp;&nbsp;&nbsp;repulsa iustitia.
</p>

<p>
In vestitu sumptuosi,<br>
in ornatu studiosi,<br>
compti, docti superbire,<br>
curiosi lascivire<br>
&nbsp;&nbsp;&nbsp;&nbsp;&nbsp;&nbsp;prolventes mendacia.
</p>

<p class=border></P>

<p>
<table border=0 cellspacing=15 cellpadding=0 align=Center>
<tr>
	<td><a href="medieval.html">Medieval Latin</A>
	<td><a href="index.html">The Latin Library</A>
	<td><a href="classics.html">The Classics Page</A>
</TABLE>
</p>
</BODY>
</HTML>