<html>
	<head>
		<title>
			Sabinus
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>AULUS SABINUS<br>EPISTULAE TRES AD OVIDIANAS EPISTULAS RESPONSORIAE
</p>

<p class=border></P>

<p>
<b>II. Demophoontis ad Phylliden responsio.</B>
</p>

<p>
PHYLLIDI Demophoon patria dimittit ab urbe,<br> 
Et patriam meminit muneris esse tui.<br> 
Nec face Demophoon alia, nec coniuge captus,<br> 
Sed tam non felix, quam tibi notus erat.<br> 
THESEA, quo socero nequicquam, Phylli, timebas;<br> 
Impuleritne ignes forsitan fille tuos?<br> 
Turpe pati nobis! regno ferus expulit hospes<br> 
Hunc illi finem longa senecta dedit.<br> 
Qui modo peltiferas fudit Maeotidas armis,<br> 
Alcidae magni non minor esse comes;<br> 
Qui socerum Minoa gravi sibi fecit ab hoste,<br> 
Mirantem monstri cornua victa sui.<br> 
ARGUOR exsilii, quis credat? causa fuisse;<br> 
Nec tacitum frater, nec sinit esse reum<br> 
&#171;Dum thalamos, inquit, dilectae Phyllidos urges,<br> 
Et tuus externo cessat in igne furor;<br> 
Fluxere interea pede tempora lapsa fugaci,<br> 
Praevenitque tuas flebilis hora moras.<br> 
Forsitan aut nondum fractis occurrere rebus,<br> 
Aut poteras fractis utilis esse tamen.<br> 
Cur potiora tibi Rhodopeia regna fuere,<br> 
Quaeque magis regnis cara puella fuit?<br> 
Intonat his Athamas; eadem mox obiicit AEtllra,<br> 
Infelix functae iam prope sortis anus;<br> 
Et quod non condant nati sua lumina palmae,<br> 
Fecisse haec nostras arguit usque moras.<br> 
Non equidem inficior: multum clamavit uterque,<br> 
Staret Threiciis quum tnihi puppis aquis.<br> 
&#171;Poscunt, Demophoon, quid cessas? carbasa venti:<br> 
Demophoon patrios respice iure deos.<br> 
Respice; et exemplum, qua gaudes, Phyllida sume:<br> 
Sic amat, ut terra nolit abire sua;<br> 
Utque redire velis, non ut comitetur euntem,<br> 
Te rogat; et praefert barbara regna tuis.&#187;<br> 
ME tamen haec inter tacitum convicia saepe<br> 
Adversis memini vota tulisse Notis;<br> 
Saepe abitura tuo ponentem brachia collo,<br> 
Gavisum in fluctus aequora mota truces.<br> 
Nec metuam hoc, ipso coram genitore, fateri:<br> 
&#171;Libertas meritis est mihi facta tuis;<br> 
Dicere, non duro dilectam Phyllida liqui<br> 
Pectore, nec praeceps vela ferenda dedi.<br> 
Et flevi; et flentem solando, saepe remansi,<br> 
Quum staret cursus iam mihi certa dies.<br> 
Denique Threicia veni rate; non dare Phyllis,<br> 
Quam potuit, iussit tardius ire ratem.<br> 
lgnosce et fasso! memor es Minoidos ipse;<br> 
Antiquus necdum pectore cessit amor;<br> 
Et quoties oculis circumdat sidera, dixit:<br> 
Quae fulget coelo, nostra puella fuit.<br> 
Illum dilecta Bacchus sibi cedere iussit<br> 
Coniuge; desertae crimen at ille subit.&#187;<br> 
EXEMPLOQUE patris periurus dicor et ipse.<br> 
Nec quaeris causas, Sithoni dura, morae;<br> 
Nec satis ampla putas redituri pignora, si me<br> 
Non amor alterius, non amor ullus habet.<br> 
Nullane fama tibi turbatos, Phylli, penates<br> 
Theseos, et miserae rettulit acta domus?<br> 
Non laqueos audis cari me flere parentis?<br> 
Flebilior laqueis, hei mihi! causa subest.<br> 
Non fratrem Hippolytum? cecidit miserabilis ille,<br> 
Praeceps attonitis per freta raptus equis.<br> 
NON tamen excuso reditus, licet undique fata<br> 
Accumulent causas: tempora parva peto.<br> 
Thesea, quod superest, patrem tumulabimus ante:<br> 
Succedat tumulo non sine honore decens.<br> 
Da spatium veniamque, peto: non perfidus absum;<br> 
Nec mihi iam terra tutior ulla tua est.<br> 
Quidquid mite fuit post diruta Pergama, quidquid<br> 
Aut bella, aut pelagi detinuere morae,<br> 
Sola fuit Thrace; patria quoque iactor in illa<br> 
Auxilium superes casibus una meis.<br> 
Si modo mens eadem! nec quod sit iam mihi dives<br> 
Regia, Cecropia non minor arce, movet;<br> 
Nec patris offendunt casus, nec crimina matris;<br> 
Nec iam non felix omine Demophoon.<br> 
Quid si Phoebeam peterem, te coniuge, Troiam,<br> 
Perque annos sequerer bella gerenda decem?<br> 
Penelopen audis: toto laudatur in orbe,<br> 
Exemplum fidi non leve facta tori.<br> 
Illa pie, sic rumor ait, mendacia telae<br> 
Struxit, et instantes distulit arte procos<br> 
Quum properata palam revocaret stamina noctis,<br> 
Atque iterum in lanas omne rediret opus.<br> 
AT tua ne fugiant spreti connubia Thraces,<br> 
Phylli, times: ulli nubere, dura, potes!<br> 
Estque tibi pectus cuiusque accedere taedas?<br> 
Obstat perfidiae nec metus iste tuae?<br> 
Ah! tibi quantus erit facti rubor! ah! tibi quantus<br> 
Tum dolor, adspicies quum mea vela procul!<br> 
Damnabisque tuos sero temeraria questus!<br> 
Demophoon, dices, hei tnihi! fidus erat;<br> 
Demophoon rediit, et saevos forsitan Euros<br> 
Passus , et hibernas dum quoque currit aquas.<br> 
Ah! cur nescio quam properavimus, hei mihi! culpam?<br> 
Rupi, quam ruptam sum mihi questa, fidem.<br> 
SIC tamen, ac potius sic perstes, quam mihi de te<br> 
Ulterior tangat pectora, Phylli, dolor!<br> 
Quos tibi, me miserum! laqueos, quae fata minaris?<br> 
Et nimis audaces gens habet ista deos.<br> 
Parce, precor; famamque domus mihi crimen habentis<br> 
Perfidiae, gemina ne preme, dura, nota.<br> 
Excuset patrem fatis in parte relicta<br> 
Gnosis: non merui, cur ferar ipse nocens.<br> 
NUNC venti mea verba ferant, qui vela tulerunt.<br> 
Est animus reditus; sed pia causa tenet.
</P>

<p class=border></P>

<p>
<table border=0 cellspacing=10 cellpadding=0 align=Center>
<tr>
	<td><a href="misc.html">The Miscellany</A>
	<td><a href="index.html">The Latin Library</A>
	<td><a href="classics.html">The Classics Page</A>
</TABLE>
</P>
</BODY>
</HTML>