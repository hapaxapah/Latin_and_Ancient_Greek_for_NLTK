<html>
	<head>
		<title>
			Waltharius I
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>WALTHARIUS MANUS FORTIS
</p>

<p class=border></p>

<p>
Omnipotens genitor, summae virtutis amator,<br>
lure pari natusque amborum spiritus almus,<br>
Personis trinus, vera deitate sed unus,<br>
Qui vita vivens cuncta et sine fine tenebis,<br>
Pontificem summum tu salva nunc et in aevum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
Claro Erckambaldum fulgentem nomine dignum,<br>
Crescat ut interius sancto spiramine plenus,<br>
Multis infictum quo sit medicamen in aevum.<br>
Praesul sancte dei, nunc accipe munera servi,<br>
Quae tibi decrevit de larga promere cura&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
Peccator fragilis Geraldus nomine vilis,<br>
Qui tibi nam certus corde estque fidelis alumnus.<br>
Quod precibus dominum iugiter precor omnitonantem,<br>
Ut nanciscaris factis, quae promo loquelis,<br>
Det pater ex summis caelum terramque gubernans.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>
Serve dei summi, ne despice verba libelli,<br>
Non canit alma dei, resonat sed mira tyronis,<br>
Nomine Waltharius, per proelia multa resectus.<br>
Ludendum magis est dominum quam sit rogitandum,<br>
Perlectus longaevi stringit inampla diei.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>
Sis felix sanctus per tempora plura sacerdos,<br>
Sit tibi mente tua Geraldus carus adelphus.
</p>

<p class=shortborder></p>

<p>
PARS PRIMA
</p>

<p>
Tertia pars orbis, fratres, Europa vocatur,<br>
Moribus ac linguis varias et nomine gentes<br>
Distinguens, cultu, tum relligione sequestrans.<br>
Inter quas gens Pannoniae residere probatur,<br>
Quam tamen et Hunos plerumque vocare solemus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
Hic populus fortis virtute vigebat et armis,<br>
Non circumpositas solum domitans regiones,<br>
Litoris oceani sed pertransiverat oras,<br>
Foedera supplicibus donans sternensque rebelles.<br>
Ultra millenos fertur dominarier annos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
Attila rex quodam tulit illud tempore regnum,<br>
Impiger antiquos sibimet renovare triumphos.<br>
Qui sua castra movens mandavit visere Francos,<br>
Quorum rex Gibicho solio pollebat in alto,<br>
Prole recens orta gaudens, quam postea narro;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>
Namque marem genuit, quem Guntharium vocitavit.<br>
Fama volans pavidi regis transverberat aures,<br>
Dicens hostilem cuneum transire per Hystrum,<br>
Vincentem numero stellas atque amnis arenas.<br>
Qui non confidens armis vel robore plebis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>
Concilium cogit, quae sint facienda, requirit.<br>
Consensere omnes foedus debere precari<br>
Et dextras, si forte darent, coniungere dextris<br>
Obsidibusque datis censum persolvere iussum;<br>
Hoc melius fore, quam vitam simul ac regionem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25</span><br>
Perdiderint natosque suos pariterque maritas.<br>
Nobilis hoc Hagano fuerat sub tempore tiro<br>
Indolis egregiae, veniens de germine Troiae.<br>
Hunc, quia Guntharius nondum pervenit ad aevum,<br>
Ut sine matre queat vitam retinere tenellam,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</span><br>
Cum gaza ingenti decernunt mittere regi.<br>
Nec mora, legati censum iuvenemque ferentes<br>
Deveninnt pacemque rogant ac foedera firmant.<br>
Tempore quo validis steterat Burgundia sceptris,<br>
Cuius primatum Heriricus forte gerebat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">35</span><br>
Filia huic tantum fuit unica nomine Hiltgunt,<br>
Nobilitate quidem pollens ac stemmate formae.<br>
Debuit haec heres aula residere paterna<br>
Atque diu congesta frui, si forte liceret.<br>
Namque Avares firma cum Francis pace peracta&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">40</span><br>
Suspendunt a fine quidem regionis eorum,<br>
Attila sed celeres mox huc deflectit habenas,<br>
Nec tardant reliqui satrapae vestigia adire.<br>
Ibant aequati numero, sed et agmine longo.<br>
Quadrupedum cursu tellus concussa gemebat,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">45</span><br>
Scutorum sonitu pavidus superintonat aether.<br>
Ferrea silva micat totos rutilando per agros:<br>
Haud aliter primo quam pulsans aequora mane<br>
Pulcher in extremis renitet sol partibus orbis.<br>
Iamque Ararim Rodanumque amnes transiverat altos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">50</span><br>
Atque ad praedandum cuneus dispergitur omnis.<br>
Forte Cabillonis sedit Heriricus, et ecce<br>
Attollens oculos speculator vociferatur:<br>
&laquo;Quaenam condenso consurgit pulvere nubes?<br>
Vis inimica venit, portas iam claudite cunctas!&raquo;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">55</span><br>
Iam tum, quid Franci fecissent, ipse sciebat<br>
Princeps et cunctos compellat sic seniores:<br>
&laquo;Si gens tam fortis, cui nos similare nequimus,<br>
Cessit Pannoniae, qua nos virtute putatis<br>
Huic conferre manum et patriam defendere dulcem?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">60</span><br>
Est satius, pactum faciant censumque capessant.<br>
Unica nata mihi, quam tradere pro regione<br>
Non dubito; tantum pergant, qui foedera firment.&raquo;<br>
Ibant legati totis gladiis spoliati,<br>
Hostibus insinuant, quod regis iussio mandat,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">65</span><br>
Ut cessent vastare, rogant. quos Attila ductor,<br>
Ut solitus fuerat, blande suscepit et inquit:<br>
&laquo;Foedera plus cupio quam proelia mittere vulgo.<br>
Pace quidem Huni malunt regnare, sed armis<br>
Inviti feriunt, quos cernunt esse rebelles.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">70</span><br>
Rex ad nos veniens dextram det atque resumat.&raquo;<br>
Exivit princeps asportans innumeratos<br>
Thesauros pactumque ferit natamque reliquit.<br>
Pergit in exilium pulcherrima gemma parentum.<br>
Postquam complevit pactum statuitque tributum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">75</span><br>
Attila in occiduas promoverat agmina partes.<br>
Namque Aquitanorum tunc Alphere regna tenebat,<br>
Quem sobolem sexus narrant habuisse virilis,<br>
Nomine Waltharium, primaevo flore nitentem.<br>
Nam iusiurandum Heriricus et Alphere reges&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">80</span><br>
Inter se dederant, pueros quod consociarent,<br>
Cum primum tempus nubendi venerit illis.<br>
Hic ubi cognovit gentes has esse domatas,<br>
Coeperat ingenti cordis trepidare pavore,<br>
Nec iam spes fuerat saevis defendier armis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">85</span><br>
&laquo;Quid cessemus&raquo;, ait, &laquo;si bella movere nequimus?<br>
Exemplum nobis Burgundia, Francia donant.<br>
Non incusamur, si talibus aequiperamur.<br>
Legatos mitto foedusque ferire iubebo<br>
Obsidis inque vicem dilectum porrigo natum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">90</span><br>
Et iam nunc Hunis censum persolvo futurum.&raquo;<br>
Sed quid plus remorer? dictum compleverat actis.<br>
Tunc Avares gazis onerati denique multis<br>
Obsidibus sumptis Haganone, Hiltgunde puella<br>
Nec non Walthario redierunt pectore laeto.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">95</span><br>
Attila Pannonias ingressus et urbe receptus<br>
Exulibus pueris magnam exhibuit pietatem<br>
Ac veluti proprios nutrire iubebat alumnos.<br>
Virginis et curam reginam mandat habere,<br>
Ast adolescentes propriis conspectibus ambos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">100</span><br>
Semper adesse iubet, sed et artibus imbuit illos<br>
Praesertimque iocis belli sub tempore habendis.<br>
Qui simul ingenio crescentes mentis et aevo<br>
Robore vincebant fortes animoque sophistas,<br>
Donec iam cunctos superarent fortiter Hunos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">105</span><br>
Militiae primos tunc Attila fecerat illos,<br>
Sed haud immerito, quoniam, si quando moveret<br>
Bella, per insignes isti micuere triumphos;<br>
Idcircoque nimis princeps dilexerat ambos.<br>
Virgo etiam captiva deo praestante supremo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">110</span><br>
Reginae vultum placavit et auxit amorem,<br>
Moribus eximiis operumque industria habundans.<br>
Postremum custos thesauris provida cunctis<br>
Efficitur, modicumque deest, quin regnet et ipsa;<br>
Nam quicquid voluit de rebus, fecit et actis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">115</span><br>
Interea Gibicho defungitur, ipseque regno<br>
Guntharius successit et ilico Pannoniarum<br>
Foedera dissolvit censumque subire negavit.<br>
Hoc ubi iam primum Hagano cognoverat exul,<br>
Nocte fugam molitur et ad dominum properavit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">120</span><br>
Waltharius tamen ad pugnas praecesserat Hunos,<br>
Et quocumque iret, mox prospera sunt comitata.<br>
Ospirin elapsum Haganonem, regia coniunx,<br>
Attendens domino suggessit talia dicta:<br>
&laquo;Provideat caveatque, precor, sollertia regis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">125</span><br>
Ne vestri imperii labatur forte columna,<br>
Hoc est, Waltharius vester discedat amicus,<br>
In quo magna potestatis vis extitit huius;<br>
Nam vereor, ne fors fugiens Haganonem imitetur.<br>
Idcircoque meam perpendite nunc rationem:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">130</span><br>
Cum primum veniat, haec illi dicite verba:<br>
&laquo;Servitio in nostro magnos plerumque labores<br>
Passus eras ideoque scias, quod gratia nostra<br>
Prae cunctis temet nimium dilexit amicis.<br>
Quod volo plus factis te quam cognoscere dictis:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">135</span><br>
Elige de satrapis nuptam tibi Pannoniarum<br>
Et non pauperiem propriam perpendere cures.<br>
Amplificabo quidem valde te rure domique,<br>
Nec quisquam, qui dat sponsam, post facta pudebit.&raquo;<br>
Quod si completis, illum stabilire potestis.&raquo;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">140</span><br>
Complacuit sermo regi, coepitque parari.<br>
Waltharius venit, cui princeps talia pandit,<br>
Uxorem suadens sibi ducere; sed tamen ipse<br>
Iam tum praemeditans, quod post compleverat actis,<br>
His instiganti suggestibus obvius infit:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">145</span><br>
&laquo;Vestra quidem pietas est, quod modici famulatus<br>
Causam conspicitis; sed quod mea segnia mentis<br>
Intuitu fertis, numquam meruisse valerem.<br>
Sed precor, ut servi capiatis verba fidelis:<br>
Si nuptam accipiam domini praecepta secundum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">150</span><br>
Vinciar inprimis curis et amore puellae<br>
Atque a servitio regis plerumque retardor,<br>
Aedificare domos cultumque intendere ruris<br>
Cogor, et hoc oculis senioris adesse moratur<br>
Et solitam regno Hunorum impendere curam.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">155</span><br>
Namque voluptatem quisquis gustaverit, exin<br>
Intolerabilius consuevit ferre labores.<br>
Nil tam dulce mihi, quam semper inesse fideli<br>
Obsequio domini; quare, precor, absque iugali<br>
Me vinclo permitte meam iam ducere vitam!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">160</span><br>
Si sero aut medio noctis mihi tempore mandas,<br>
Ad quaecumque iubes, securus et ibo paratus.<br>
In bellis nullae persuadent cedere curae,<br>
Nec nati aut coniunx retrahentque fugamque movebunt.<br>
Testor per propriam temet, pater optime, vitam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">165</span><br>
Atque per invictam nunc gentem Pannoniarum,<br>
Ut non ulterius me cogas sumere taedas.&raquo;<br>
His precibus victus suasus rex deserit omnes,<br>
Sperans Waltharium fugiendo recedere numquam.<br>
Venerat interea satrapae certissima fama&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">170</span><br>
Quandam, quae nuper superata, resistere gentem<br>
Ac bellum Hunis confestim inferre paratam.<br>
Tunc ad Waltharium convertitur actio rerum.<br>
Qui mox militiam percensuit ordine totam<br>
Et bellatorum confortat corda suorum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">175</span><br>
Hortans praeteritos semper memorare triumphos<br>
Promittensque istos solita virtute tyrannos<br>
Sternere et externis terrorem imponere terris.<br>
Nec mora, consurgit sequiturque exercitus omnis.<br>
Ecce locum pugnae conspexerat et numeratam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">180</span><br>
Per latos aciem campos digessit et agros.<br>
Iamque infra iactum teli congressus uterque<br>
Constiterat cuneus. tunc undique clamor ad auras<br>
Tollitur, horrendam confundunt classica vocem,<br>
Continuoque hastae volitant hinc indeque densae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">185</span><br>
Fraxinus et cornus ludum miscebat in unum,<br>
Fulminis inque modum cuspis vibrata micabat.<br>
Ac veluti boreae sub tempore nix glomerata<br>
Spargitur, haud aliter saevas iecere sagittas.<br>
Postremum cunctis utroque ex agmine pilis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">190</span><br>
Absumptis manus ad mucronem vertitur omnis.<br>
Fulmineos promunt enses clipeosque revolvunt,<br>
Concurrunt acies demum pugnamque restaurant.<br>
Pectoribus partim rumpuntur pectora equorum,<br>
Sternitur et quaedam pars duro umbone virorum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">195</span><br>
Waltharius tamen in medio furit agmine bello,<br>
Obvia quaeque metens armis ac limite pergens.<br>
Hunc ubi conspiciunt hostes tantas dare strages,<br>
Ac si praesentem metuebant cernere mortem,<br>
Et quemcunque locum, seu dextram sive sinistram,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">200</span><br>
Waltharius peteret, cuncti mox terga dederunt<br>
Et versis scutis laxisque feruntur habenis.<br>
Tunc imitata ducem gens maxima Pannoniarum<br>
Saevior insurgit caedemque audacior auget,<br>
Deicit obstantes, fugientes proterit usque,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">205</span><br>
Dum caperet plenum belli sub sorte triumphum.<br>
Tum super occisos ruit et spoliaverat omnes.<br>
Et tandem ductor recavo vocat agmina cornu<br>
Ac primus frontem festa cum fronde revinxit,<br>
Victrici lauro cingens sua timpora vulgo,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">210</span><br>
Post hunc signiferi, sequitur quos cetera pubes.<br>
Iamque triumphali redierunt stemmate compti<br>
Et patriam ingressi propria se quisque locavit<br>
Sede, sed ad solium mox Waltharius properavit.<br>
Ecce palatini decurrunt arce ministri&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">215</span><br>
Illius aspectu hilares equitemque tenebant,<br>
Donec vir sella descenderet inclitus alta.<br>
Si bene res vergant, tum demum forte requirunt.<br>
Ille aliquid modicum narrans intraverat aulam<br>
(Lassus enim fuerat) regisque cubile petebat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">220</span><br>
Illic Hiltgundem solam offendit residentem.<br>
Cui post amplexus atque oscula dulcia dixit:<br>
&laquo;Ocius huc potum ferto, quia fessus anhelo.&raquo;<br>
Illa mero tallum complevit mox pretiosum<br>
Porrexitque viro, qui signans accipiebat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">225</span><br>
Virgineamque manum propria constrinxit. at illa<br>
Astitit et vultum reticens intendit herilem,<br>
Walthariusque bibens vacuum vas porrigit olli<br>
(Ambo etenim norant de se sponsalia facta)<br>
Provocat et tali caram sermone puellam:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">230</span><br>
&laquo;Exilium pariter patimur nam tempore tanto,<br>
Non ignorantes, quid nostri forte parentes<br>
Inter se nostra de re fecere futura.<br>
Quamne diu tacito premimus haec ipsa palato?&raquo;<br>
Virgo per hyroniam meditans hoc dicere sponsum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">235</span><br>
Paulum conticuit, sed postea talia reddit:<br>
&laquo;Quid lingua simulas, quod ab imo pectore damnas,<br>
Oreque persuades, toto quod corde refutas,<br>
Sit veluti talem pudor ingens ducere nuptam?&raquo;<br>
Vir sapiens contra respondit et intulit ista:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">240</span><br>
&laquo;Absit quod memoras, dextrorsum porrige sensum!<br>
Noris me nihilum simulata mente locutum,<br>
Nec quicquam nebulae vel falsi interfore crede!<br>
Nullus adest nobis exceptis namque duobus.<br>
Si nossem temet mihi promptam impendere mentem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">245</span><br>
Atque fidem votis servare per omnia cautis,<br>
Pandere cuncta tibi cordis mysteria vellem.&raquo;<br>
Tandem virgo viri genibus curvata profatur:<br>
&laquo;Ad quaecumque vocas, mi domne, sequar studiose<br>
Nec quicquam placitis malim praeponere iussis.&raquo;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">250</span><br>
Ille dehinc: &laquo;piget exilii me denique nostri<br>
Et patriae fines reminiscor saepe relictos<br>
Idcircoque fugam cupio celerare latentem.<br>
Quod iam prae multis potuissem forte diebus,<br>
Si non Hiltgundem solam remanere dolerem.&raquo;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">255</span><br>
Addidit has imo virguncula corde loquelas:<br>
&laquo;Vestrum velle meum, solis his aestuo rebus.<br>
Praecipiat dominus, seu prospera sive sinistra<br>
Eius amore pati toto sum pectore praesto.&raquo;<br>
Waltharius tandem sic virginis inquit in aurem:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">260</span><br>
&laquo;Publica custodem rebus te nempe potestas<br>
Fecerat, idcirco memor haec mea verba notato:<br>
Inprimis galeam regis tunicamque trilicem<br>
(Assero loricam fabrorum insigne ferentem)<br>
Diripe, bina dehinc mediocria scrinia tolle.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">265</span><br>
His armillarum tantum da Pannonicarum,<br>
Donec vix unum releves ad pectoris imum.<br>
Inde quater binum mihi fac de more coturnum,<br>
Tantundemque tibi patrans imponito vasis:<br>
Sic fors ad summum complentur scrinia labrum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">270</span><br>
Insuper a fabris hamos clam posce retortos:<br>
Nostra viatica sint pisces simul atque volucres,<br>
Ipse ego piscator, sed et auceps esse coartor.<br>
Haec intra ebdomadam caute per singula comple.<br>
Audisti, quid habere vianti forte necesse est.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">275</span><br>
Nunc, quo more fugam valeamus inire, recludo:<br>
Postquam septenos Phoebus remeaverit orbes,<br>
Regi ac reginae satrapis ducibus famulisque<br>
Sumptu permagno convivia laeta parabo<br>
Atque omni ingenio potu sepelire studebo,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">280</span><br>
Donec nullus erit, qui sentiat hoc, quod agendum est.<br>
Tu tamen interea mediocriter utere vino<br>
Atque sitim vix ad mensam restinguere cura.<br>
Cum reliqui surgant, ad opuscula nota recurre.<br>
Ast ubi iam cunctos superat violentia potus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">285</span><br>
Tum simul occiduas properemus quaerere partes.&raquo;<br>
Virgo memor praecepta viri complevit; et ecce<br>
Praefinita dies epularum venit, et ipse<br>
Waltharius magnis instruxit sumptibus escas.<br>
Luxuria in media residebat denique mensa.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">290</span><br>
Ingrediturque aulam velis rex undique septam.<br>
Heros magnanimus solito quem more salutans<br>
Duxerat ad solium, quem bissus compsit et ostrum.<br>
Consedit laterique duces hinc indeque binos<br>
Assedisse iubet; reliquos locat ipse minister.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">295</span><br>
Centenos simul accubitus iniere sodales,<br>
Diversasque dapes libans conviva resudat.<br>
His et sublatis aliae referuntur edendae,<br>
Atque exquisitum fervebat migma per aurum<br>
(Aurea bissina tantum stant gausape vasa),&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">300</span><br>
Et pigmentatus crateres Bachus adornat.<br>
Illicit ad haustum species dulcedoque potus.<br>
Waltharius cunctos ad vinum hortatur et escam.<br>
Postquam epulis depulsa fames sublataque mensa,<br>
Heros iam dictus dominum laetanter adorsus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">305</span><br>
Inquit: &laquo;in hoc, rogito, clarescat gratia vestra,<br>
Ut vos inprimis, reliquos tunc laetificetis.&raquo;<br>
Et simul in verbo nappam dedit arte peractam<br>
Ordine sculpturae referentem gesta priorum.<br>
Quam rex accipiens haustu vacuaverat uno&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">310</span><br>
Confestimque iubet reliquos imitarier omnes.<br>
Ocius accurrunt pincernae moxque recurrunt,<br>
Pocula plena dabant et inania suscipiebant.<br>
Hospitis ac regis certant hortatibus omnes.<br>
Ebrietas fervens tota dominatur in aula;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">315</span><br>
Balbutit madido facundia fusa palato.<br>
Heroas validos plantis titubare videres.<br>
Taliter in seram produxit Bachica noctem<br>
Munera Waltharius retrahitque redire volentes,<br>
Donec vi potus pressi somnoque gravati&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">320</span><br>
Passim porticibus sternuntur humotenus omnes.<br>
Et licet ignicremis vellet dare moenia flammis,<br>
Nullus, qui causam potuisset scire, remansit.<br>
Tandem dilectam vocat ad semet mulierem,<br>
Praecipiens causas citius deferre paratas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">325</span><br>
Ipseque de stabulis victorem duxit equorum,<br>
Ob virtutem quem vocitaverat ille Leonem.<br>
Stat sonipes ac frena ferox spumantia mandit.<br>
Hunc postquam faleris solito circumdedit, ecce<br>
Scrinia plena gazae lateri suspendit utrique&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">330</span><br>
Atque iteri longo modicella cibaria ponit<br>
Loraque virgineae mandat fluitantia dextrae.<br>
Ipseque lorica vestitus more gigantis<br>
Imposuit capiti rubras cum casside cristas<br>
Ingentesque ocreis suras complectitur aureis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">335</span><br>
Et laevum femur ancipiti praecinxerat ense<br>
Atque alio dextrum pro ritu Pannoniarum;<br>
Is tamen ex una tantum dat vulnera parte.<br>
Tunc hastam dextra rapiens clipeumque sinistra<br>
Coeperat invisa trepidus decedere terra.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">340</span><br>
Femina duxit equum nonnulla talenta gerentem,<br>
In manibusque simul virgam tenet ipsa colurnam,<br>
In qua piscator hamum transponit in undam,<br>
Ut cupiens pastum piscis deglutiat hamum.<br>
Namque gravatus erat vir maximus undique telis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">345</span><br>
Suspectamque habuit cuncto sibi tempore pugnam.<br>
Omni nocte quidem properabant currere; sed cum<br>
Prima rubens terris ostendit lumina Phoebus,<br>
In silvis latitare student et opaca requirunt,<br>
Sollicitatque metus vel per loca tuta fatigans.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">350</span><br>
In tantumque timor muliebria pectora pulsat,<br>
Horreat ut cunctos aurae ventique susurros,<br>
Formidans volucres collisos sive racemos.<br>
Hinc odium exilii patriaeque amor incubat inde.<br>
Vicis diffugiunt, speciosa novalia linquunt;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">355</span><br>
Montibus intonsis cursus ambage recurvos<br>
Sectantes tremulos variant per devia gressus.<br>
Ast urbis populus somno vinoque solutus<br>
Ad medium lucis siluit recubando sequentis.<br>
Sed postquam surgunt, ductorem quique requirunt,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">360</span><br>
Ut grates faciant ac festa laude salutent.<br>
Attila nempe manu caput amplexatus utraque<br>
Egreditur thalamo rex Walthariumque dolendo<br>
Advocat, ut proprium quereretur forte dolorem.<br>
Respondent ipsi se non potuisse ministri&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">365</span><br>
Invenisse virum, sed princeps sperat eundem<br>
Hactenus in somno tentum recubare quietum<br>
Occultumque locum sibi delegisse sopori.<br>
Ospirin Hiltgundem postquam cognovit abesse<br>
Nec iuxta morem vestes deferre suetum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">370</span><br>
Tristior immensis satrapae clamoribus inquit:<br>
&laquo;O detestandas, quas heri sumpsimus, escas!<br>
O vinum, quod Pannonias destruxerat omnes!<br>
Quod domino regi iam dudum praescia dixi,<br>
Approbat iste dies, quem nos superare nequimus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">375</span><br>
En hodie imperii vestri cecidisse columna<br>
Noscitur, en robur procul ivit et inclita virtus:<br>
Waltharius, lux Pannoniae, discesserat inde,<br>
Hiltgundem quoque mi caram deduxit alumnam.&raquo;<br>
Iam princcps nimia succenditur efferus ira,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">380</span><br>
Mutant laetitiam maerentia corda priorem.<br>
Ex humeris trabeam discindit ad infima totam<br>
Et nunc huc animum tristem, nunc dividit illuc.<br>
Ac velut Aeolicis turbatur arena procellis,<br>
Sic intestinis rex fluctuat undique curis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">385</span><br>
Et varium pectus vario simul ore imitatus<br>
Prodidit exterius, quicquid toleraverat intus,<br>
Iraque sermonem permisit promere nullum.<br>
Ipso quippe die potum fastidit et escam,<br>
Nec placidam membris potuit dare cura quietem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">390</span><br>
Namque ubi nox rebus iam dempserat atra colores,<br>
Decidit in lectum, verum nec lumina clausit,<br>
Nunc latus in dextrum fultus nunc inque sinistrum.<br>
Et veluti iaculo pectus transfixus acuto<br>
Palpitat atque caput huc et mox iactitat illuc,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">395</span><br>
Et modo subrectus fulcro consederat amens.<br>
Nec iuvat hoc, demum surgens discurrit in urbe,<br>
Atque thorum veniens simul attigit atque reliquit.<br>
Taliter insomnem consumpserat Attila noctem.<br>
At profugi comites per amica silentia euntes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">400</span><br>
Suspectam properant post terga relinquere terram.<br>
Vix tamen erupit cras, rex patribusque vocatis<br>
Dixerat: &laquo;o si quis mihi Waltharium fugientem<br>
Afferat evinctum ceu nequam forte liciscam,<br>
Hunc ego mox auro vestirem saepe recocto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">405</span><br>
Et tellure quidem stantem hinc inde onerarem<br>
Atque viam penitus clausissem, vivo, talentis.&raquo;<br>
Sed nullus fuit in tanta regione tyrannus<br>
Vel dux sive comes seu miles sive minister,<br>
Qui, quamvis cuperet proprias ostendere vires&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">410</span><br>
Ac virtute sua laudem captare perennem<br>
Ambiretque simul gazam infarcire cruminis,<br>
Waltharium tamen iratum praesumpserat armis<br>
Insequier strictoque virum mucrone videre.<br>
Nota equidem virtus; experti sunt quoque, quantas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">415</span><br>
Incolomis dederit strages sine vulnere victor.<br>
Nec potis est ullum rex persuadere virorum,<br>
Qui promissa velit hac condicione talenta.<br>
Waltharius fugiens, ut dixi, noctibus ivit,<br>
Atque die saltus arbustaque densa requirens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">420</span><br>
Arte accersitas pariter capit arte volucres,<br>
Nunc fallens visco, nunc fisso denique ligno.<br>
Ast ubi pervenit, qua flumina curva fluebant,<br>
Immittens hamum rapuit sub gurgite praedam<br>
Atque famis pestem pepulit tolerando laborem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">425</span><br>
Namque fugae toto se tempore virginis usu<br>
Continuit vir Waltharius laudabilis heros.
</p>

<p class=border></P>

<p>
<table border=0 cellspacing=10 cellpadding=0 align=center>
<tr>
	<td><a href="medieval.html">Medieval Latin</A>
	<td><a href="index.html">The Latin Library</A>
	<td><a href="classics.html">The Classics Page</A>
</TABLE>
</P>
</BODY></HTML>