<html>
	<head>
		<title>
			Bultelius: Ad Noctem
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>GISLENUS BULTELIUS<br>
AD NOCTEM
</p>

<p class=border></P>

<p>
Heu quam lenta dies, quam sera crepuscula Noctis<br>
Adueniunt ! Iam me tam mora longa necat.
</p>

<p>
Quam Sol lentus abit, caussas qui tollit amoris !<br>
Quis credat? Luce est Nox mihi grata magis.
</p>

<p>
Huc, Nox grata, veni, densas diffunde tenebras,<br>
Et surgant toto sidera rara polo.
</p>

<p>
Felices hyemes et terque quaterque beatae,<br>
Quae faciunt noctis tempora longa mihi.
</p>

<p>
Ver teneras spargat violasque rosasque superbum<br>
Ornatumque ferat floribus usque caput,
</p>

<p>
Frugibus insignis caeloque superbiat Aestas,<br>
Et Cereris cingat munere laeta comas,
</p>

<p>
Iactet et Autumnus pendentes vitibus uuas<br>
Et sua non uno poma colore notet,
</p>

<p>
Cana licet niuibus stet et acri frigore, longas<br>
Quod faciat noctes, Bruma beata sat est.
</p>

<p>
Illa suas lacebras facilis praebebit amanti<br>
Et dabit aduentu multa tegetque suo.
</p>

<p>
Nox optata, veni : cur tam diu, Luna, moraris,<br>
Iam reor imperii tempus adesse tui.
</p>

<p>
Frater abest totoque tibi concessit Olympo,<br>
Inducas flamas, Luna beata, tuas.
</p>

<p>
Tandem lenta venis? Prope iam stata tempora nobis<br>
Lapsa fluunt, nec adhuc nos tamen ire sinis.
</p>

<p>
Surge, precor, surge et dum nos breue tempus amicae<br>
Iungit, agas currus tum, Dea lenta, tuos.
</p>

<p>
Non cupio, ut gemînas uno nox contrahat umbras<br>
Tempore, sed iustas da mihi, Diua, moras.
</p>

<p>
Ecce dies discessit, adest nox grata puellis<br>
Sideraque en toto stant taciturna polo:
</p>

<p>
Hinc Phoebe splendens, illinc iuga tarda Beotes,<br>
Omnia sunt votis apta futura meis.
</p>

<p>
Da gladium. citharamque, puer, solamen Amoris,<br>
Nocte iter ingrediar, dat mihi robur Amor.
</p>

<p>
Ipse vel Aethiopas, vel me deducat ad Indos,<br>
Seu iubeat terra, seu magis ire mari,
</p>

<p>
Non ego latrones, quae magna est turba, timebo<br>
Quae petitur, vires dat mea Diua mihi.
</p>

<p>
Hei mihi ! deficio, flaccescunt cor'pore membra;<br>
Hei mihi ! iuratam lusit amica fidem.
</p>

<p>
Hic locus, haec eadem est de qua conuenerat, arbor,<br>
Nulla Lyces tamen hic signa videre meae est.
</p>

<p>
Forsitan adueniet, nec adhuc custodia matris<br>
Cessat, sed mediae tempora noctis eunt.
</p>

<p>
Quid te, flaua Lyce, quid te, mea vita, moratur?<br>
Iuratamque iubet deseruisse fidem?
</p>

<p>
Sed quid ego accusem? non est haec culpa parentum,<br>
Si vis, hos solito fallere more potes.
</p>

<p>
Sed, puto, nunc nostros fallax contemnis amores;<br>
Quae fuit ante mea, hanc forsitan alter habet.
</p>

<p>
Hoc si scire queam, certura est discedere vita,<br>
Mene putas sine te viuere posse diu?
</p>

<p>
Ergo tibi iam sordet amor, pulcerrima, noster,<br>
Iam video mortis tempus adesse meae.
</p>

<p>
Sed quid ego infelix, sine spe, crudelia frustra<br>
Non profectura carmina voce cano?
</P>

<p class=border></P>

<p>
<table border=0 cellspacing=10 cellpadding=0 align=Center>
<tr>
	<td><a href="/neo.html">Neo-Latin</A>
	<td><a href="/index.html">The Latin Library</A>
	<td><a href="/classics.html">The Classics Page</A>
</TABLE>
</P>
</BODY>
</HTML>