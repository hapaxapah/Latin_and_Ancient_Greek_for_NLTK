<html>
	<head>
		<title>
			Theophanes Prokopovic: Epigrammata
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>THEOPHANES PROKOPOVIC<br>
<span style="font-size: 80%;">(1681-1736)</SPAN>
</p>

<p class=border></P>

<p><b>Epigrammata</B>
</p>

<p>
Nobitium antistes vesanus amor equorum
<br>Qui mirari unquam nil nisi novit equos
<br>Nunc jam donat equos, proceros dum praestat avaros
<br>Quos sibi propicios conciliare studet.
<br>Donat equos, brutisque datis veneranda supremi
<br>Munera Pontificus vanus equiso rogat.
<br>Nec vero mirum est, cupit hoc quod cultor equorum
<br>Dum tibi Consul equus, Roma profana fuit.
</p>

<p class=shortborder></P>

<p>
AD SARTOREM
<p>Fecisti collare mihi, mi sartor, hiatu,
<br>Armosi caperet quod bene colla bovis;
<br>Non accepto: geris morem, collare resarcis,
<br>Sed fiexo digitis structius orbe facis,
<br>Unde in me tantum tibi jus est, improbe? damnas
<br>Ad laqueum, quoniam ferre recuso jugum.
</p>

<p class=shortborder></P>

<p>
IN MORAM STELLERI MEDICI
<p>Dum bonus aegroto quaerit medicamina Steller
<br>lenta morte animam squalidus aeger agit,
<br>Ducitur et funus, lacrimae et siccantur amicis,
<br>riteque legatae distribuuntur opes.
<br>Omnis Stellerum condemnat turba moratum,
<br>haerens, cur equidem, nescio, salus amat.
<br>Tum redit et medicus, faciesque irascit ipsis
<br>praevertit reditum quod fera parca suum.
</p>

<p class=shortborder></P>

<p>
EPITAPHIUS
<p>Ridebas, o Adam! curas mundi hujus inanes,
<br>tu quoque stultitiae pars aliquanta suae,
<br>Scilicet ut vanos multi sectentur honores
<br>seque has ante diem tabe sitique necent:
<br>Utque alii insomnes ducant noctesque diesque,
<br>quo ibi pestiferae conglomerentur opes:
<br>Utque etiam dominos qui prensat saepe potentes,
<br>nil miserum, quod agant, nil sibi turpe putent.
<br>Cuncta haec ridebas. Sed caelum raptus in altum,
<br>Majore irrides extenuasque joco.
<br>Nos vero ereptos plures tibi plangimus annos;
<br>sed quia et hoc rides, plangere desinimus.
<br>Ita lugens canebat aemulus ejus et commilite
<br>Samuel Tezka, seminarii Theophanej curator.
</p>

<p class=shortborder></P>

<p>
Ante diem, Luca, proprias invadis in arcas,
<br>Exhauris vacuas, exonerasque leves,
<br>Spargis opes, sed quae nondum tua scrinia rumpunt
<br>Das multum, dum te constat habere parum.
<br>Crede mihi, inverso, Luca, res ordine tractas,
<br>Sis primum condus, postea promus eris. 
</p>
<p class=border></P>
<p>
 <table border=0 cellspacing=15 cellpadding=0 align=CENTER>
<tr>
	<td><a href="neo.html">Neo-Latin</A>
	<td><a href="index.html">The Latin Library</A>
	<td><a href="classics.html">The Classics Page</A>
</TABLE>
</P>
</BODY>
</HTML>