<HTML><HEAD>
<TITLE>Johann Hildebrand Withof</TITLE>
<LINK REL="SHORTCUT ICON" HREF="http://www.thelatinlibrary.com/icon.ico">
</HEAD>
<BODY BACKGROUND="white.tex.gif" BGCOLOR="#FFFFFF">
<BR>
<CENTER><FONT SIZE=5><FONT COLOR="7C1816">JOHANN HILDEBRAND WITHOF
<BR>
<FONT SIZE=4> (1694-1769)</FONT></FONT><P></CENTER>
<HR>
<HR>
<P><FONT SIZE=4>
<BLOCKQUOTE><BLOCKQUOTE><B>Magnis molestiis homini constare perniciem</B>
<P>
Quis non exitium sponte laboribus,<br>
Et curis hominem tam gravibus sibi<br>
Moliri doleat? per mare, per iuga,<br>
Per silvas rigidis sentibus obsitas,<br>
Praedantumve manu non satis hostium<br>
Tutas fertur, amans omnia perpeti,<br>
Dum venatur opes, luxuria fluens<br>
Partis ut pereat, vel miser incubet<br>
Quid, fastus, memorem, teter & ambitus<br>
Quantis usta malis pectora torqueant?<br>
Quam crebras pariant sollicitudines<br>
In poenam tumidis mentibus additas;<br>
seu Vindicta ferox, seu fremitu gravi<br>
Dentes Ira sibi turpiter asperos<br>
Collidens trepidas exagitet nimis?<br>
Non noctes requiem, non referunt dies<br>
Vexati toties corporis artubus.<br>
Lecto torta novis ossa doloribus<br>
Versantur, tenebrae si redeunt novae.<br>
At diras odiis subjiciens faces<br>
Livor sub tacito pectore quam coquit<br>
Semper triste genus, semper atrocibus<br>
Ipsum se, placidam dum simulat fidem,<br>
Et ridens miserum faevius angitur,<br>
Occulti stimulis confodiens Mali!<br>
Infelix Tityi sic jecur exedit,<br>
Nascentesque fibras ales identidem.<br>
Sic Ixioniae circumagit rotae<br>
Vertigo celeri turbine perfidum.<br>
O crux!  o vehemens continuo labor!<br>
O quantis homines se miseri terunt<br>
Curis!  quam gravibus saepe periculis<br>
Quaerunt, ut pereant, ut doleant, student!<br>
Felix, quae petitur, Vita negotio<br>
Quam posset facili, si saperet, dari<br>
Humano generi! diffugientibus<br>
Curis, inque Deo spe posita, memor<br>
Ut sis officii, fungere partibus<br>
Iussis. hoc oritur fonte beatitas:<br>
Hac coelum petitur, si petitur, via.<br>
Non est Vita labor prospera, sed quies.
</BLOCKQUOTE></BLOCKQUOTE>
<P>
<HR>
<HR>
<TABLE BORDER=0 CELLSPACING=15 CELLPADDING=0 Align=Center>
<TR>
	<TD><A HREF="neo.html">Neo-Latin</A>
	<TD><a href="index.html">The Latin Library</A>
	<TD><a href="classics.html">The Classics Page</A>
</TABLE>
</BODY>
</HTML>
