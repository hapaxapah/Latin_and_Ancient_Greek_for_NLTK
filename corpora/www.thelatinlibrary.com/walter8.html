<HTML><HEAD><TITLE>Walter of Ch&#226;tillon</TITLE></HEAD><BODY BACKGROUND="rackham.gif" BGCOLOR="#FFFFFF"><BR><DIV ALIGN="center"><FONT SIZE=5>Walter of Ch&#226;tillon
<P>
Carmen VIII</FONT><P><HR><HR><P><FONT Size=4>
<P>
I<BR>
Fallax est et mobilis lex humanae sortis,<BR>
necdum natis etiam spondent horam mortis,<BR>
ac peccatis ulcio semper est in portis,<BR>
quia sic instituit Judex justus, fortis.
<P>
II<BR>
Si quis ergo sperneret mundum male tutum,<BR>
nummorum congeriem reputans in lutum,<BR>
conservans viriliter corpus incorruptum,<BR>
hunc plane diligeret Dominus virtutum.
<P>
III<BR>
Set non placet omnibus haec consuetudo,<BR>
quia placet amplius bursae plenitudo;<BR>
universos allicit cutis pulchritudo,<BR>
hodie vix aliquem decet sanctitudo.
<P>
IV<BR>
Ubi sunt Ecclesiam in Christo regentes,<BR>
qui velint exsistere benefacientes,<BR>
exemplorum lumine tantum relucentes,<BR>
ut laetentur pariter et exultent gentes?
<P>
V<BR>
Nil volunt palacii subditis conferre<BR>
et, cum modo conterant totum mundum guerrae,<BR>
nolunt se pro filiis Israel afferre,<BR>
ut in pace maneant omnes fines terrae.
<P>
VI<BR>
In bellorum turbine de deo diffidunt,<BR>
hos norunt metuere, qui corpus occidunt,<BR>
omnes in pecuniae thesauris confidunt,<BR>
assidos et validos debiles elidunt.
<P>
VII<BR>
A foris suscipiunt cultum pastoralem,<BR>
nunquam degustati sunt cenam spiritalem,<BR>
non habentes apud se vestem nupcialem,<BR>
agentes operibus curam mercennalem.<BR>
VIII<BR>
Isti sunt quos timidos efficit potestas<BR>
et quos nunquam afficit pauperum aegestas,<BR>
hos districti judicis opprimet majestas,<BR>
cujus in circuitu valida tempestas.
<P>
IX<BR>
Omnes avariciae coeunt caecatum,<BR>
ore psalmos ruminant, in corde mercatum;<BR>
nonne, dum non cogitant Domini mandatum,<BR>
eorum oracio fiet in peccatum?
<P>
X<BR>
Habundes in capite cano senectutis<BR>
retinent in moenibus flores juventutis;<BR>
male sibi conscii de via virtutis<BR>
insectantur alios gladios acutis.
<P>
XI<BR>
Ex iis esse novimus plures Sodomaeos<BR>
deas non recipere set amare deos,<BR>
set, quotquot invenerit hujus rei reos,<BR>
qui in coelis habitat irridebit eos.
<P>
XII<BR>
Sic pascunt, ut ipsimet pocius pascantur,<BR>
qui vix ad humilium praeces inclinantur,<BR>
attamen sublimiter eis dominantur;<BR>
confundantur pariter et revereantur.
<P>
XIII<BR>
Qui bursae solummodo quaerunt implementum<BR>
nec Christi familiis dividunt frumentum,<BR>
qui male dominicum duplicant talentum.,<BR>
veterescunt miseri sicut vestimentum!
<P>
XIV<BR>
Quis Mirreo praesuli similis nunc vivit?<BR>
Nam mna hujus quia mnas decem acquisivit,<BR>
hunc ad ea Dominus praemia ascivit,<BR>
quae non vidit oculus nec aures audivit.
<P>
XV<BR>
Paucos sibi similes nunc habet Paulinus<BR>
et quem condam habuit patrem Mons Cassinus,<BR>
set et qualis exstitit pastor Tudertinus,<BR>
vix habet consimiles Ecclesiae sinus.
<P>
XVI<BR>
Sanctulum praesbyterum nolumus tacere<BR>
qui vita pro proximo voluit carere;<BR>
set moderni praesules hoc solum legere:<BR>
"Si nichil attuleris, exibis, Homere".
<P>
XVII<BR>
Magis fiunt avidi tumore bursarum,<BR>
sitim quod multiplicat fons diviciarum,<BR>
quia sic desiderat congestus earum<BR>
ut cervus desiderat ad fontes aquarum.
<P>
XVIII<BR>
Si me forsan adiunt ab hoc Pharisaei<BR>
quod eos non taceo tantae reos rei,<BR>
cantabo suppliciter in conspectu dei:<BR>
"Ego dixi: Domine miserere mei!"
<P>
XIX<BR>
Set ausculta, Pontifex, cor habens tam caecum:<BR>
ut thesauros congreges, estimo non aequum,<BR>
quare dicit dominus, ut jam loquar tecum:<BR>
"Nonne ex denario convenisti mecum?"
<P>
XX<BR>
Audi, pastor ovium, vivere si velis,<BR>
pugnato pro Israel manibus et telis:<BR>
sis in domo Domini prudens et fidelis,<BR>
ut laudare valeas Dominum de coelis!
</DIV>
<P><P><HR><HR><CENTER><TABLE BORDER=0 CELLSPACING=15 CELLPADDING=0 ALIGN=Center><TR>	<TD><A HREF="medieval">Medieval Latin</A>	<TD><a href="index.html">The Latin Library</A>	<TD><a href="classics.html">The Classics Homepage</A></TABLE></CENTER></BODY></HTML>
