<html>
	<head>
		<title>
			Digest of Justinian: Liber XXXVIII
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>OMINI NOSTRI SACRATISSIMI PRINCIPIS IUSTINIANI IURIS ENUCLEATI EX OMNI VETERE IURE COLLECTI DIGESTORUM SEU PANDECTARUM
</p>

<p class=border></P>

<p>
<div align="center">LIBER DUODEQUADRAGESIMUS</div>
</p>

<p>
Dig. 38.1.0. De operis libertorum.
<br>
Dig. 38.2.0. De bonis libertorum.
<br>
Dig. 38.3.0. De libertis universitatium.
<br>
Dig. 38.4.0. De adsignandis libertis.
<br>
Dig. 38.5.0. Si quid in fraudem patroni factum sit.
<br>
Dig. 38.6.0. Si tabulae testamenti nullae extabunt, unde liberi.
<br>
Dig. 38.7.0. Unde legitimi.
<br>
Dig. 38.8.0. Unde cognati.
<br>
Dig. 38.9.0. De successorio edicto.
<br>
Dig. 38.10.0. De gradibus et adfinibus et nominibus eorum.
<br>
Dig. 38.11.0. Unde vir et uxor.
<br>
Dig. 38.12.0. De veteranorum et militum successione.
<br>
Dig. 38.13.0. Quibus non competit bonorum possessio.
<br>
Dig. 38.14.0. Ut ex legibus senatusve consultis bonorum possessio detur.
<br>
Dig. 38.15.0. Quis ordo in possessionibus servetur.
<br>
Dig. 38.16.0. De suis et legitimis heredibus.
<br>
Dig. 38.17.0. Ad senatus consultum tertullianum et orphitianum.
</p>

<p class=border></P>

<p>
<b>Dig. 38.1.0. De operis libertorum.</b>
</p>

<p>
Dig. 38.1.1
<p>
Paulus  l.S. de var. lect.
<p>
Operae sunt diurnum officium.
</p>

<p>
Dig. 38.1.2pr.
<p>
Ulpianus  38 ad ed.
<p>
Hoc edictum praetor proponit coartandae persecutionis libertatis causa impositorum: animadvertit enim rem istam libertatis causa impositorum praestationem ultra excrevisse, ut premeret atque oneraret libertinas personas.
</p>

<p>
Dig. 38.1.2.1
<p>
Ulpianus  38 ad ed.
<p>
Initio igitur praetor pollicetur se iudicium operarum daturum in libertos et libertas.
</p>

<p>
Dig. 38.1.3pr.
<p>
Pomponius  6 ad sab.
<p>
Operas stipulatus ante peractum diem operam eius diei petere non potest.
</p>

<p>
Dig. 38.1.3.1
<p>
Pomponius  6 ad sab.
<p>
Nec pars operae per horas solvi potest, quia id est officii diurni. itaque nec ei liberto, qui sex horis dumtaxat antemeridianis praesto fuisset, liberatio eius diei contingit.
</p>

<p>
Dig. 38.1.4
<p>
Pomponius  4 ad sab.
<p>
A duobus manumissus utrique operas promiserat: altero ex his mortuo nihil est, quare non filio eius, quamvis superstite altero, operarum detur petitio. nec hoc quicquam commune habet cum hereditate aut bonorum possessione: perinde enim operae a libertis ac pecunia credita petitur. haec ita aristo scripsit, cuius sententiam puto veram: nam etiam praeteritarum operarum actionem dari heredi extraneo sine metu exceptionis placet. dabitur igitur et vivo altero patrono.
</p>

<p>
Dig. 38.1.5
<p>
Ulpianus  15 ad sab.
<p>
Si quis operas sit stipulatus sibi liberisque suis, etiam ad postumos pervenit stipulatio.
</p>

<p>
Dig. 38.1.6
<p>
Ulpianus  26 ad sab.
<p>
Fabriles operae ceteraeque, quae quasi in pecuniae praestatione consistunt, ad heredem transeunt, officiales vero non transeunt.
</p>

<p>
Dig. 38.1.7pr.
<p>
Ulpianus  28 ad sab.
<p>
Ut iurisiurandi obligatio contrahatur, libertum esse oportet qui iuret et libertatis causa iurare.
</p>

<p>
Dig. 38.1.7.1
<p>
Ulpianus  28 ad sab.
<p>
Plane quaeritur, si quis liberto suo legaverit, si filio suo iuraverit se decem operarum nomine praestaturum, an obligetur iurando. et celsus iuventius obligari eum ait parvique referre, quam ob causam de operis libertus iuraverit: et ego celso adquiesco.
</p>

<p>
Dig. 38.1.7.2
<p>
Ulpianus  28 ad sab.
<p>
Iurare autem debet post manumissionem, ut obligetur: et sive statim sive post tempus iuraverit, obligatur.
</p>

<p>
Dig. 38.1.7.3
<p>
Ulpianus  28 ad sab.
<p>
Iurare autem debet operas donum munus se praestaturum, operas qualescumque, quae modo probe iure licito imponuntur.
</p>

<p>
Dig. 38.1.7.4
<p>
Ulpianus  28 ad sab.
<p>
Rescriptum est a divo hadriano et deinceps cessare operarum persecutionem adversus eum, qui ex causa fideicommissi ad libertatem perductus est.
</p>

<p>
Dig. 38.1.7.5
<p>
Ulpianus  28 ad sab.
<p>
Dabitur et in impuberem, cum adoleverit, operarum actio: sed interdum et quamdiu impubes est: nam huius quoque est ministerium, si forte vel librarius vel nomenculator vel calculator sit vel histrio vel alterius voluptatis artifex.
</p>

<p>
Dig. 38.1.7.6
<p>
Ulpianus  28 ad sab.
<p>
Si liberi patroni ex inaequalibus partibus essent instituti, utrum pro parte dimidia an pro hereditariis habeant operarum actionem? et puto verius liberos pro aequalibus habituros actionem.
</p>

<p>
Dig. 38.1.7.7
<p>
Ulpianus  28 ad sab.
<p>
Parvi autem refert, in potestate fuerint liberi an vero emancipati.
</p>

<p>
Dig. 38.1.7.8
<p>
Ulpianus  28 ad sab.
<p>
Sed si in adoptionem datum heredem scripserit patronus, magis est, ut operae ei debeantur.
</p>

<p>
Dig. 38.1.7.9
<p>
Ulpianus  28 ad sab.
<p>
Nec patronae liberi summoventur ab operarum petitione.
</p>

<p>
Dig. 38.1.8pr.
<p>
Pomponius  8 ad sab.
<p>
Si quando duobus patronis iuraverit libertus operas se daturum, labeoni placet et deberi et peti posse partem operae, cum semper praeterita opera, quae iam dari non possit, petatur. quod contingit, si vel ipsis patronis iuretur vel promittatur vel communi eorum servo vel complures heredes uni patrono existant.
</p>

<p>
Dig. 38.1.8.1
<p>
Pomponius  8 ad sab.
<p>
Pro liberto iurante fideiubere quemvis posse placet.
</p>

<p>
Dig. 38.1.9pr.
<p>
Ulpianus  34 ad sab.
<p>
Operae in rerum natura non sunt.
</p>

<p>
Dig. 38.1.9.1
<p>
Ulpianus  34 ad sab.
<p>
Sed officiales quidem futurae nec cuiquam alii deberi possunt quam patrono, cum proprietas earum et in edentis persona et in eius cui eduntur constitit: fabriles autem aliaeve eius generis sunt, ut a quocumque cuicumque solvi possint. sane enim, si in artificio sint, iubente patrono et alii edi possunt.
</p>

<p>
Dig. 38.1.10pr.
<p>
Pomponius  15 ad sab.
<p>
Servus patroni a liberto male ita stipulatur: " operas mihi dare spondes?" itaque patrono dari stipulandum est.
</p>

<p>
Dig. 38.1.10.1
<p>
Pomponius  15 ad sab.
<p>
Libertus operarum nomine ita iurando " patrono aut lucio titio" solvere lucio titio non potest, ut a patrono liberetur.
</p>

<p>
Dig. 38.1.11
<p>
Iulianus  22 Dig. 
<p>
( nihil autem interest, extraneus sit lucius titius an filius),
</p>

<p>
Dig. 38.1.12
<p>
Pomponius  15 ad sab.
<p>
Quia aliae operae erunt, quae lucio titio dantur. sed si libertatis causa pecuniam promittat libertus egenti patrono aut titio, omnimodo adiectio titii valet.
</p>

<p>
Dig. 38.1.13pr.
<p>
Ulpianus  38 ad ed.
<p>
Si quis hac lege emptus sit, ut manumittatur, et ex constitutione divi marci pervenerit ad libertatem, operae ei impositae nullum effectum habebunt.
</p>

<p>
Dig. 38.1.13.1
<p>
Ulpianus  38 ad ed.
<p>
Sed nec cui bona addicta sunt ex constitutione divi marci libertatium conservandarum causa, poterit operas petere neque ab his, qui directas, neque ab his, qui fideicommissarias acceperunt, quamvis fideicommissarias libertates qui acceperunt, ipsius liberti efficiantur: non enim sic fiunt liberti, ut sunt proprii, quos nulla necessitate cogente manumisimus.
</p>

<p>
Dig. 38.1.13.2
<p>
Ulpianus  38 ad ed.
<p>
Iudicium de operis tunc locum habet, cum operae praeterierint. praeterire autem non possunt, antequam incipiant cedere, et incipiunt, posteaquam fuerint indictae.
</p>

<p>
Dig. 38.1.13.3
<p>
Ulpianus  38 ad ed.
<p>
Etiam si uxorem habeat libertus, non prohibetur patronus operas exigere.
</p>

<p>
Dig. 38.1.13.4
<p>
Ulpianus  38 ad ed.
<p>
Si impubes sit patronus, voluntate eius non videtur liberta nupta, nisi tutoris auctoritas voluntati accesserit.
</p>

<p>
Dig. 38.1.13.5
<p>
Ulpianus  38 ad ed.
<p>
Rati quoque habitio patrono obest in nuptiis libertae.
</p>

<p>
Dig. 38.1.14
<p>
Clementius  8 ad l. iul. et pap.
<p>
Plane cum desierit nupta esse, operas peti posse omnes fere consentiunt.
</p>

<p>
Dig. 38.1.15pr.
<p>
Ulpianus  38 ad ed.
<p>
Libertus, qui post indictionem operarum valetudine impeditur, quo minus praestet operas, non tenetur: nec enim potest videri per eum stare, quo minus operas praestet.
</p>

<p>
Dig. 38.1.15.1
<p>
Ulpianus  38 ad ed.
<p>
Neque promitti neque solvi nec deberi nec peti pro parte poterit opera. ideo papinianus subicit: si non una, sed plures operae sint et plures heredes existant patrono qui operas stipulatus est, verum est obligationem operarum numero dividi. denique celsus libro duodecimo scribit, si communis libertus patronis duobus operas mille daturum se iuraverit aut communi eorum servo promiserit, quingenas potius deberi, quam singularum operarum dimidias.
</p>

<p>
Dig. 38.1.16pr.
<p>
Paulus  40 ad ed.
<p>
Eius artificii, quod post manumissionem didicerit libertus, operas debebit praestare, si haec sint, quae quandoque honeste et sine periculo vitae praestantur, nec semper hae, quae manumissionis tempore praestari debuerunt. sed si turpes operas postea exercere coeperit, praestare debebit eas, quas manumissionis tempore praestabat.
</p>

<p>
Dig. 38.1.16.1
<p>
Paulus  40 ad ed.
<p>
Tales patrono operae dantur, quales ex aetate dignitate valetudine necessitate proposito ceterisque eius generis in utraque persona aestimari debent:
</p>

<p>
Dig. 38.1.17
<p>
Paulus  l.S. de iure patronatus.
<p>
Nec audiendus est patronus, si poscit operas, quas vel aetas recusat vel infirmitas corporis non patiatur vel quibus institutum vel propositum vitae minuitur.
</p>

<p>
Dig. 38.1.18
<p>
Paulus  40 ad ed.
<p>
Suo victu vestituque operas praestare debere libertum sabinus ad edictum praetoris urbani libro quinto scribit: quod si alere se non possit, praestanda ei a patrono alimenta:
</p>

<p>
Dig. 38.1.19
<p>
Gaius  14 ad ed. provinc.
<p>
Aut certe ita exigendae sunt ab eo operae, ut his quoque diebus, quibus operas edat, satis tempus ad quaestum faciendum, unde ali possit, habeat:
</p>

<p>
Dig. 38.1.20pr.
<p>
Paulus  40 ad ed.
<p>
Quod nisi fiat, praetorem ipsam patrono denegaturum operarum praestationem: idque est verum, quia unusquisque, quod spopondit, suo impendio dare debet, quamdiu id quod debet in rerum natura est.
</p>

<p>
Dig. 38.1.20.1
<p>
Paulus  40 ad ed.
<p>
Ex provincia libertum romam venire debere ad reddendas operas proculus ait: sed qui dies interea cesserint, dum romam venit, patrono perire, dummodo patronus tamquam vir bonus et diligens pater familias romae moraretur vel in provinciam proficiscatur: ceterum si vagari per orbem terrarum velit, non esse iniungendam necessitatem liberto ubique eum sequi.
</p>

<p>
Dig. 38.1.21
<p>
Iavolenus  6 ex cass.
<p>
Operae enim loco edi debent ubi patronus moratur, sumptu scilicet et vectura patroni.
</p>

<p>
Dig. 38.1.22pr.
<p>
Gaius  14 ad ed. provinc.
<p>
Cum patronus operas stipulatus sit, tunc scilicet committitur stipulatio, cum poposcerit nec libertus praestiterit. nec interest, adiecta sint haec verba " cum poposcero" an non sint adiecta: aliud enim est de operis, aliud de ceteris rebus. cum enim operarum editio nihil aliud sit quam officii praestatio, absurdum est credere alio die deberi officium, quam quo is vellet, cui praestandum est.
</p>

<p>
Dig. 38.1.22.1
<p>
Gaius  14 ad ed. provinc.
<p>
Cum libertus promiserit patrono operas se daturum neque adiecerit " liberisque eius", constat liberis eius ita demum deberi, si patri heredes extiterint. heredes tamen extitisse liberos parenti ita demum prodesse ad operarum petitionem iuliano placet, si non per alium heredes extiterunt. itaque si quis exheredato emancipato filio servum eius heredem instituerit et per eum servum heres extiterit filius, repelli eum ab operarum petitione debere, perinde ac repelleretur patronus, qui operas non imposuisset vel quas imposuit revendidisset.
</p>

<p>
Dig. 38.1.22.2
<p>
Gaius  14 ad ed. provinc.
<p>
In omnibus operis praecipue observandum est, ut temporis spatia, quae ad curam corporis necessaria sunt, liberto relinquantur.
</p>

<p>
Dig. 38.1.23pr.
<p>
Iulianus  22 Dig. 
<p>
Hae operae, quas libertus promittit, multum distant a fabrilibus vel pictoriis operis. denique si libertus faber aut pictor fuerit, quamdiu id artificium exercebit, has operas patrono praestare cogitur. quare sicut fabriles operas quis potest sibi aut titio stipulari, ita patronus a liberto operas sibi aut sempronio recte stipulatur: et libertus obligatione solvetur, si tales operas extraneo dederit, quales patrono praestando liberaretur.
</p>

<p>
Dig. 38.1.23.1
<p>
Iulianus  22 Dig. 
<p>
Si patroni plures consulto in diversas regiones discesserint et liberto simul operas indixerint, potest dici diem operarum cedere, sed libertum non obligari, quia non per eum, sed per patronos staret, quo minus operae dentur, sicut accidit, cum aegrotanti liberto operae indicuntur. quod si diversarum civitatium patroni sint et in sua quisque moretur, consentire debent in operis ab eo accipiendis: durum alioquin est eum, qui se liberare potest decem diebus operando, simul operis indictis, si in accipiendis non consentiant, compelli ad praestandam alteri quinque operarum aestimationem.
</p>

<p>
Dig. 38.1.24
<p>
Iulianus  52 Dig. 
<p>
Quotiens certa species operarum in stipulationem deducitur, veluti pictoriae fabriles, peti quidem non possunt nisi praeteritae, quia etsi non verbis, at re ipsa inest obligationi tractus temporis, sicuti cum ephesi dari stipulemur, dies continetur. et ideo inutilis est haec stipulatio: " operas tuas pictorias centum hodie dare spondes?" cedunt tamen operae ex die interpositae stipulationis. sed operae, quas patronus a liberto postulat, confestim non cedunt, quia id agi inter eos videtur, ne ante cederent quam indictae fuissent, scilicet quia ex commodo patroni libertus operas edere debet: quod in fabro vel pictore dici non convenit.
</p>

<p>
Dig. 38.1.25pr.
<p>
Iulianus  65 Dig. 
<p>
Patronus, qui operas liberti sui locat, non statim intellegendus est mercedem ab eo capere: sed hoc ex genere operarum, ex persona patroni atque liberti colligi debet.
</p>

<p>
Dig. 38.1.25.1
<p>
Iulianus  65 Dig. 
<p>
Nam si quis pantomimum vel archimimum libertum habeat et eius mediocris patrimonii sit, ut non aliter operis eius uti possit quam locaverit eas, exigere magis operas quam mercedem capere existimandus est.
</p>

<p>
Dig. 38.1.25.2
<p>
Iulianus  65 Dig. 
<p>
Item plerumque medici servos eiusdem artis libertos perducunt, quorum operis perpetuo uti non aliter possunt, quam ut eas locent. ea et in ceteris artificibus dici possunt.
</p>

<p>
Dig. 38.1.25.3
<p>
Iulianus  65 Dig. 
<p>
Sed qui operis liberti sui uti potest et locando pretium earum consequi mallet, is existimandus est mercedem ex operis liberti sui capere.
</p>

<p>
Dig. 38.1.25.4
<p>
Iulianus  65 Dig. 
<p>
Nonnumquam autem ipsis libertis postulantibus patroni operas locant: quo facto pretium magis operarum quam mercedem capere existimandi sunt.
</p>

<p>
Dig. 38.1.26pr.
<p>
Alfenus  7 Dig. 
<p>
Medicus libertus, quod putaret, si liberti sui medicinam non facerent, multo plures imperantes sibi habiturum, postulabat, ut sequerentur se neque opus facerent: id ius est nec ne? respondit ius esse, dummodo liberas operas ab eis exigeret, hoc est ut adquiescere eos meridiano tempore et valetudinis et honestatis suae rationem habere sineret.
</p>

<p>
Dig. 38.1.26.1
<p>
Alfenus  7 Dig. 
<p>
Item rogavi, si has operas liberti dare nollent, quanti oporteret aestimari. respondit, quantum ex illorum operis fructus, non quantum ex incommodo dando illis, si prohiberet eos medicinam facere, commodi patronus consecuturus esset.
</p>

<p>
Dig. 38.1.27
<p>
Iulianus  1 ex minic.
<p>
Si libertus artem pantomimi exerceat, verum est debere eum non solum ipsi patrono, sed etiam amicorum ludis gratuitam operam praebere: sicut eum quoque libertum, qui medicinam exercet, verum est voluntate patroni curaturum gratis amicos eius. neque enim oportet patronum, ut operis liberti sui utatur, aut ludos semper facere aut aegrotare.
</p>

<p>
Dig. 38.1.28
<p>
Paulus  l.S. de iure patronatus.
<p>
Si duorum pluriumve communis liberta unius patroni voluntate nupserit, alteri patrono ius operarum manet.
</p>

<p>
Dig. 38.1.29
<p>
Ulpianus  64 ad ed.
<p>
Si operarum iudicio actum fuerit cum liberto et patronus decesserit, convenit translationem heredi extraneo non esse dandam: filio autem et si heres non extat et si lis contestata non fuerat, tamen omnimodo competit, nisi exheredatus sit.
</p>

<p>
Dig. 38.1.30pr.
<p>
Celsus  12 Dig. 
<p>
Si libertus ita iuraverit dare se, quot operas patronus arbitratus sit, non aliter ratum fore arbitrium patroni, quam si aequum arbitratus sit. et fere ea mens est personam arbitrio substituentium, ut, quia sperent eum recte arbitraturum, id faciant, non quia vel immodice obligari velint.
</p>

<p>
Dig. 38.1.30.1
<p>
Celsus  12 Dig. 
<p>
In libertam, quae voluntate patroni nupsit, praeteritarum ante nuptias operarum actio datur.
</p>

<p>
Dig. 38.1.31
<p>
Modestinus  1 reg.
<p>
Operis non impositis manumissus, etiamsi ex sua voluntate aliquo tempore praestiterit, compelli ad praestandas, quas non promisit, non potest.
</p>

<p>
Dig. 38.1.32
<p>
Modestinus  6 pand.
<p>
Is qui onerandae libertatis causa pecuniam patrono repromiserit, non tenetur: vel patronus, si pecuniam exegerit, bonorum possessionem contra tabulas eius non potest petere.
</p>

<p>
Dig. 38.1.33
<p>
Iavolenus  6 ex cass.
<p>
Imponi operae ita, ut ipse libertus se alat, non possunt.
</p>

<p>
Dig. 38.1.34
<p>
Pomponius  22 ad q. muc.
<p>
Interdum et deminutionem et augmentum et mutationem recipere obligationes operarum sciendum est. nam dum languet libertus, patrono operae, quae iam cedere coeperunt, pereunt. sed si liberta, quae operas promisit, ad eam dignitatem perveniat, ut inconveniens sit praestare patrono operas, ipso iure hae intercident.
</p>

<p>
Dig. 38.1.35
<p>
Paulus  2 ad l. iul. et pap.
<p>
Liberta maior quinquaginta annis operas praestare patrono non cogitur.
</p>

<p>
Dig. 38.1.36
<p>
Ulpianus  11 ad l. iul. et pap.
<p>
Labeo ait libertatis causa societatem inter libertum et patronum factam ipso iure nihil valere palam esse.
</p>

<p>
Dig. 38.1.37pr.
<p>
Paulus  2 ad l. iul. et pap.
<p>
" qui libertinus duos pluresve a se genitos natasve in sua potestate habebit praeter eum, qui artem ludicram fecerit quive operas suas ut cum bestiis pugnaret locaverit: ne quis eorum operas doni muneris aliudve quicquam libertatis causa patrono patronae liberisve eorum, de quibus iuraverit vel promiserit obligatusve erit, dare facere praestare debeto".
</p>

<p>
Dig. 38.1.37.1
<p>
Paulus  2 ad l. iul. et pap.
<p>
Et si non eodem tempore duo in potestate habuerit vel unum quinquennem, liberabitur operarum obligatione.
</p>

<p>
Dig. 38.1.37.1a
<p>
Paulus  2 ad l. iul. et pap.
<p>
Amissi antea liberi ad eas operas, quae postea imponuntur, prosunt, ut iulianus ait.
</p>

<p>
Dig. 38.1.37.2
<p>
Paulus  2 ad l. iul. et pap.
<p>
Sed et si uno amisso obliget se, deinde alter nascatur, multo magis pomponius ait amissum huic iungi, uti liberetur.
</p>

<p>
Dig. 38.1.37.3
<p>
Paulus  2 ad l. iul. et pap.
<p>
Nihil autem interest, utrum ipsi promittat patrono an eis qui in potestate eius sint.
</p>

<p>
Dig. 38.1.37.4
<p>
Paulus  2 ad l. iul. et pap.
<p>
Sed si creditori suo libertum patronus delegaverit, non potest idem dici: solutionis enim vicem continet haec delegatio. potest tamen dici, si in id, quod patrono promisit, alii postea delegatus sit, posse eum liberari ex hac lege: nam verum est patrono eum expromisisse, quamvis patrono nunc non debeat: quod si ab initio delegante patrono libertus promiserit, non liberari eum.
</p>

<p>
Dig. 38.1.37.5
<p>
Paulus  2 ad l. iul. et pap.
<p>
Non solum futurarum, sed etiam praeteritarum operarum liberatio fit.
</p>

<p>
Dig. 38.1.37.6
<p>
Paulus  2 ad l. iul. et pap.
<p>
Iulianus etiam si iam petitae sunt operae, liberis sublatis absolutionem faciendam. sed si iam operarum nomine condemnatus est, non potest liberari, quoniam iam pecuniam debere coepit.
</p>

<p>
Dig. 38.1.37.7
<p>
Paulus  2 ad l. iul. et pap.
<p>
Postumus liberti heredes patris sui non liberat, quod proficisci liberatio a liberto debet nec quisquam post mortem liberari intellegi potest. ex lege autem nati liberi prosunt.
</p>

<p>
Dig. 38.1.37.8
<p>
Paulus  2 ad l. iul. et pap.
<p>
Etiamsi in personam liberti collata liberatio est, fideiussores quoque liberabuntur ex sententia legis: quod si libertus expromissorem dederit, nihil hoc caput ei proderit.
</p>

<p>
Dig. 38.1.38pr.
<p>
Callistratus  3 ed. monit.
<p>
Hae demum impositae operae intelleguntur, quae sine turpitudine praestari possunt et sine periculo vitae. nec enim si meretrix manumissa fuerit, easdem operas patrono praestare debet, quamvis adhuc corpore quaestum faciat: nec harenarius manumissus tales operas, quia istae sine periculo vitae praestari non possunt.
</p>

<p>
Dig. 38.1.38.1
<p>
Callistratus  3 ed. monit.
<p>
Si tamen libertus artificium exerceat, eius quoque operas patrono praestare debebit, etsi post manumissionem id didicerit. quod si artificium exercere desierit, tales operas edere debebit, quae non contra dignitatem eius fuerint, veluti ut cum patrono moretur, peregre proficiscatur, negotium eius exerceat.
</p>

<p>
Dig. 38.1.39pr.
<p>
Paulus  7 ad plaut.
<p>
Si ita stipulatio a patrono facta sit: " si decem dierum operas non dederis, viginti nummos dare spondes?" videndum est, an nec viginti actio danda sit, quasi onerandae libertatis gratia promissi sint, nec operarum, quae promissae non sint? an vero operae dumtaxat promissae fingi debeant, ne patronus omnimodo excludatur? et hoc praetor quoque sentit operas dumtaxat promissas.
</p>

<p>
Dig. 38.1.39.1
<p>
Paulus  7 ad plaut.
<p>
Sequens illa quaestio est, an libertus impetrare debeat, ne maioris summae quam viginti condemnetur, quia videtur quodammodo patronus tanti operas aestimasse ideoque non deberet egredi taxationem viginti. sed iniquum est nec oportet liberto hoc indulgere, quia non debet ex parte obligationem comprobare, ex parte tamquam de iniqua queri.
</p>

<p>
Dig. 38.1.40
<p>
Papinianus  20 quaest.
<p>
Si bona patroni venierint, operarum, quae post venditionem praeterierint, actio patrono dabitur, etsi alere se possit: ante venditionem praeteritarum non dabitur, quoniam ex ante gesto agit.
</p>

<p>
Dig. 38.1.41
<p>
Papinianus  5 resp.
<p>
Libertus, qui operarum obligatione dimissus est atque ita liberam testamenti factionem adsecutus est, nihilo minus obsequi verecundiae tenetur. alimentorum diversa causa est, cum inopia patroni per invidiam libertum convenit.
</p>

<p>
Dig. 38.1.42
<p>
Papinianus  9 resp.
<p>
" cerdonem servum meum manumitti volo ita, ut operas heredi promittat". non cogitur manumissus promittere: sed etsi promiserit, in eum actio non dabitur: nam iuri publico derogare non potuit, qui fideicommissariam libertatem dedit.
</p>

<p>
Dig. 38.1.43
<p>
Papinianus  19 resp.
<p>
Operis obligatus militiae nomen non sine iniuria patroni dabit.
</p>

<p>
Dig. 38.1.44
<p>
Scaevola  4 quaest.
<p>
Si libertus moram in operis fecerit, fideiussor tenetur: mora fideiussoris nulla est. at in homine debito fideiussor etiam ex sua mora in obligatione retinetur.
</p>

<p>
Dig. 38.1.45
<p>
Scaevola  2 resp.
<p>
Libertus negotiatoris vestiarii an eandem negotiationem in eadem civitate et eodem loco invito patrono exercere possit ? respondit nihil proponi, cur non possit, si nullam laesionem ex hoc sentiet patronus.
</p>

<p>
Dig. 38.1.46
<p>
Valens  5 fideic.
<p>
Liberta si in concubinatu patroni esset, perinde ac si nupta eidem esset, operarum petitionem in eam dari non oportere constat.
</p>

<p>
Dig. 38.1.47
<p>
Valens  6 fideic.
<p>
Campanus scribit non debere praetorem pati donum munus operas imponi ei, qui ex fideicommissi causa manumittatur. sed si, cum sciret posse se id recusare, obligari se passus sit, non inhibendam operarum petitionem, quia donasse videtur.
</p>

<p>
Dig. 38.1.48pr.
<p>
Hermogenianus  2 iuris epit.
<p>
Sicut patronus, ita etiam patroni filius et nepos et pronepos, qui libertae nuptiis consensit, operarum exactionem amittit: nam haec, cuius matrimonio consensit, in officio mariti esse debet.
</p>

<p>
Dig. 38.1.48.1
<p>
Hermogenianus  2 iuris epit.
<p>
Si autem nuptiae, quibus patronus consensit, nullas habeant vires, operas exigere patronus non prohibetur.
</p>

<p>
Dig. 38.1.48.2
<p>
Hermogenianus  2 iuris epit.
<p>
Patronae, item filiae et nepti et pronepti patroni, quae libertae nuptiis consensit, operarum exactio non denegatur, quia his nec ab ea quae nupta est indecore praestantur.
</p>

<p>
Dig. 38.1.49
<p>
Gaius  l.S. de cas.
<p>
Duorum libertus potest aliquo casu singulis diversas operas uno tempore in solidum edere, veluti si librarius sit et alii patrono librorum scribendorum operas edat, alter vero peregre cum suis proficiscens operas custodiae domus ei indixerit: nihil enim vetat, dum custodit domum, libros scribere. hoc ita neratius libris membranarum scripsit.
</p>

<p>
Dig. 38.1.50pr.
<p>
Nerva  1 resp.
<p>
Operarum editionem pendere ex existimatione edentis: nam dignitati facultatibus consuetudini artificio eius convenientes edendas.
</p>

<p>
Dig. 38.1.50.1
<p>
Nerva  1 resp.
<p>
Non solum autem libertum, sed etiam alium quemlibet operas edentem alendum aut satis temporis ad quaestum alimentorum relinquendum et in omnibus tempora ad curam corporis necessariam relinquenda.
</p>

<p>
Dig. 38.1.51
<p>
Paulus  2 manual.
<p>
Interdum operarum manet petitio, etiamsi ius patroni non sit: ut evenit in fratribus eius, cui adsignatus est libertus, aut nepote alterius patroni extante alterius patroni filio.
</p>

<p class=shortborder></p>

<p>
<b>Dig. 38.2.0. De bonis libertorum.</b>
</p>

<p>
Dig. 38.2.1pr.
<p>
Ulpianus  42 ad ed.
<p>
Hoc edictum a praetore propositum est honoris, quem liberti patronis habere debent, moderandi gratia. namque ut servius scribit, antea soliti fuerunt a libertis durissimas res exigere, scilicet ad remunerandum tam grande beneficium, quod in libertos confertur, cum ex servitute ad civitatem romanam perducuntur.
</p>

<p>
Dig. 38.2.1.1
<p>
Ulpianus  42 ad ed.
<p>
Et quidem primus praetor rutilius edixit se amplius non daturum patrono quam operarum et societatis actionem, videlicet si hoc pepigisset, ut, nisi ei obsequium praestaret libertus, in societatem admitteretur patronus.
</p>

<p>
Dig. 38.2.1.2
<p>
Ulpianus  42 ad ed.
<p>
Posteriores praetores certae partis bonorum possessionem pollicebantur: videlicet enim imago societatis induxit eiusdem partis praestationem, ut, quod vivus solebat societatis nomine praestare, id post mortem praestaret.
</p>

<p>
Dig. 38.2.2pr.
<p>
Pomponius  4 ad sab.
<p>
Si patronus a liberto praeteritus bonorum possessionem petere potuerit contra tabulas et antequam peteret decesserit vel dies ei bonorum possessionis agnoscendae praeterierit, liberi eius vel alterius patroni petere poterunt ex illa parte edicti, qua, primis non petentibus aut etiam nolentibus ad se pertinere, sequentibus datur, atque si priores ex eo numero non essent.
</p>

<p>
Dig. 38.2.2.1
<p>
Pomponius  4 ad sab.
<p>
Sed si patronus heres institutus vivo liberto decessisset superstitibus liberis, quaesitum est, an illi contra tabulas testamenti bonorum possessionem petere possint: et eo decursum est, ut mortis tempus, quo defertur bonorum possessio, spectari debeat, an patronus non sit, ut, si sit, ex prima parte edicti liberi eius bonorum possessionem petere non possint.
</p>

<p>
Dig. 38.2.2.2
<p>
Pomponius  4 ad sab.
<p>
Si filius emancipatus nepotem in potestate avi reliquisset, bonorum possessionem partis dimidiae dandam ei filio intestati liberti, quamvis iure ipso legitima hereditas ad nepotem pertineat, quia et contra tabulas eius liberti filio potius bonorum possessio partis debitae daretur.
</p>

<p>
Dig. 38.2.3pr.
<p>
Ulpianus  41 ad ed.
<p>
Etiamsi ius anulorum consecutus sit libertus a principe, adversus huius tabulas venit patronus, ut multis rescriptis continetur: hic enim vivit quasi ingenuus, moritur quasi libertus.
</p>

<p>
Dig. 38.2.3.1
<p>
Ulpianus  41 ad ed.
<p>
Plane si natalibus redditus sit, cessat contra tabulas bonorum possessio:
</p>

<p>
Dig. 38.2.3.2
<p>
Ulpianus  41 ad ed.
<p>
Idem et si a principe liberam testamenti factionem impetravit.
</p>

<p>
Dig. 38.2.3.3
<p>
Ulpianus  41 ad ed.
<p>
Sed si hac lege emit quis, ut manumittat, ad hanc partem edicti pertinebit.
</p>

<p>
Dig. 38.2.3.4
<p>
Ulpianus  41 ad ed.
<p>
Si quis nummos accepit, ut manumitteret, non habet contra tabulas bonorum possessionem.
</p>

<p>
Dig. 38.2.3.5
<p>
Ulpianus  41 ad ed.
<p>
Ut patronus contra tabulas bonorum possessionem accipere possit, oportet hereditatem aditam esse aut bonorum possessionem petitam: sufficit autem vel unum ex heredibus adisse hereditatem bonorumve possessionem petisse.
</p>

<p>
Dig. 38.2.3.6
<p>
Ulpianus  41 ad ed.
<p>
Patronus contra ea bona liberti omnino non admittitur, quae in castris sunt quaesita.
</p>

<p>
Dig. 38.2.3.7
<p>
Ulpianus  41 ad ed.
<p>
Si deportatus patronus restitutus sit, liberti contra tabulas bonorum possessionem accipere potest. idemque et in liberto deportato et restituto dicendum est.
</p>

<p>
Dig. 38.2.3.8
<p>
Ulpianus  41 ad ed.
<p>
Si quis filius familias servum de castrensi peculio manumiserit, ex constitutione divi hadriani patronus est admittique poterit ad contra tabulas bonorum possessionem ut patronus.
</p>

<p>
Dig. 38.2.3.9
<p>
Ulpianus  41 ad ed.
<p>
Si capitis libertum accusaverit is, cui adsignatus est, non potest is petere contra tabulas bonorum possessionem fratribusque suis non obstabit: sed hi contra tabulas bonorum possessionem petent, quemadmodum peterent, si ex altero filio nepotes essent: libertus enim, qui alteri ex filiis adsignatur, non desinit alterius filii libertus esse. amplius dicendum est: etiamsi omiserit frater bonorum possessionem, alter frater, cui adsignatus non est, potest succedere et contra tabulas bonorum possessionem petere.
</p>

<p>
Dig. 38.2.3.10
<p>
Ulpianus  41 ad ed.
<p>
Totiens ad bonorum possessionem contra tabulas invitatur patronus, quotiens non est heres ex debita portione institutus.
</p>

<p>
Dig. 38.2.3.11
<p>
Ulpianus  41 ad ed.
<p>
Si patronus sub condicione sit institutus eaque condicio vivo testatore extitit, contra tabulas bonorum possessionem accipere non potest.
</p>

<p>
Dig. 38.2.3.12
<p>
Ulpianus  41 ad ed.
<p>
Quid ergo, si mortis tempore pependit, extitit tamen, antequam patrono deferatur bonorum possessio, hoc est ante aditam hereditatem, an invitetur ex hac parte edicti? et magis est, ut aditae hereditatis tempus spectetur: hoc enim iure utimur.
</p>

<p>
Dig. 38.2.3.13
<p>
Ulpianus  41 ad ed.
<p>
Si tamen in praeteritum collata sit condicio vel ad praesens, non videtur sub condicione institutus: aut enim impleta est et pure institutus est, aut non est et nec heres institutus est.
</p>

<p>
Dig. 38.2.3.14
<p>
Ulpianus  41 ad ed.
<p>
Si libertus patronum suum ita heredem scripserit: " si filius meus me vivo morietur, patronus heres esto", non male videtur testatus: nam si decesserit filius, poterit hic existente condicione accipere bonorum possessionem.
</p>

<p>
Dig. 38.2.3.15
<p>
Ulpianus  41 ad ed.
<p>
Si debita patrono portio legata sit, etsi scriptus heres non fuerit, satis ei factum est.
</p>

<p>
Dig. 38.2.3.16
<p>
Ulpianus  41 ad ed.
<p>
Sed et si institutus sit ex parte minore quam ei debetur, residua vero pars suppleta est ei legatis sive fideicommissis, et ita satisfactum ei videtur.
</p>

<p>
Dig. 38.2.3.17
<p>
Ulpianus  41 ad ed.
<p>
Sed et mortis causa donationibus poterit patrono debita portio suppleri: nam mortis causa donationes vice legatorum funguntur.
</p>

<p>
Dig. 38.2.3.18
<p>
Ulpianus  41 ad ed.
<p>
Sed et si non mortis causa donavit libertus patrono, contemplatione tamen debitae portionis donata sunt, idem erit dicendum: tunc enim vel quasi mortis causa imputabuntur vel quasi adgnita repellent patronum a contra tabulas bonorum possessione.
</p>

<p>
Dig. 38.2.3.19
<p>
Ulpianus  41 ad ed.
<p>
Si patrono condicionis implendae causa quid datum sit, in portionem debitam imputari debet, si tamen de bonis sit liberti profectum.
</p>

<p>
Dig. 38.2.3.20
<p>
Ulpianus  41 ad ed.
<p>
Debitam autem partem eorum, quae cum moritur libertus habuit, patrono damus: mortis enim tempus spectamus. sed et si dolo malo fecit, quo minus haberet, hoc quoque voluit praetor pro eo haberi, atque si in bonis esset.
</p>

<p>
Dig. 38.2.4pr.
<p>
Paulus  42 ad ed.
<p>
Si necem domini detexerit servus, praetor statuere solet, ut liber sit: et constat eum quasi ex senatus consulto libertatem consecutum nullius esse libertum.
</p>

<p>
Dig. 38.2.4.1
<p>
Paulus  42 ad ed.
<p>
Si libertus captus ab hostibus ibi decesserit, quamvis liberti appellatio eum non tangat, tamen propter legem corneliam, quae testamentum sic confirmat atque si in civitate decesserit, patrono quoque bonorum possessio danda erit.
</p>

<p>
Dig. 38.2.4.2
<p>
Paulus  42 ad ed.
<p>
Si deportatus patronus sit, filio eius competit bonorum possessio in bonis liberti nec impedimento est ei talis patronus, qui mortui loco habetur. et dissimile est, si patronus apud hostes sit: nam propter spem postliminii obstat liberis suis.
</p>

<p>
Dig. 38.2.4.3
<p>
Paulus  42 ad ed.
<p>
Si extraneus a liberto heres institutus rogatus sit filio hereditatem restituere, cum ex senatus consulto trebelliano restituta hereditate heredis loco filius habetur, patronus summovendus est.
</p>

<p>
Dig. 38.2.5pr.
<p>
Gaius  15 ad ed. provinc.
<p>
Libertinus, qui patronum patronique liberos habet, si patronum ex parte debita heredem instituit, liberos eius in eandem portionem substituere debet, ut, licet patronus vivo liberto mortuus fuerit, satisfactum videatur liberis eius.
</p>

<p>
Dig. 38.2.5.1
<p>
Gaius  15 ad ed. provinc.
<p>
Si patroni filium emancipatum et nepotem ex eo, qui in avi familia remansit, libertus habeat, filio tantum, non etiam nepoti satisfacere debebit libertus: nec ad rem pertinet, quod ad parentis bona pariter vocantur.
</p>

<p>
Dig. 38.2.6pr.
<p>
Ulpianus  43 ad ed.
<p>
Etsi ex modica parte instituti sint liberi liberti, bonorum possessionem contra tabulas patronus petere non potest: nam et Marcellus libro nono digestorum scripsit quantulacumque ex parte heredem institutum liberti filium patronum expellere.
</p>

<p>
Dig. 38.2.6.1
<p>
Ulpianus  43 ad ed.
<p>
Cum patroni filia heres instituta esset a liberto falsumque testamentum dictum esset, in quo scripta erat, et appellatione interposita et pendente diem suum obisset: heredibus eius divus marcus subvenit, ut id haberent, quod haberet patroni filia, si viveret.
</p>

<p>
Dig. 38.2.6.2
<p>
Ulpianus  43 ad ed.
<p>
Si filius liberti heres ab eo institutus abstinuerit, quamvis nomine sit heres, patronus admittitur.
</p>

<p>
Dig. 38.2.6.3
<p>
Ulpianus  43 ad ed.
<p>
Sed et si per in integrum restitutionem is, qui mixtus est paternae hereditati vel qui adit hereditatem, abstinuerit se, poterit quis patronum admittere.
</p>

<p>
Dig. 38.2.6.4
<p>
Ulpianus  43 ad ed.
<p>
Patronus patronique liberi si secundum voluntatem mortui liberti hereditatem adierint legatumve aut fideicommissum petere maluerint, ad contra tabulas bonorum possessionem non admittuntur.
</p>

<p>
Dig. 38.2.7
<p>
Gaius  15 ad ed. provinc.
<p>
Nam absurdum videtur licere eidem partim comprobare iudicium defuncti, partim evertere.
</p>

<p>
Dig. 38.2.8pr.
<p>
Ulpianus  43 ad ed.
<p>
Si vero non habuit effectum petitio eius, dico non impediri, quo minus adiuvetur. quin immo et si sic adit quasi ex debita portione institutus, mox apparuit eum minorem partem quam speravit accepisse, aequissimum est admitti eum ad suum auxilium. sed et si testato convenisset heredem, ut sibi legatum solveretur, mox paenituisset, puto eum posse adiuvari.
</p>

<p>
Dig. 38.2.8.1
<p>
Ulpianus  43 ad ed.
<p>
Si patronus legatum sibi relictum adgnoverit idque fuerit evictum, competit ei legitimum auxilium, quia id, quod speravit se habiturum, non habet. sed et si non totum evictum sit, verum aliquo minus habet quam putavit, erit ei subveniendum.
</p>

<p>
Dig. 38.2.8.2
<p>
Ulpianus  43 ad ed.
<p>
Si servo vel filio suo aliquid relictum patronus adgnoverit, perinde a contra tabulas bonorum possessione repelletur atque si adgnovisset sibi relictum.
</p>

<p>
Dig. 38.2.8.3
<p>
Ulpianus  43 ad ed.
<p>
Sed et si mortis causa donationem adgnoverit, dicendum est repelli eum a contra tabulas bonorum possessione, sic tamen, si post mortem liberti adgnovit. ceterum si ei vivus libertus donavit, ille accepit, non idcirco erit repulsus a contra tabulas bonorum possessione, quia potest dicere sperasse quod in testamento quoque gratus circa eum fieret, remittique ei debet ab eis decedere vel ea compensare in portionem pro rata.
</p>

<p>
Dig. 38.2.8.4
<p>
Ulpianus  43 ad ed.
<p>
Quare dicitur et si condicionis implendae causa quid fuerit datum patrono post mortem liberti, repelli eum a contra tabulas bonorum possessione, quasi adgnoverit iudicium.
</p>

<p>
Dig. 38.2.8.5
<p>
Ulpianus  43 ad ed.
<p>
Si patronus minor annis viginti quinque liberti iudicium adgnoverit, in integrum restitui eum oportere existimamus, ut possit contra tabulas accipere.
</p>

<p>
Dig. 38.2.9
<p>
Paulus  42 ad ed.
<p>
Qui in servitutem libertum paternum petierit, nec nomine liberorum bonorum possessionem accipere potest.
</p>

<p>
Dig. 38.2.10pr.
<p>
Ulpianus  44 ad ed.
<p>
Si ex patronis alicui satisfactum non erit ita, ut alii amplius sua portione ex bonis liberti relinquatur: ei, cui satisfactum non erit, ita actio dabitur, ut eius portio suppleatur ex eo, quod extraneo heredi et quod patrono supra suam portionem relictum est. eadem ratio et in pluribus patronis servabitur.
</p>

<p>
Dig. 38.2.10.1
<p>
Ulpianus  44 ad ed.
<p>
Iulianus ait eum, qui ab avo suo exheredatus est, a bonis libertorum eius summoveri, a patris vero sui libertorum bonis non excludi: quod si a patre sit exheredatus, ab avo non sit, non solum a libertorum paternorum bonis, verum etiam ab avi quoque excludi debere, quia per patrem avitos libertos consequitur: quod si pater eius sit ab avo exheredatus, ipse non sit, posse nepotem avitorum libertorum contra tabulas bonorum possessionem petere. idem ait, si pater me exheredavit, avus meus patrem meum et prior avus decesserit, ab utriusque libertis me repelli: sed si ante pater decessisset, postea avus, dicendum erit nihil mihi nocere patris exheredationem ad avitorum libertorum bona.
</p>

<p>
Dig. 38.2.11
<p>
Iulianus  26 Dig. 
<p>
Quod si pater meus a patre suo sit exheredatus, ego neque a patre meo neque ab avo, mortuo quidem patre et adversus avitos et adversus paternos libertos ius habebo, vivente patre, quamdiu in potestate eius ero, non petam contra tabulas avitorum libertorum bonorum possessionem, emancipatus non summovebor.
</p>

<p>
Dig. 38.2.12pr.
<p>
Ulpianus  44 ad ed.
<p>
Si patronus testamento iure militari facto filium silentio exheredaverit, debebit nocere ei exheredatio: verum est enim hunc exheredatum esse.
</p>

<p>
Dig. 38.2.12.1
<p>
Ulpianus  44 ad ed.
<p>
Si quis libertum filio suo adsignaverit eumque exheredaverit, admitti potest ad bonorum liberti possessionem.
</p>

<p>
Dig. 38.2.12.2
<p>
Ulpianus  44 ad ed.
<p>
Si quis non mala mente parentis exheredatus sit, sed alia ex causa, exheredatio ipsi non nocet: ut puta pone furoris causa exheredatum eum vel ideo, quia impubes erat, heredemque institutum rogatum ei restituere hereditatem.
</p>

<p>
Dig. 38.2.12.3
<p>
Ulpianus  44 ad ed.
<p>
Si quis, cum esset exheredatus, pronuntiatus vel perperam sit exheredatus non esse, non repellitur: rebus enim iudicatis standum est.
</p>

<p>
Dig. 38.2.12.4
<p>
Ulpianus  44 ad ed.
<p>
Si filius patroni exheredatus in partem optinuerit de inofficioso, in partem victus sit, videamus, an noceat ei exheredatio. et nocere arbitror, quia testamentum valet, a quo exheredatus est.
</p>

<p>
Dig. 38.2.12.5
<p>
Ulpianus  44 ad ed.
<p>
Ex testamento autem, ex quo neque adita hereditas est neque petita bonorum possessio, liberis exheredatio non nocet: absurdum est enim in hoc tantum valere testamentum, ut exheredatio vigeat, cum alias non valeat.
</p>

<p>
Dig. 38.2.12.6
<p>
Ulpianus  44 ad ed.
<p>
Si patroni filius priore gradu sit heres scriptus, secundo exheredatus, huic non nocet exheredatio, cum voluntate patris vel extiterit heres vel existere potuerit: neque enim debet videri pater indignum existimasse filium bonis libertorum, quem ad hereditatem suam primum vocaverit. ac ne eum quidem existimandum est summoveri a bonis liberti, qui a primo gradu exheredatus et idem substitutus est. ergo is, qui institutus sit heres vel primo gradu vel sequenti vel alio quo gradu, licet exheres sit eodem testamento, non est summovendus a liberti bonis.
</p>

<p>
Dig. 38.2.12.7
<p>
Ulpianus  44 ad ed.
<p>
Si patroni filius emancipatus noluerit adire hereditatem vel qui in potestate est retinere, nihilo minus liberti bonorum possessionem habebit.
</p>

<p>
Dig. 38.2.13
<p>
Iulianus  26 Dig. 
<p>
Filius patroni exheredatus, quamvis nepos ex eo heres scriptus fuerit, bonorum possessionem contra tabulas paternorum libertorum accipere non potest: licet enim necessarius existat patri suo, non per semetipsum, sed per alium ad hereditatem admittitur. et certe constat: si emancipatus filius exheredatus fuerit et servus eius heres scriptus, etsi iusserit servo hereditatem adire et ita patri suo heres extiterit, non habebit contra tabulas paternorum libertorum bonorum possessionem.
</p>

<p>
Dig. 38.2.14pr.
<p>
Ulpianus  45 ad ed.
<p>
Qui, cum maior natu esset quam viginti quinque annis, libertum capitis accusaverit aut in servitutem petierit, removetur a contra tabulas bonorum possessione.
</p>

<p>
Dig. 38.2.14.1
<p>
Ulpianus  45 ad ed.
<p>
Si vero accusaverit minor, dicendum est hunc non excludi, sive ipse sive tutor eius vel curator accusaverit.
</p>

<p>
Dig. 38.2.14.2
<p>
Ulpianus  45 ad ed.
<p>
Sed si minor quidem instituerit accusationem, maior autem factus sententiam acceperit, benigne erit dicendum ignosci ei debere, quia minor coepit. neque enim imputare ei possumus, cur non deseruit accusationem vel cur abolitionem non petierit, cum, alterum si fecisset, in turpillianum incideret, alterum non facile impetretur. certe si abolitione publice data repetit iamiam maior, dicendum est hunc esse removendum: maior enim factus potuit sine timore deserere abolitam accusationem.
</p>

<p>
Dig. 38.2.14.3
<p>
Ulpianus  45 ad ed.
<p>
Is demum videtur capitis accusasse, qui tali iudicio appetit, cuius poena aut supplicium habuit aut exilium, quod sit vice deportationis, ubi civitas amittitur.
</p>

<p>
Dig. 38.2.14.4
<p>
Ulpianus  45 ad ed.
<p>
Si tamen quis libertum eo crimine accusaverit, cuius poena non est capitis, verumtamen iudicanti placuit augere poenam, non obest hoc patroni filio: neque enim imperitia aut severitas iudicantis obesse debet patroni filio, qui crimen levius importavit.
</p>

<p>
Dig. 38.2.14.5
<p>
Ulpianus  45 ad ed.
<p>
Sed si non accusaverit, sed testimonium in caput liberti dixit aut subiecit accusatorem, puto eum a contra tabulas removeri.
</p>

<p>
Dig. 38.2.14.6
<p>
Ulpianus  45 ad ed.
<p>
Si libertus maiestatis patroni filium accusavit et patroni filius calumniae eum capitis puniri desideravit, non debet repelli hoc edicto. idem puto et si ab eo petitus retorsit in eum crimina: ignoscendum enim est ei, si voluit se ulcisci provocatus.
</p>

<p>
Dig. 38.2.14.7
<p>
Ulpianus  45 ad ed.
<p>
Si patris mortem defendere necesse habuerit, an dicendum sit hic quoque ei succurrendum, si libertum paternum propter hoc accusavit, medicum forte patris aut cubicularium aut quem alium, qui circa patrem fuerat? et puto succurrendum, si affectione et periculo paternae substantiae ducente necesse habuit accusationem vel calumniosam instituere.
</p>

<p>
Dig. 38.2.14.8
<p>
Ulpianus  45 ad ed.
<p>
Accusasse autem eum dicimus, qui crimina obiecit et causam perorari usque ad sententiam effecit: ceterum si ante quievit, non accusavit: et hoc iure utimur. sed si appellatione interposita desiit, benigne dicetur non pertulisse accusationem. si igitur pendente appellatione decessit libertus, patroni filius admittetur ad bonorum possessionem, quia sententiae libertus morte subtractus est.
</p>

<p>
Dig. 38.2.14.9
<p>
Ulpianus  45 ad ed.
<p>
Si patroni filius advocationem accusatori liberti praestitit, non est repellendus: neque enim advocatus accusat.
</p>

<p>
Dig. 38.2.14.10
<p>
Ulpianus  45 ad ed.
<p>
Si pater testamento caverit, ut accusaretur libertus, quasi venenum sibi parasset aut quid aliud in se admisisset: magis est, ut ignosci liberis deberet, qui non sponte accusaverunt.
</p>

<p>
Dig. 38.2.14.11
<p>
Ulpianus  45 ad ed.
<p>
Sed et si accusaverit libertum et probaverit crimen patroni filius posteaque hic libertus sit restitutus, non erit repellendus: crimen enim quod intendit etiam perfecit.
</p>

<p>
Dig. 38.2.15
<p>
Tryphonus  17 disp.
<p>
Idem est et si crimen quidem, quod in liberto probatum est, meruerat capitis poenam, benignius autem punitus est libertus, veluti tantum relegatus: de calumniatore enim sensit praetor.
</p>

<p>
Dig. 38.2.16pr.
<p>
Ulpianus  45 ad ed.
<p>
In servitutem petisse non is videtur, qui ei, qui in possessione erat servitutis, petenti se in libertatem contradixit, verum is, qui ex libertate petit in servitutem.
</p>

<p>
Dig. 38.2.16.1
<p>
Ulpianus  45 ad ed.
<p>
Sed et si quis non totum suum, sed pro parte vel usum fructum in eo suum dicat vel quid aliud, quod habere non potest in eo, nisi servus sit, an repellatur quasi in servitutem petierit? quod est verius.
</p>

<p>
Dig. 38.2.16.2
<p>
Ulpianus  45 ad ed.
<p>
Si petierit in servitutem et optinuerit, mox cognita veritate passus sit in libertate morari, non debet ei obesse, maxime si habuit iustam causam errandi.
</p>

<p>
Dig. 38.2.16.3
<p>
Ulpianus  45 ad ed.
<p>
Petisse in servitutem non videtur, qui ante litem contestatam destitit: sed et si post litem contestatam, dicendum est nec id nocere debere, quia non usque ad sententiam duravit.
</p>

<p>
Dig. 38.2.16.4
<p>
Ulpianus  45 ad ed.
<p>
Si patroni filius sit vel exheredatus vel si in servitutem libertum paternum petiit vel capitis accusaverit libertum, non nocet hoc liberis eius, qui in potestate non sunt: et hoc divi fratres quintilliis rescripserunt.
</p>

<p>
Dig. 38.2.16.5
<p>
Ulpianus  45 ad ed.
<p>
Si quis bonorum possessionem contra tabulas liberti acceperit, ab omni liberti iudicio repellitur, nec tantum si ipsi liberto heres fuerit scriptus, verum etiam si impuberi filio substitutus. nam et iulianus scripsit, si post petitam bonorum possessionem adierit impuberis filii liberti hereditatem patronus, denegari ei debere actiones.
</p>

<p>
Dig. 38.2.16.6
<p>
Ulpianus  45 ad ed.
<p>
Sed et si quid codicillis fuerit patrono relictum vel mortis causa donatum, simili modo horum quoque persecutio denegabitur.
</p>

<p>
Dig. 38.2.16.7
<p>
Ulpianus  45 ad ed.
<p>
Nonnumquam plane post petitam bonorum possessionem dabitur patrono legati persecutio, si nihil ad emolumentum eius perventurum sit, quia forte rogatus est alii restituere.
</p>

<p>
Dig. 38.2.16.8
<p>
Ulpianus  45 ad ed.
<p>
Praeterea non tantum quod ipsis nominatim datum est, id se praetor denegaturum ait, verum etiam si quid proponas ad ipsos per alios perventurum, ut puta per subiectas personas, quod quidem sunt habituri, non restituturi.
</p>

<p>
Dig. 38.2.16.9
<p>
Ulpianus  45 ad ed.
<p>
Dabimus legati petitionem patrono, si servo patroni dederit libertatem pretio eius patrono praelegato.
</p>

<p>
Dig. 38.2.16.10
<p>
Ulpianus  45 ad ed.
<p>
Ei, qui substitutus erit patrono, qui contra tabulas possessionem petierit, actio eius partis, cuius patrono possessio data erit, non datur.
</p>

<p>
Dig. 38.2.16.11
<p>
Ulpianus  45 ad ed.
<p>
Si patronus sit substitutus et patronus vivo testatore decesserit, filium patroni petentem contra tabulas bonorum possessionem non solius substituti partem occupare, verum omnibus heredibus pro parte aliquid auferre constat.
</p>

<p>
Dig. 38.2.17
<p>
Ulpianus  47 ad ed.
<p>
Liberto sine liberis mortuo in primis patronus et patrona bonorum possessionem accipere possunt et quidem simul. sed et si patrono et patronae proximi sunt aliqui, simul admittentur.
</p>

<p>
Dig. 38.2.18
<p>
Paulus  43 ad ed.
<p>
Patronae quidem liberi etiam volgo quaesiti accipient materni liberti bonorum possessionem, patroni autem non nisi iure quaesiti.
</p>

<p>
Dig. 38.2.19pr.
<p>
Ulpianus  4 disp.
<p>
Si patronus ex minore parte quam legitima heres institutus falsum testamentum dixisset nec optinuisset, non est ambiguum contra tabulas ei non deferri bonorum possessionem, eo quod facto suo perdidit hereditatem, cum temere falsum dixit.
</p>

<p>
Dig. 38.2.19.1
<p>
Ulpianus  4 disp.
<p>
Quod si ex debita parte fuerit institutus, sive adiit sive non, a contra tabulas bonorum possessione repellitur, quasi debitam sibi portionem acceperit. nec poterit contra tabulas bonorum possessionem petere.
</p>

<p>
Dig. 38.2.20pr.
<p>
Iulianus  25 Dig. 
<p>
Libertus sub condicione iurisiurandi, quam praetor remittere solet, patronum instituit heredem: non puto dubitandum, quin a bonorum possessione submoveatur: verum est enim eum heredem factum.
</p>

<p>
Dig. 38.2.20.1
<p>
Iulianus  25 Dig. 
<p>
Si titio legatum fuisset eiusque fidei commissum, ut patrono restitueret, denegatur legatorum actio titio, si patrono pro debita parte a scripto herede fuerit satisfactum.
</p>

<p>
Dig. 38.2.20.2
<p>
Iulianus  25 Dig. 
<p>
Libertus patronum et extraneum coniunctim ex parte dimidia heredem scripsit: quadrans, ex quo institutus erat patronus, totus ipsi imputari debebit, residuum ex debita sibi parte omnibus heredibus pro portione cuiusque aufert.
</p>

<p>
Dig. 38.2.20.3
<p>
Iulianus  25 Dig. 
<p>
Idem servari conveniet in legato, quod patrono coniunctim et titio datum fuerit, ut pars legati in portionem debitam patrono imputetur, ex reliqua parte tantum titio detrahatur, quantum ab herede, pro rata portione.
</p>

<p>
Dig. 38.2.20.4
<p>
Iulianus  25 Dig. 
<p>
Si libertinus filium emancipatum sub condicione heredem instituerit et deficiente condicione substitutus adierit, quaero, utrum patrono adversus substitutum in partem debitam praetor an emancipato filio in totam hereditatem succurrere debeat. respondi, cum pater filium sub condicione primo gradu heredem instituit, si deficiente condicione, sub qua filius heres institutus est, ad secundum gradum hereditas pertinet vel adhuc pendente condicione filius decesserit, patrono partis debitae bonorum possessionem adversus substitutum competere. idemque est et si filius vel non petierit bonorum possessionem tempore exclusus vel repudiaverit. si vero deficiente condicione hereditas ad filium pertineat, emancipatum potius tuebitur praetor adversus substitutum. existimo autem, quotiens sub condicione heres filius scribitur, alias necessariam esse exheredationem a substitutis, alias supervacuam: nam si id genus condicionis fuerit, quae in potestate filii esset, veluti " cum testamentum fecerit", puto etiam omissa condicione filium locum substitutis facere: si vero condicio non fuerit in potestate filii, veluti " si titius consul factus fuerit", tunc substitutus non admittitur, nisi filius ab eo nominatim exheredatus fuerit.
</p>

<p>
Dig. 38.2.20.5
<p>
Iulianus  25 Dig. 
<p>
Si libertus filium emancipatum heredem instituerit eiusque fidei commiserit, ut totam hereditatem sempronio restitueret, et filius, cum suspectam sibi hereditatem diceret, iussu praetoris adierit eam et sempronio restituerit: non inique patrono bonorum possessio partis debitae dabitur, perinde ac si non filius, sed is cui hereditas restituta est liberto heres exstitisset.
</p>

<p>
Dig. 38.2.20.6
<p>
Iulianus  25 Dig. 
<p>
Item cum filius hereditatem liberti patris omiserit et coheres eius totius hereditatis onus susceperit, danda erit patrono bonorum possessio. utroque enim casu non filio, sed extraneo pars eripitur.
</p>

<p>
Dig. 38.2.21
<p>
Iulianus  26 Dig. 
<p>
Ex tribus patronis uno cessante bonorum possessionem petere duo aequas partes habebunt.
</p>

<p>
Dig. 38.2.22
<p>
Marcianus  1 inst.
<p>
Si filius familias miles manumittat, secundum iuliani quidem sententiam, quam libro vicensimo septimo digestorum probat, patris libertum faciet: sed quamdiu, inquit, vivit, praefertur filius in bona eius patri. sed divus hadrianus flavio apro rescripsit suum libertum eum facere, non patris.
</p>

<p>
Dig. 38.2.23pr.
<p>
Iulianus  27 Dig. 
<p>
Si libertus praeterito patrono extraneum instituerit heredem et patronus, antequam contra tabulas bonorum possessionem petierit, in adoptionem se dederit, deinde scriptus omiserit hereditatem: patronus totorum bonorum liberti possessionem ut legitimus petere potest.
</p>

<p>
Dig. 38.2.23.1
<p>
Iulianus  27 Dig. 
<p>
Si libertus intestato decesserit relictis patroni filio et ex altero filio duobus nepotibus, nepotes non admittentur, quamdiu filius esset, quia proximum quemque ad hereditatem liberti vocari manifestum est.
</p>

<p>
Dig. 38.2.23.2
<p>
Iulianus  27 Dig. 
<p>
Si autem ex duobus patronis alter unum filium, alter duos reliquisset, dixi viriles inter eos partes fieri.
</p>

<p>
Dig. 38.2.24
<p>
Iulianus  65 Dig. 
<p>
Communi liberto si ex duobus patronis alter iusiurandum exegerit ne uxorem ducat, vel vivo liberto decesserit: is qui extra hanc culpam fuerit vel supervixerit partis utrique debitae bonorum possessionem solus habebit.
</p>

<p>
Dig. 38.2.25
<p>
Iulianus  1 ad urs. ferocem.
<p>
Quamdiu patrono bonorum possessio partis debitae dari potest, exceptio debitoribus datur adversus heredem petentem: " si non in ea causa sit patronus, ut bonorum possessionem pro parte debita contra tabulas petere possit".
</p>

<p>
Dig. 38.2.26
<p>
Africanus  2 quaest.
<p>
Liberto octoginta habenti fundus quadraginta legatus est: is die cedente legati decessit extraneo herede instituto. respondit posse patronum partem debitam vindicare: nam videri defunctum mortis tempore ampliorem habuisse rem centum, cum hereditas eius propter computationem legati pluris venire possit. neque referre, heres institutus repudiet legatum liberto relictum nec ne: nam et si de lege falcidia quaeratur, tale legatum quamvis repudiatum in quadrantem hereditatis imputatur legatariis.
</p>

<p>
Dig. 38.2.27
<p>
Africanus  4 quaest.
<p>
Vivo filio si nepos exheredatur, nocebit ei exheredatio ad bona libertorum avitorum.
</p>

<p>
Dig. 38.2.28pr.
<p>
Florus  10 inst.
<p>
Si in libertinum animadversum erit, patronis eius ius, quod in bonis eius habituri essent, si is in quem animadversum est sua morte decessisset, eripiendum non est. sed reliquam partem bonorum, quae ad manumissorem iure civili non pertineat, fisco esse vindicandam placet.
</p>

<p>
Dig. 38.2.28.1
<p>
Florus  10 inst.
<p>
Eadem servantur in bonis eorum qui metu accusationis mortem sibi consciverint aut fugerint, quae in damnatorum bonis constituta sunt.
</p>

<p>
Dig. 38.2.29pr.
<p>
Marcianus  9 inst.
<p>
Qui ex causa fideicommissi manumittitur, est quidem libertus manumissoris et tam contra tabulas quam ab intestato ad bona eius venire potest quasi patronus: sed operas ei imponere non potest nec impositas ab eo petere.
</p>

<p>
Dig. 38.2.29.1
<p>
Marcianus  9 inst.
<p>
Sed si defunctus filio suo legavit servum et rogavit, ut eum manumittat, ea mente, ut plenum ius patroni habeat, defendendum est posse eum operas iure imponere.
</p>

<p>
Dig. 38.2.30
<p>
Gaius  2 ad ed. pu. de liberali c.
<p>
Si quis libertum paternum in servitutem ea voluntate petierit, ut causam evictionis sibi conservet, non amittit beneficium bonorum possessionis.
</p>

<p>
Dig. 38.2.31
<p>
Marcellus  9 Dig. 
<p>
Patrono libertus fundum, quem ab eo alienum emerat, legavit et constituit patronus ad se pertinere legatum: contra tabulas bonorum possessionem accipere non potest, etsi nihil profecit ei legatum, quia alienam rem legaverit ei libertus, quia patronus ipse eum liberto vendiderat.
</p>

<p>
Dig. 38.2.32
<p>
Marcellus  10 Dig. 
<p>
Si libertus meus in servitutem redactus postea ab alio liberatus est et eius coeperit esse libertus, praefertur mihi in contra tabulas bonorum possessione qui eum manumisit.
</p>

<p>
Dig. 38.2.33
<p>
Modestinus  l.S. de manumiss.
<p>
Si patronus non aluerit libertum, lex aelia sentia adimit eius libertatis causa imposita tam ei, quam ipsi ad quem ea res pertinet, item hereditatem ipsi et liberis eius, nisi heres institutus sit, et bonorum possessionem praeterquam secundum tabulas.
</p>

<p>
Dig. 38.2.34
<p>
Iavolenus  3 ex cass.
<p>
Si libertus, cum duos patronos haberet, alterum praeteriit, alterum ex semisse fecit heredem et alteri extraneo semissem dereliquit, scriptus quidem patronus debitam sibi partem immunem habet: de cetera autem parte patroni, quae supra debitum ei relicta est, et de semisse extraneo relicto alteri patrono pro rata portione satisfieri oportet.
</p>

<p>
Dig. 38.2.35
<p>
Iavolenus  3 epist.
<p>
A liberto suo herede seius usum fructum fundi maevio legavit: is libertus maevio herede relicto decessit: quaero, cum contra tabulas testamenti petierit filius seii adversus maevium, utrum deducto usu fructu pars debita ei fundi restituenda sit an solida, quia eorum bonorum acceperit possessionem, quae liberti cum moreretur fuerunt. respondit: usum fructum in causam pristinam restituendum puto. optimum itaque erit arbitrum postulare, ut arbitrio eius usus fructus in integrum restituatur.
</p>

<p>
Dig. 38.2.36
<p>
Iavolenus  8 epist.
<p>
Libertus, qui solvendo non erat, praeterito patrono extrarios relinquit heredes: quaero, an possit patronus petere contra tabulas bonorum possessionem. respondit: cum a scriptis heredibus adita est hereditas, patronus contra tabulas bonorum possessionem petere potest, quia solvendo hereditas est, quae inveniat heredem. et sane absurdum est ius patroni in petenda bonorum possessione contra tabulas aliorum computatione, non iudicio ipsius patroni aestimari auferrique patrono, quod modicum vindicaturus est. multi enim casus intervenire possunt, quibus expediat patrono petere bonorum possessionem, quamvis aeris alieni magnitudo, quam libertus reliquerit, facultates patrimonii eius excedat, veluti si praedia sunt aliqua ex bonis liberti, in quibus maiorum patroni sepulchra sint et magni aestimat patronus bonorum possessione iura pro parte ea ad se pertinere, vel aliquid mancipium, quod non pretio, sed affectu sit aestimandum. non ergo ideo minus habere debet ius petendae bonorum possessionis, qui animo potius quam aliorum computatione bona liberti aestimat, cum eo ipso sufficere patrimonium videri possit, quod et heredem habeat et bonorum possessorem.
</p>

<p>
Dig. 38.2.37pr.
<p>
Ulpianus  11 ad l. iul. et pap.
<p>
Iulianus ait, si patronus libertatis causa imposita libertae revendiderit, filium eius a bonorum possessione summoveri, scilicet quia nec contra tabulas testamenti liberti bonorum possessionem accipiat, quotiens pater eius donum munus operas liberto revendiderit. plane si patroni filius libertatis causa imposita revendiderit, nihilo minus familiam bonorum possessionem contra tabulas liberti accipere ait, quia filius revendendo libertatis causa imposita fratrem suum non summovet.
</p>

<p>
Dig. 38.2.37.1
<p>
Ulpianus  11 ad l. iul. et pap.
<p>
Si libertus heredem scripserit isque prius, quam de familia quaestionem haberet, adierit hereditatem, patronum ad contra tabulas bonorum possessionem non admitti iulianus ait: debuit enim et patronus liberti necem vindicare. quod et in patrona erit dicendum.
</p>

<p>
Dig. 38.2.38pr.
<p>
Clementius  9 ad l. iul. et pap.
<p>
Quaeritur, an filio exheredato etiam nepotes ex eo a bonorum possessione liberti excludantur. quod utique sic dirimendum est, ut vivo filio, donec in potestate eius liberi manent, non admittantur ad bonorum possessionem, ne qui suo nomine a bonorum possessione summoventur per alios eam consequantur, sin autem emancipati a patre fuerint vel alio modo sui iuris effecti, sine aliquo impedimento ad bonorum possessionem admittantur.
</p>

<p>
Dig. 38.2.38.1
<p>
Clementius  9 ad l. iul. et pap.
<p>
Si filius liberti omiserit patris sui hereditatem, hoc patrono proficiet.
</p>

<p>
Dig. 38.2.39
<p>
Clementius  10 ad l. iul. et pap.
<p>
Patroni filia si in adoptiva familia sit, ad bona libertorum paternorum admittitur.
</p>

<p>
Dig. 38.2.40
<p>
Clementius  12 ad l. iul. et pap.
<p>
Si pater exheredato filio ita cavit, ut ius in libertum salvum ei esset, nihil ei ad hanc rem nocet exheredatio.
</p>

<p>
Dig. 38.2.41
<p>
Papinianus  12 quaest.
<p>
Si libertus patrono, quod ad debitam portionem attinet, satisfaciat, invito tamen aliquid extorquere conetur, quid statuendum est, quaeritur. quid enim, si ex parte debita instituto decem praeterea legentur et rogetur servum proprium, qui sit decem vel minoris pretii, manumittere? iniquum est et legatum velle percipere et libertatem servo non dare: sed parte debita accepta et legato temperare et libertatem imponere non cogi, ne servum ( forte de se male meritum) cogatur manumittere. quid ergo si solo eodem herede instituto idem libertus petierit? si substitutum habebit, aeque decreti remedium poterit procedere, ut accepta debita portione cetera pars ad substitutum perveniat ita, ut, si forte servus redimi potuisset, praestaretur libertas: cessante vero substitutione patronum hereditatem liberti amplectentem praetor, qui de fideicommisso cognoscit, libertatem servo eum imponere cogat.
</p>

<p>
Dig. 38.2.42pr.
<p>
Papinianus  13 quaest.
<p>
Filius, qui patri heres exstitit, fratrem exheredatum adrogavit atque ita herede eo relicto defunctus est: bonorum possessionem libertum patris naturalis exheredatus non habebit: nam cui non exheredato talis adoptio noceret, nocere debet exheredato, quoniam poena, quae legibus aut edicto irrogaretur, adoptionis remedio non obliteraretur. paulus notat: ei, qui alio iure venit quam eo, quod amisit, non nocet id quod perdidit, sed prodest quod habet: sic dictum est patrono eodemque patronae filio non obesse, quod quasi patronus deliquit, si ut patronae filius venire possit. papinianus.
</p>

<p>
Dig. 38.2.42.1
<p>
Papinianus  13 quaest.
<p>
Castrensium bonorum titium libertus fecit heredem, ceterorum alium: adita est a titio hereditas: magis nobis placebat nondum patronum possessionem contra tabulas petere posse. verum illa quaestio intervenit, an omittente eo qui reliqua bona accepit perinde titio adcrescant, ac si partes eiusdem hereditatis accepissent. verius mihi videtur intestati iure deferri bona cetera. titius igitur heres non poterit invitare manumissorem, cum titio nihil auferatur, nec bonis ceteris, quae nondum ad causam testamenti pertinent.
</p>

<p>
Dig. 38.2.42.2
<p>
Papinianus  13 quaest.
<p>
Cum filius liberti impubes, qui subiectus dicitur, ex prima parte bonorum possessionem accipiat, an patronus defuncti possessionem accipere possit, quaesitum est. et sine dubio qui sequentis gradus sunt, non admittuntur interim: cum enim praecedit alia possessio, qui sequitur accipere non potest. plane si contra eum qui subiectus dicitur fuerit iudicatum, data non intellegitur. sed et in patrono pendente controversia idem erit dicendum. plane quod ad patroni quoque personam pertinet, differri controversia debebit.
</p>

<p>
Dig. 38.2.42.3
<p>
Papinianus  13 quaest.
<p>
Si falsum liberti testamentum ab aliis in provincia dictum atque ita res per appellationem extracta esset, defuncta medio tempore patroni filia, quam libertus heredem instituerat, filio mulieris servavit divus marcus eam partem bonorum, quam filia patroni vel iure intestati, si vixisset, habere potuit.
</p>

<p>
Dig. 38.2.43
<p>
Papinianus  14 quaest.
<p>
Iulianus putat patronum, qui titio pro parte dimidia heredi instituto substitutus eo deliberante bonorum possessionem contra tabulas accepit, si postea titius non adierit hereditatem, nihil ei, qui adit hereditatem, abstulisse, non magis quam si sub condicione fuisset institutus. igitur titio deliberante res in incerto erit, utrumne semis ex substitutione in possessionem convertatur an titio adeunte singulis heredibus partes debitae auferantur.
</p>

<p>
Dig. 38.2.44pr.
<p>
Paulus  5 quaest.
<p>
Si patronum ex debita portione heredem instituas et pure roges fundum dare eique sub condicione tantundem leges, in condicionem fideicommissum redigitur. erit tamen et hic quod moveat: onerabitur enim patronus satisdatione fideicommissi. sed dicendum est ab eo fideicommissario cavendum, a quo patrono legatum est, ut undique patronus suum ius habeat imminutum.
</p>

<p>
Dig. 38.2.44.1
<p>
Paulus  5 quaest.
<p>
Patronus heres institutus legato ei servo, per quem suppleretur debita ei portio, non petet contra tabulas bonorum possessionem, quamvis servus clusis tabulis decessit.
</p>

<p>
Dig. 38.2.44.2
<p>
Paulus  5 quaest.
<p>
Si ex bonis, quae mortis tempore fuerunt, debitam partem dedit libertus in hereditate vel legato, servus tamen post mortem liberti reversus ab hostibus augeat patrimonium: non potest patronus propterea queri, quod minus habeat in servo, quam haberet, si ex debita portione esset institutus. idem est et in alluvione, cum sit satisfactum ex his bonis, quae mortis tempore fuerunt. idem est et si pars legati liberto relicti ab eo, cui simul datum erat, vel hereditatis nunc illis abstinentibus adcrescat.
</p>

<p>
Dig. 38.2.45
<p>
Paulus  9 quaest.
<p>
Si patronus ex sexta et servus eius ex reliqua parte sit heres institutus, nec ex servi portione fideicommissum debetur: at si servus dumtaxat heres institutus est, puto nec hic ex debita portione praestandum.
</p>

<p>
Dig. 38.2.46
<p>
Paulus  3 resp.
<p>
Paulus respondit: patronus, qui deceptus falsum iudicium testatoris secutus est, bonorum possessionem contra tabulas testamenti liberti petere non prohibetur.
</p>

<p>
Dig. 38.2.47pr.
<p>
Paulus  11 resp.
<p>
Paulus respondit exheredationem nepotis, quae non notae gratia, sed alio consilio adiecta est, nocere ei non oportere, quo minus contra tabulas libertorum avi bonorum possessionem petere possit.
</p>

<p>
Dig. 38.2.47.1
<p>
Paulus  11 resp.
<p>
Quaero, an, si titia patroni filia iactat titium patrem suum, priusquam moreretur, litteras ad se fecisse, quibus adiceret per libertos suos maleficiis appetitum easque litteras se secutam post mortem patris libertos accusare, an ^ ad^ aliquid ei prodesse possit haec excusatio. paulus respondit eam, quae ex voluntate patris accusavit, non debere repelli a bonorum possessione contra tabulas, quoniam non suum iudicium, sed alienum exsecuta est.
</p>

<p>
Dig. 38.2.47.2
<p>
Paulus  11 resp.
<p>
Patroni filius epistulam talem liberto emisit: " sempronius zoilo liberto suo salutem. ob merita tua fidemque tuam, quam mihi semper exhibuisti, concedo tibi liberam testamenti factionem". quaero, an patroni filio nihil relinquere debeat. paulus respondit eum libertum, de quo quaeritur, liberam testamenti factionem consecutum non videri.
</p>

<p>
Dig. 38.2.47.3
<p>
Paulus  11 resp.
<p>
Paulus respondit nepotem etiam post mortem avi conceptum superstite liberto bonorum possessionem contra tabulas liberti aviti petere posse et ad hereditatem legitimam eius admitti: responsum enim iuliani tantum ad hereditatem legitimam, item bonorum possessionem avi petendam pertinere.
</p>

<p>
Dig. 38.2.47.4
<p>
Paulus  11 resp.
<p>
Paulus respondit, quamvis filii a patre milite praeteriti pro exheredatis habeantur, tamen non eo usque silentium patris eis nocere debere, ut et a bonis libertorum avitorum repelli debeant. idem responsum est etiam de bonis libertorum paternorum.
</p>

<p>
Dig. 38.2.48
<p>
Scaevola  2 resp.
<p>
Quaero de eo, qui libertum effracturae crimine accusavit. respondit, si eiusmodi effracturae crimine accusatus sit, ex quo, si probaretur, in metallum datus esset, denegandam bonorum possessionem.
</p>

<p>
Dig. 38.2.49
<p>
Paulus  3 sent.
<p>
Liberto per obreptionem adrogato ius suum patronus non amittit.
</p>

<p>
Dig. 38.2.50pr.
<p>
Tryphonus  17 disp.
<p>
Nihil interest, ipse patronus scriptus heres ex minore parte adierit hereditatem an servum suum scriptum iusserit adire hereditatem, quam retinet: nihilo minus enim repulsus erit a contra tabulas bonorum possessione.
</p>

<p>
Dig. 38.2.50.1
<p>
Tryphonus  17 disp.
<p>
Si tamen antequam iuberet liberti hereditatem adire, servum vendiderit aut manumiserit et ita ipse novus libertus aut emptor heredes extiterint, verbis edicti non prohibetur patronus accipere contra tabulas bonorum possessionem.
</p>

<p>
Dig. 38.2.50.2
<p>
Tryphonus  17 disp.
<p>
Sed numquid praetor ei denegare possessorias actiones debeat, si fraudem edicto eius facere voluit, ut pretio uberiore percepto vel tacita pactione etiam hereditatis ex institutione delatae commodum et bonorum possessionis contra tabulas haberet? faciliorque suspicio per filium scriptum heredem quamvis emancipatum adeuntem liberti hereditatem ipsum patronum habere, cum omnia, quae nostra sunt, liberis nostris ex voto paremus.
</p>

<p>
Dig. 38.2.50.3
<p>
Tryphonus  17 disp.
<p>
Si tamen clusis adhuc tabulis testamenti liberti, cum ignoraret iudicium eius patronus, eorum quid, quae supra scripta sunt, circa institutum subiectum iuri suo fecit, amota fraudis suspicione suo iure in bonorum possessione contra tabulas utetur.
</p>

<p>
Dig. 38.2.50.4
<p>
Tryphonus  17 disp.
<p>
Si patronus ex debita portione a liberto scriptus rogatusque hereditatem restituere suspectam dixit et compulsus adire, cum retinere posset, restituerit, non poterit accipere contra tabulas bonorum possessionem, et quia adgnovit iudicium liberti et quia sprevit et quasi damnavit eam possessionem.
</p>

<p>
Dig. 38.2.50.5
<p>
Tryphonus  17 disp.
<p>
Longe distat ab hoc patroni filius, quem libertus adrogavit et ex minore parte heredem scripsit, cum nemo ex familia patroni alius esset: quamquam enim hic ipso iure, quippe suus, heres deprehendatur, si tamen se non immiscuit hereditati ut patris, sed abstinuit, quasi patroni tamen filius admittendus est ad contra tabulas bonorum possessionem.
</p>

<p>
Dig. 38.2.50.6
<p>
Tryphonus  17 disp.
<p>
Si debenti patrono certam pecuniam liberationem libertus reliquisset isque usus est adversus heredem petentem debitum doli exceptione aut acceptilatione liberatus est debito propter legatum, dicendum est eum non posse accipere contra tabulas bonorum possessionem.
</p>

<p>
Dig. 38.2.51
<p>
Labeo  1 pith. a paulo epit.
<p>
Si eundem libertum et tu capitis accusasti et pater tuus manumisit, non poterit tibi eius liberti bonorum possessio ex edicto praetoris dari. paulus: immo contra accidet, si quem servum accusaveris, deinde is patris tui fuerit factus et is postea eum manumisit.
</p>

<p class=shortborder></p>

<p>
<b>Dig. 38.3.0. De libertis universitatium.</b>
</p>

<p>
Dig. 38.3.1pr.
<p>
Ulpianus  49 ad ed.
<p>
Municipibus plenum ius in bonis libertorum libertarum defertur, hoc est id ius quod etiam patrono.
</p>

<p>
Dig. 38.3.1.1
<p>
Ulpianus  49 ad ed.
<p>
Sed an omnino petere bonorum possessionem possint, dubitatur: movet enim, quod consentire non possunt, sed per alium possunt petita bonorum possessione ipsi adquirere. sed qua ratione senatus censuit, ut restitui eis ex trebelliano hereditas possit: qua ratione alio senatus consulto heredibus eis institutis a liberto adquirere hereditatem permissum est: ita bonorum quoque possessionem petere dicendum est.
</p>

<p>
Dig. 38.3.1.2
<p>
Ulpianus  49 ad ed.
<p>
Temporaque bonorum possessionis petendae cedere municipibus exinde, ex quo decernere de petenda potuerunt. quod et papinianus respondit.
</p>

<p class=shortborder></p>

<p>
<b>Dig. 38.4.0. De adsignandis libertis.</b>
</p>

<p>
Dig. 38.4.1pr.
<p>
Ulpianus  14 ad sab.
<p>
Senatus consulto quod factum est claudianis temporibus velleo rufo et osterio scapula consulibus de adsignandis libertis in haec verba cavetur: " si, qui duos pluresve liberos iustis nuptiis quaesitos in potestate haberet, de liberto libertave sua significasset, cuius ex liberis suis eum libertum eamve libertam esse vellet, is eave, quandoque is, qui eum eamve manumisit inter vivos vel testamento, in civitate esse desisset, solus ei patronus solave patrona esset, perinde atque si ab eo eave libertatem consecutus consecutave est. utique, si ex liberis quis in civitate esse desisset neque ei liberi ulli essent, ceteris eius liberis qui manumisit perinde omnia iura serventur, ac si nihil de eo liberto eave liberta is parens significasset".
</p>

<p>
Dig. 38.4.1.1
<p>
Ulpianus  14 ad sab.
<p>
Quamvis singulari sermone senatus consultum scriptum est, tamen et pluribus liberis et plures libertos libertasve posse adsignari certum est.
</p>

<p>
Dig. 38.4.1.2
<p>
Ulpianus  14 ad sab.
<p>
Is quoque libertus, qui apud hostes est, adsignari potest.
</p>

<p>
Dig. 38.4.1.3
<p>
Ulpianus  14 ad sab.
<p>
Adsignare autem quis potest quibuscumque verbis vel nutu, vel testamento vel codicillis vel vivus.
</p>

<p>
Dig. 38.4.1.4
<p>
Ulpianus  14 ad sab.
<p>
Adimere adsignationem etiam nuda voluntate poterit.
</p>

<p>
Dig. 38.4.1.5
<p>
Ulpianus  14 ad sab.
<p>
Sed et si exheredato filio libertum quis adsignaverit, valet adsignatio, nec nocet ei nota exheredationis quantum ad ius patronatus.
</p>

<p>
Dig. 38.4.1.6
<p>
Ulpianus  14 ad sab.
<p>
Sed si post adsignationem fuerit exheredatus, non semper exheredatio adimet adsignationem, nisi hoc animo facta sit.
</p>

<p>
Dig. 38.4.1.7
<p>
Ulpianus  14 ad sab.
<p>
Sed si is cui adsignatus est repudiaverit, puto verius, quod et Marcellus scripsit, posse admitti fratres eius.
</p>

<p>
Dig. 38.4.1.8
<p>
Ulpianus  14 ad sab.
<p>
Si sit ex patrono filius unus, ex altero duo et uni eorum libertus adsignatus est, videndum, quot partes fiant hereditatis liberti, utrum tres, ut duas habeat is cui adsignatus est, id est suam et fratris, an vero aequales partes fiant, quoniam per adsignationem alius excluditur. et iulianus libro septuagensimo quinto scripsit magis esse, ut bessem hic habeat, qui fratrem excludit: quod verum est, quamdiu frater eius vivat vel admitti potuit ad legitimam hereditatem: ceterum si fuerit capite minutus, aequales partes habebunt.
</p>

<p>
Dig. 38.4.2
<p>
Pomponius  4 sen. consult.
<p>
Sed si is, cui adsignassem, decessisset relicto filio et fratre et alterius patroni filio, semissem habiturum eum nepotem, quem esset filius meus is qui vivit habiturus, si ego eum libertum non adsignassem.
</p>

<p>
Dig. 38.4.3pr.
<p>
Ulpianus  14 ad sab.
<p>
Idem erit dicendum et si is, qui filium et nepotem habebat, nepoti libertum adsignaverit: admittetur nepos ad legitimam hereditatem, licet sit alterius patroni filius, et hoc contingit patrui vita: ceterum si ille non esset, nihil ei prodesset adsignatio ad deminuendum ius alterius patroni filii.
</p>

<p>
Dig. 38.4.3.1
<p>
Ulpianus  14 ad sab.
<p>
Posse autem et nepoti adsignari certum est et praeferri filio nepotem adsignatoris constat.
</p>

<p>
Dig. 38.4.3.2
<p>
Ulpianus  14 ad sab.
<p>
Unde quaeri poterit, an, si filium habeat et ex eo nepotem, possit, quasi duos habeat in potestate, ius senatus consulti inducere. in qua specie cum placeat etiam ei, qui in potestatem recasurus est, adsignari quare non admittimus, cum utrumque esse in potestate negare non possumus?
</p>

<p>
Dig. 38.4.3.3
<p>
Ulpianus  14 ad sab.
<p>
An autem ad legitimam hereditatem admitti possit hic qui est in potestate, tractari poterit. et cum multi sint casus, quibus et libertum habere qui in potestate est possit, cur non hoc quoque admittendum sit, ut per eum pater ad legitimae hereditatis admittatur emolumentum? quod et pomponio recte videtur. habent autem libertos etiam filii familias, ut puta si castrensem servum eorum quis manumiserit.
</p>

<p>
Dig. 38.4.3.4
<p>
Ulpianus  14 ad sab.
<p>
Emancipatos quoque filios eius, cui adsignatus est libertus, habere commodum senatus consulti puto, non ut ad legitimam hereditatem admittantur, sed ad ea quae possunt.
</p>

<p>
Dig. 38.4.3.5
<p>
Ulpianus  14 ad sab.
<p>
Secundum quod liberto intestato defuncto, quoniam ad legitimam hereditatem admitti non possunt, videndum, ne admittatur filius adsignatoris in familia remanens an non? et putem emancipatos per praetorem praeferendos.
</p>

<p>
Dig. 38.4.3.6
<p>
Ulpianus  14 ad sab.
<p>
Liberos autem eius, cui adsignatus est, accipere debemus non solum filios, verum etiam nepotes et neptes et deinceps descendentes.
</p>

<p>
Dig. 38.4.3.7
<p>
Ulpianus  14 ad sab.
<p>
Si quis duobus adsignaverit libertum et alter in civitate esse sine liberis desierit, alter non,
</p>

<p>
Dig. 38.4.4
<p>
Pomponius  4 sen. consult.
<p>
Vel vivus noluerit ad se hereditatem liberti pertinere,
</p>

<p>
Dig. 38.4.5pr.
<p>
Ulpianus  14 ad sab.
<p>
Utrum portio eius, qui in civitate esse desiit vel repudiavit, in familiam redeat? an vero ei potius adcrescat, in cuius persona durat adsignatio? et iulianus libro septuagensimo quinto scripsit adsignationem in huius solius persona locum habere et solum admittendum, quod est verum.
</p>

<p>
Dig. 38.4.5.1
<p>
Ulpianus  14 ad sab.
<p>
Quod si non sine liberis decesserit, an cum vivo admittantur? et putat adhuc solum admittendum, defuncto autem eo liberos alterius succedere, non in familiam libertum redire.
</p>

<p>
Dig. 38.4.5.2
<p>
Ulpianus  14 ad sab.
<p>
Sed si ex duobus istis alter filios, alter nepotes reliquerit, an simul ad legitimam hereditatem admittantur? et puto ordinem inter eos faciendum.
</p>

<p>
Dig. 38.4.6
<p>
Marcianus  7 inst.
<p>
Si servus liber esse iussus fuerit et filio legatus, deinde vivus testator eum manumiserit, ad filium libertus quasi adsignatus pertinet. hoc ita est, sive expressum est vel certe intellexit non quasi servum eum legasse, sed quasi libertum adsignasse.
</p>

<p>
Dig. 38.4.7
<p>
Scaevola  2 reg.
<p>
Adsignare et pure et sub condicione, et per epistulam vel testationem vel chirographum possumus, quia adsignatio liberti neque quasi legatum neque quasi fideicommissum percipitur: denique nec fideicommisso onerari potest.
</p>

<p>
Dig. 38.4.8
<p>
Modestinus  7 diff.
<p>
Liberi patroni quamquam et ipsi in plerisque causis manumissoris iure censentur, tamen paternum libertum liberis suis adsignare non potuerunt, etiamsi eis a parente fuerit adsignatus: idque et iulianus et Marcellus probant.
</p>

<p>
Dig. 38.4.9
<p>
Modestinus  9 pand.
<p>
Utrum ei tantum qui in potestate sit an etiam emancipato filio adsignare libertum patronus possit, si modo non pauciores quam duos praeterea in potestate habeat, dubitari solet: et magis est posse.
</p>

<p>
Dig. 38.4.10pr.
<p>
Clementius  12 ad l. iul. et pap.
<p>
Sub condicione vel in diem liberto adsignato interim pendente die vel condicione omnia perinde observabuntur, ac si adsignatus non esset: itaque mortuo eo interim ad omnes liberos hereditas et bonorum possessio pertinebit.
</p>

<p>
Dig. 38.4.10.1
<p>
Clementius  12 ad l. iul. et pap.
<p>
Si uni pure, alii sub condicione libertus adsignatus sit, eum, cui pure adsignatus sit, pendente condicione solum patroni ius habere dicendum est.
</p>

<p>
Dig. 38.4.11
<p>
Papinianus  14 resp.
<p>
Alimentorum causa libertos filiis adtributos filiis adsignatos non videri respondi, cum ea ratione libertis consuli patronus voluerit, quo facilius voluntatis emolumentum consequantur, salvo iure communi.
</p>

<p>
Dig. 38.4.12
<p>
Pomponius  12 epist.
<p>
Si ex duobus patronis alter eorum filio suo libertum adsignaverit, non obstat, quo minus alter patronus ius solidum suum haberet.
</p>

<p>
Dig. 38.4.13pr.
<p>
Pomponius  4 sen. consult.
<p>
Testamento potest quis et servum manumittere et eundem ut libertum adsignare.
</p>

<p>
Dig. 38.4.13.1
<p>
Pomponius  4 sen. consult.
<p>
De liberis, qui sunt in potestate, senatus locutus est: ergo de postumis nihil hoc senatus consulto provisum est: magis tamen puto etiam postumos contineri.
</p>

<p>
Dig. 38.4.13.2
<p>
Pomponius  4 sen. consult.
<p>
Quod inquit senatus " si ex liberis quis in civitate esse desisset", eum significat, qui in perpetuum in civitate esse desierit, non etiam si quis ab hostibus captus reverti possit.
</p>

<p>
Dig. 38.4.13.3
<p>
Pomponius  4 sen. consult.
<p>
Ex die quoque certa adsignari potest, sed usque in diem certum vix potest: nam ipse senatus huic negotio finem praeposuit.
</p>

<p class=shortborder></p>

<p>
<b>Dig. 38.5.0. Si quid in fraudem patroni factum sit.</b>
</p>

<p>
Dig. 38.5.1pr.
<p>
Ulpianus  44 ad ed.
<p>
Si quid dolo malo liberti factum esse dicetur, sive testamento facto sive intestato libertus decesserit, quo minus quam pars debita bonorum ad eorum quem perveniat, qui contra tabulas bonorum possessionem accipere possunt: cognoscit praetor et operam dat, ne ea res ei fraudi sit.
</p>

<p>
Dig. 38.5.1.1
<p>
Ulpianus  44 ad ed.
<p>
Si alienatio dolo malo facta sit, non quaerimus, utrum mortis causa facta sit an non sit: omni enim modo revocatur. si vero non sit dolo malo facta, sed alias, tunc actori probandum erit mortis causa factam alienationem. si enim proponas mortis causa factam alienationem, non requirimus, utrum dolo malo facta sit an non sit: sufficit enim docere mortis causa factam, nec immerito: mortis causa enim donationes comparantur legatis et sicut in legatis non quaerimus, dolo malo factum sit an non sit, ita nec in mortis causa donationibus.
</p>

<p>
Dig. 38.5.1.2
<p>
Ulpianus  44 ad ed.
<p>
Quod autem mortis causa filio donatum est, non revocatur: nam cui liberum fuit legare filio quantumquantum vellet, is donando non videtur fraudasse patronum.
</p>

<p>
Dig. 38.5.1.3
<p>
Ulpianus  44 ad ed.
<p>
Omne autem, quodcumque in fraudem patroni gestum est, revocatur.
</p>

<p>
Dig. 38.5.1.4
<p>
Ulpianus  44 ad ed.
<p>
Dolum accipere nos oportet eius qui alienavit, non eius cui alienatum est: et ita evenit, ut qui fraudis vel doli conscius non fuit, carere debeat re in fraudem patroni alienata, etsi putavit ingenuum nec credidit libertinum.
</p>

<p>
Dig. 38.5.1.5
<p>
Ulpianus  44 ad ed.
<p>
Adversus conpatronum, qui contra tabulas bonorum possessionem omisit, faviana non competit, si non plus sit in eo quod donatum est quam pars debita patrono. quare si mortis causa ei donatum sit, partem faciet conpatrono, quemadmodum legatarius patronus facit.
</p>

<p>
Dig. 38.5.1.6
<p>
Ulpianus  44 ad ed.
<p>
Utrum autem ad ea sola revocanda faviana pertinet, quae quis libertus de bonis deminuit, an etiam ad ea, quae non adquisiit, videndum est. et ait iulianus libro vicensimo sexto digestorum, si hereditatem libertus non adierit fraudandi patroni causa vel legatum reppulerit, favianam cessare: quod mihi videtur verum. quamvis enim legatum retro nostrum sit, nisi repudietur, attamen cum repudiatur, retro nostrum non fuisse palam est. in ceteris quoque liberalitatibus, quas non admisit is libertus cui quis donatum voluit, idem erit probandum fabianam cessare: sufficit enim patrono, si nihil de suo in necem eius libertus alienavit, non si non adquisiit: proinde et si, cum sub condicione ei legatum esset, id egit, ne condicio existeret, vel, si sub condicione stipulatus fuerit, maluit deficere condicionem, dicendum est favianam cessare.
</p>

<p>
Dig. 38.5.1.7
<p>
Ulpianus  44 ad ed.
<p>
Quid si in lite vinci voluit? si quidem condemnatus est data opera vel in iure confessus, dicendum erit favianam locum habere: quod si noluit optinere, cum peteret, hic videndum. et puto hunc deminuisse de patrimonio: actionem enim de bonis deminuit, quemadmodum si passus esset actionis diem abire.
</p>

<p>
Dig. 38.5.1.8
<p>
Ulpianus  44 ad ed.
<p>
Sed si puta querellam inofficiosi, quam potuit, vel quam aliam, forte iniuriarum vel similem instituere noluit, non potest patronus ob eam rem faviana experiri.
</p>

<p>
Dig. 38.5.1.9
<p>
Ulpianus  44 ad ed.
<p>
At si transegit in fraudem patroni, poterit patronus faviana uti.
</p>

<p>
Dig. 38.5.1.10
<p>
Ulpianus  44 ad ed.
<p>
Sed si libertus filiam dotavit, hoc ipso, quod dotavit, non videtur fraudare patronum, quia pietas patris non est reprehendenda.
</p>

<p>
Dig. 38.5.1.11
<p>
Ulpianus  44 ad ed.
<p>
Si pluribus in fraudem libertus donaverit vel pluribus mortis causa, aequaliter patronus adversus omnes in partem sibi debitam sive faviana sive calvisiana experietur.
</p>

<p>
Dig. 38.5.1.12
<p>
Ulpianus  44 ad ed.
<p>
Si quis in fraudem patronorum rem vendiderit vel locaverit vel permutaverit, quale sit arbitrium iudicis, videamus. et in re quidem distracta deferri condicio debet emptori, utrum malit rem emptam habere iusto pretio an vero a re discedere pretio recepto: neque omnimodo rescindere debemus venditionem, quasi libertus ius vendendi non habuerit, nec fraudemus pretio emptorem, maxime cum de dolo eius non disputetur, sed de dolo liberti.
</p>

<p>
Dig. 38.5.1.13
<p>
Ulpianus  44 ad ed.
<p>
Sed si emerit in fraudem patroni libertus, aeque dicendum, si magno emit, in pretio relevandum patronum, condicione non ipsi delata, an velit ab emptione discedere, sed venditori, utrum malit de pretio remittere an potius rem quam vendidit recipere persoluto pretio. et in permutatione et in locatione et conductione similiter idem observabimus.
</p>

<p>
Dig. 38.5.1.14
<p>
Ulpianus  44 ad ed.
<p>
Sed si rem quidem bona fide vendiderit et sine ulla gratia libertus, pretium autem acceptum alii donavit, videndum erit, quis faviana inquietetur, utrum qui rem emit an vero is qui pretium dono accepit? et pomponius libro octagensimo tertio recte scripsit emptorem non esse inquietandum: fraus enim patrono in pretio facta est: eum igitur qui pretium dono accepit faviana conveniendum.
</p>

<p>
Dig. 38.5.1.15
<p>
Ulpianus  44 ad ed.
<p>
Et alias videamus, si dicat patronus rem quidem iusto pretio venisse, verumtamen hoc interesse sua non esse venumdatam inque hoc esse fraudem, quod venierit possessio, in quam habet patronus affectionem vel opportunitatis vel vicinitatis vel caeli vel quod illic educatus sit vel parentes sepulti, an debeat audiri volens revocare. sed nullo pacto erit audiendus: fraus enim in damno accipitur pecuniario.
</p>

<p>
Dig. 38.5.1.16
<p>
Ulpianus  44 ad ed.
<p>
Sed si forte et res vilius distracta sit et pretium alii donatum, uterque faviano iudicio convenietur et qui vili emit et qui pecuniam accepit muneri. is tamen qui emit si malit rem restituere, non alias restituet, quam si pretium quod numeravit recipiat. quid ergo, si delegatus emptor solvit ei cui donabat libertus, an nihilo minus reciperaret? et magis est, ut reciperare debeat, licet pretium ad alium pervenit, qui solvendo non est: nam et si acceptum pretium libertus prodegisset, diceremus nihilo minus eum qui dedit recipere debere, si velit ab emptione discedere.
</p>

<p>
Dig. 38.5.1.17
<p>
Ulpianus  44 ad ed.
<p>
Si mutuam pecuniam libertus in fraudem patroni acceperit, an faviana locum habeat, videamus. et quod remedium in hoc est? accepit mutuam: si quod accepit donavit, convenit eum patronus cui donavit libertus: sed accepit et prodegit: non debet perdere qui mutuum dedit, nec ei imputari, cur dedit.
</p>

<p>
Dig. 38.5.1.18
<p>
Ulpianus  44 ad ed.
<p>
Plane si non accepit et spopondit stipulanti, erit favianae locus.
</p>

<p>
Dig. 38.5.1.19
<p>
Ulpianus  44 ad ed.
<p>
Si fideiussit apud me libertus vel rem suam pro alio pignori dedit in necem patroni, an faviana locum habeat, videamus, et numquid cum damno meo non debeat patrono subveniri: neque enim donavit aliquid mihi, si pro aliquo intervenit, qui non fuit solvendo: eoque iure utimur. igitur creditor non poterit faviana conveniri: debitor poterit quidem, sed potest et mandati: plane si deficiat mandati actio, quia donationis causa intervenit, erit favianae locus.
</p>

<p>
Dig. 38.5.1.20
<p>
Ulpianus  44 ad ed.
<p>
Sed et si mandator extitit pro aliquo libertus, idem erit probandum.
</p>

<p>
Dig. 38.5.1.21
<p>
Ulpianus  44 ad ed.
<p>
Quamvis autem in partem faviana competat, attamen in his quae dividi non possunt in solidum competit, ut puta in servitute.
</p>

<p>
Dig. 38.5.1.22
<p>
Ulpianus  44 ad ed.
<p>
Si servo meo vel filio familias libertus in fraudem patroni quid dederit, an adversus me iudicium favianum competat, videamus. et mihi videtur sufficere adversus me patremque arbitrioque iudicis contineri tam id, quod in rem versum est, condemnandi, quam id quod in peculio.
</p>

<p>
Dig. 38.5.1.23
<p>
Ulpianus  44 ad ed.
<p>
Sed si iussu patris contractum cum filio est, pater utique tenebitur.
</p>

<p>
Dig. 38.5.1.24
<p>
Ulpianus  44 ad ed.
<p>
Si cum servo in fraudem patroni libertus contraxerit isque fuerit manumissus, an faviana teneatur, quaeritur. et cum dixerimus dolum tantum liberti spectandum, non etiam eius cum quo contraxit, potest manumissus iste fabiana non teneri.
</p>

<p>
Dig. 38.5.1.25
<p>
Ulpianus  44 ad ed.
<p>
Item quaeri potest, manumisso vel mortuo vel alienato servo an intra annum agendum sit. et ait pomponius agendum.
</p>

<p>
Dig. 38.5.1.26
<p>
Ulpianus  44 ad ed.
<p>
Haec actio in personam est, non in rem, et in heredem competit et in ceteros successores, et heredi et ceteris successoribus patroni, et non est hereditaria, id est ex bonis liberti, sed propria patroni.
</p>

<p>
Dig. 38.5.1.27
<p>
Ulpianus  44 ad ed.
<p>
Si libertus in fraudem patroni aliquid dederit, deinde, defuncto patrono vivo liberto, filius patroni acceperit bonorum possessionem contra tabulas liberti, an fabiana uti possit ad revocanda ea quae sunt alienata? et est verum, quod et pomponius probat libro octagensimo tertio, item papinianus libro quarto decimo quaestionum, competere ei favianam: sufficere enim, quod in fraudem patronatus factum sit: magis enim fraudem rei, non personae accipimus.
</p>

<p>
Dig. 38.5.1.28
<p>
Ulpianus  44 ad ed.
<p>
In hanc actionem etiam fructus veniunt, qui sunt post litem contestatam percepti.
</p>

<p>
Dig. 38.5.2
<p>
Marcianus  3 reg.
<p>
In faviana et calvisiana actione recte dicetur etiam praeteritos fructus venire, quatenus praetor omnem fraudem libertorum vult rescindere.
</p>

<p>
Dig. 38.5.3pr.
<p>
Ulpianus  44 ad ed.
<p>
Si patronus heres institutus ex debita parte adierit hereditatem, dum ignorat aliqua libertum in fraudem suam alienasse, videamus, an succurri ignorantiae eius debeat, ne decipiatur liberti fraudibus. et papinianus libro quarto decimo quaestionum respondit in eadem causa manere ea, quae alienata sunt, idcircoque patronum sibi imputare debere, qui, cum posset bonorum possessionem accipere contra tabulas propter ea quae alienata vel mortis causa donata sunt, non fecit.
</p>

<p>
Dig. 38.5.3.1
<p>
Ulpianus  44 ad ed.
<p>
Haec actio in perpetuum datur, quia habet rei persecutionem.
</p>

<p>
Dig. 38.5.3.2
<p>
Ulpianus  44 ad ed.
<p>
Patronum ex asse heredem institutum volentem faviana actione uti praetor admittit, quia erat iniquum excludi eum a faviana, qui non sponte adiit hereditatem, sed quia bonorum possessionem contra tabulas petere non potuit.
</p>

<p>
Dig. 38.5.3.3
<p>
Ulpianus  44 ad ed.
<p>
Si intestatus libertus decesserit, patronus adeundo hereditatem eius revocat per calvisianam actionem ea, quae alienata sunt dolo malo, quo minus pars ex testamento debita bonorum liberti ad patronum liberosve eius perveniret: idque est, sive petita sit a patrono ab intestato bonorum possessio sive non sit.
</p>

<p>
Dig. 38.5.3.4
<p>
Ulpianus  44 ad ed.
<p>
Si plures sint patronae et patroni, singuli virilem tantum revocabunt vel calvisiana.
</p>

<p>
Dig. 38.5.3.5
<p>
Ulpianus  44 ad ed.
<p>
Si libertus intestatus decesserit relicta patrono debita portione aut aliquo amplius, aliquid etiam alienaverit, papinianus libro quarto decimo quaestionum scribit nihil esse revocandum: nam qui potuit alicui relinquere quid testamento, si debitam portionem patrono relinquat praeterea, donando nihil videtur in fraudem facere.
</p>

<p>
Dig. 38.5.4pr.
<p>
Ulpianus  43 ad ed.
<p>
Quodcumque dolo malo liberti alienatum est, faviana actione revocatur.
</p>

<p>
Dig. 38.5.4.1
<p>
Ulpianus  43 ad ed.
<p>
Etsi plures patroni sint, omnes unam partem habebunt: sed si viriles non petent, portio ceteris adcrescet. quod in patronis dixi, et in liberis patronorum est: sed non simul venient, sed patronis deficientibus.
</p>

<p>
Dig. 38.5.5pr.
<p>
Paulus  42 ad ed.
<p>
Tenetur fabiana actione tam is qui accepit ipse, quam qui iussit alii dari id quod ipsi donabatur.
</p>

<p>
Dig. 38.5.5.1
<p>
Paulus  42 ad ed.
<p>
In actione faviana si res non restituatur, tanti damnabitur reus, quanti actor in litem iuraverit.
</p>

<p>
Dig. 38.5.6
<p>
Iulianus  26 Dig. 
<p>
Si libertus, cum fraudare patronum vellet, filio familias contra senatus consultum pecuniam crediderit, non erit inhibenda actio faviana, quia libertus donasse magis in hunc casum intellegendus est in fraudem patroni quam contra senatus consultum credidisse.
</p>

<p>
Dig. 38.5.7
<p>
Scaevola  5 quaest.
<p>
Ergo si senatus consultum locum non habet, cessat faviana, cum exigi possit.
</p>

<p>
Dig. 38.5.8
<p>
Iulianus  26 Dig. 
<p>
Sed si minori quam viginti quinque annis natu filio familias crediderit, causa cognita ei succurri debet.
</p>

<p>
Dig. 38.5.9
<p>
Iulianus  64 Dig. 
<p>
Vivus libertus donare bene merentibus amicis potest: legare vero nec bene merentibus amicis potest, quo patroni partem minuat.
</p>

<p>
Dig. 38.5.10
<p>
Africanus  1 quaest.
<p>
Si id, quod a liberto in fraudem alienatum est, non extet, actio patroni cessat, quemadmodum si pecuniam in fraudem abiecisset aut etiam si is, qui mortis causa a liberto accepisset, eam rem vendidisset et bonae fidei emptor eam usu cepisset.
</p>

<p>
Dig. 38.5.11
<p>
Paulus  3 ad l. ael. sent.
<p>
Non videtur patronus fraudari eo quod consentit: sic et quod volente patrono libertus donaverit, non poterit faviana revocari.
</p>

<p>
Dig. 38.5.12
<p>
Iavolenus  3 epist.
<p>
Libertus cum fraudandi patroni causa fundum seio tradere vellet, seius titio mandavit, ut eum accipiat, ita ut inter seium et titium mandatum contrahatur. quaero, post mortem liberti patronus utrum cum seio dumtaxat qui mandavit actionem habet, an cum titio qui fundum retinet, an cum quo velit agere possit? respondit: in eum, cui donatio quaesita est, ita tamen si ad illum res pervenerit, actio datur, cum omne negotium, quod eius voluntate gestum sit, in condemnationem eius conferatur. nec potest videri id praestaturus quod alius possidet, cum actione mandati consequi rem possit, ita ut aut ipse patrono restituat aut eum cum quo mandatum contraxit restituere cogat. quid enim dicemus, si is, qui in re interpositus est, nihil dolo fecit? non dubitabimus, quin omnimodo cum eo agi non possit. quid enim non potest videri dolo fecisse, qui fidem suam amico commodavit quam alii quam sibi ex liberti fraude adquisiit.
</p>

<p>
Dig. 38.5.13
<p>
Paulus  10 ad l. iul. et pap.
<p>
Constitutione divi pii cavetur de impubere adoptando, ut ex bonis, quae mortis tempore illius qui adoptavit fuerunt, pars quarta ad eum pertineat, qui adoptatus est: sed et bona ei, quae adquisiit patri, restitui iussit: si causa cognita emancipatus fuerit, quartam perdit. si quid itaque in fraudem eius alienatum fuerit, quasi per calvisianam vel favianam actionem revocandum est.
</p>

<p class=shortborder></p>

<p>
<b>Dig. 38.6.0. Si tabulae testamenti nullae extabunt, unde liberi.</b>
</p>

<p>
Dig. 38.6.1pr.
<p>
Ulpianus  44 ad ed.
<p>
Posteaquam praetor locutus est de bonorum possessione eius qui testatus est, transitum fecit ad intestatos, eum ordinem secutus, quem et lex duodecim tabularum secuta est: fuit enim ordinarium ante de iudiciis testantium, dein sic de successione ab intestato loqui.
</p>

<p>
Dig. 38.6.1.1
<p>
Ulpianus  44 ad ed.
<p>
Sed successionem ab intestato in plures partes divisit: fecit enim gradus varios, primum liberorum, secundum legitimorum, tertium cognatorum, deinde viri et uxoris.
</p>

<p>
Dig. 38.6.1.2
<p>
Ulpianus  44 ad ed.
<p>
Ita autem ab intestato potest competere bonorum possessio, si neque secundum tabulas neque contra tabulas bonorum possessio agnita sit.
</p>

<p>
Dig. 38.6.1.3
<p>
Ulpianus  44 ad ed.
<p>
Plane si tempora quidem petendae bonorum possessionis ex testamento largiebantur, verumtamen repudiata est bonorum possessio, dicendum erit ab intestato bonorum possessionem iam incipere: cum enim is qui repudiavit petere bonorum possessionem non potest post repudiationem, consequens erit, ut ab intestato posse peti incipiat.
</p>

<p>
Dig. 38.6.1.4
<p>
Ulpianus  44 ad ed.
<p>
Sed et si ex carboniano edicto bonorum possessio data sit, magis est, ut dicere debeamus ab intestato nihilo minus posse peti: ut enim suo loco ostendimus, non impedit bonorum possessionem edictalem carboniana bonorum possessio.
</p>

<p>
Dig. 38.6.1.5
<p>
Ulpianus  44 ad ed.
<p>
Recte autem praetor a liberis initium fecit ab intestato successionis, ut, sicuti contra tabulas ipsis defert, ita et ab intestato ipsos vocet.
</p>

<p>
Dig. 38.6.1.6
<p>
Ulpianus  44 ad ed.
<p>
Liberos autem accipere debemus quos ad contra tabulas bonorum possessionem admittendos diximus, tam naturales quam adoptivos. sed adoptivos hactenus admittimus, si fuerint in potestate: ceterum si sui iuris fuerint, ad bonorum possessionem non invitantur, quia adoptionis iura dissoluta sunt emancipatione.
</p>

<p>
Dig. 38.6.1.7
<p>
Ulpianus  44 ad ed.
<p>
Si quis filium suum emancipatum in locum nepotis adoptavit et emancipavit, cum haberet et nepotem ex eo, quaesitum est apud Marcellum, an adoptio rescissa impediat nepotem. sed cum soleat emancipato patri iungi nepos, quis non dicat, etsi adoptatus sit et quasi filius, nihilo minus filio suo eum non obstare, quia quasi filius adoptivus est in potestate, non quasi naturalis?
</p>

<p>
Dig. 38.6.1.8
<p>
Ulpianus  44 ad ed.
<p>
Si heres institutus non habeat voluntatem, vel quia incisae sunt tabulae vel quia cancellatae vel quia alia ratione voluntatem testator mutavit voluitque intestato decedere, dicendum est ab intestato rem habituros eos, qui bonorum possessionem acceperunt.
</p>

<p>
Dig. 38.6.1.9
<p>
Ulpianus  44 ad ed.
<p>
Si emancipatus filius exheres fuerit, is autem qui in potestate fuerat praeteritus, emancipatum petentem ab intestato bonorum possessionem unde liberi tueri debet praetor usque ad partem dimidiam, perinde atque si nullas tabulas pater reliquisset.
</p>

<p>
Dig. 38.6.2
<p>
Iulianus  27 Dig. 
<p>
Emancipatus praeteritus si contra tabulas bonorum possessionem non acceperit et scripti heredes adierint hereditatem, sua culpa amittit paternam hereditatem: nam quamvis secundum tabulas bonorum possessio petita non fuerit, non tamen eum praetor tuetur, ut bonorum possessionem accipiat unde liberi. nam et patronum praeteritum, si non petat contra tabulas bonorum possessionem, ex illa parte edicti, unde legitimi vocantur, non solet tueri praetor adversus scriptos heredes.
</p>

<p>
Dig. 38.6.3
<p>
Ulpianus  8 ad sab.
<p>
Bonorum possessio potest peti ab intestato, si certum sit tabulas non extare septem testium signis signatas.
</p>

<p>
Dig. 38.6.4
<p>
Paulus  2 ad sab.
<p>
Liberi et capite minuti per edictum praetoris ad bonorum possessionem vocantur parentium, nisi si adoptivi fuerint: hi enim et liberorum nomen amittunt post emancipationem. sed si naturales emancipati et adoptati iterum emancipati sint, habent ius naturale liberorum.
</p>

<p>
Dig. 38.6.5pr.
<p>
Pomponius  4 ad sab.
<p>
Si quis ex his, quibus bonorum possessionem praetor pollicetur, in potestate parentis, de cuius bonis agitur, cum is moritur, non fuerit, ei liberisque, quos in eiusdem familia habebit, si ad eos hereditas suo nomine pertinebit neque nominatim exheredes scripti erunt, bonorum possessio eius partis datur, quae ad eum pertineret, si in potestate permansisset, ita, ut ex ea parte dimidiam habeat, reliquum liberi eius, hisque dumtaxat bona sua conferat.
</p>

<p>
Dig. 38.6.5.1
<p>
Pomponius  4 ad sab.
<p>
Sed et si filium et nepotem ex eo pater emancipaverit, filius solus veniet ad bonorum possessionem, quamvis capitis deminutio per edictum nulli obstet. quin etiam hi quoque, qui in potestate numquam fuerunt nec sui heredis locum optinuerunt, vocantur ad bonorum possessionem parentium. nam si filius emancipatus reliquerit in potestate avi nepotem, dabitur ei, qui in potestate relictus sit, patris emancipati bonorum possessio: et si post emancipationem procreaverit, ita nato dabitur avi bonorum possessio, scilicet non obstante ei patre suo.
</p>

<p>
Dig. 38.6.5.2
<p>
Pomponius  4 ad sab.
<p>
Si filius emancipatus non petierit bonorum possessionem, ita integra sunt omnia nepotibus, atque si filius non fuisset, ut quod filius habiturus esset petita bonorum possessione, hoc nepotibus ex eo solis, non etiam reliquis adcrescat.
</p>

<p>
Dig. 38.6.6
<p>
Ulpianus  39 ad ed.
<p>
Si pater filium emancipaverit, nepotem retinuerit, deinde filius decesserit: et rei aequitas et causa edicti, quo de bonorum possessione liberis danda cavetur, efficit, ut eius ratio habeatur et bonorum possessio intestato patris detur, ut tamen bona sorori, quae necessaria heres patri extitit, conferre cogatur avus, qui per eum bonorum possessionis emolumentum adquisiturus est: nisi forte avus iste nullum ex his fructum adquirere vult paratusque est de potestate nepotem demittere, ut ad emancipatum emolumentum omne bonorum possessionis perveniat. nec idcirco soror, quae patri heres extitit, iuste queri poterit, quod eo facto a collationis commodo excluditur, cum avo quandoque intestato defuncto ad bona eius simul cum fratre possit venire.
</p>

<p>
Dig. 38.6.7pr.
<p>
Papinianus  29 quaest.
<p>
Scripto herede deliberante filius exheredatus mortem obit atque ita scriptus heres omisit hereditatem. nepos ex illo filio susceptus avo suus heres erit neque pater videbitur obstitisse, cuius post mortem legitima defertur hereditas. nec dici potest heredem, sed non suum nepotem fore, quod proximum gradum numquam tenuerit, cum et ipse fuerit in potestate neque pater eum in hac successione praevenerit. et alioquin si non suus heres est, quo iure heres erit, qui sine dubio non est adgnatus? ceterum et si non sit exheredatus nepos, adiri poterit ex testamento hereditas a scripto herede filio mortuo: quare qui non obstat iure intestati, iure testati videbitur obstitisse.
</p>

<p>
Dig. 38.6.7.1
<p>
Papinianus  29 quaest.
<p>
Non sic parentibus liberorum, ut liberis parentium debetur hereditas: parentes ad bona liberorum ratio miserationis admittit, liberos naturae, simul et parentium commune votum.
</p>

<p>
Dig. 38.6.8
<p>
Papinianus  6 resp.
<p>
Filius familias ut proximus cognatus patre consentiente possessionem adgnovit: quamvis per condicionem testamento datam, quod in patris potestate manserit, ab hereditate sit exclusus, tamen utiliter possessionem adgnovisse videbitur nec in edicti sententiam incidet, quoniam possessionem secundum tabulas non adgnovit, cum inde rem habere non poterit nec in filii potestate condicio fuerit nec facile pater emancipare filium cogi poterit.
</p>

<p>
Dig. 38.6.9
<p>
Paulus  11 resp.
<p>
Si postea, quam filius emancipatus bonorum possessionem patris petit, statum suum mutavit, nihil obesse ei, quo minus id quod adquisiit retineat: quod si prius condicionem suam mutavit, bonorum possessionem eum petere non posse.
</p>

<p class=shortborder></p>

<p>
<b>Dig. 38.7.0. Unde legitimi.</b>
</p>

<p>
Dig. 38.7.1
<p>
Iulianus  27 Dig. 
<p>
Haec verba edicti " tum quem ei heredem esse oporteret, si intestatus mortuus esset"  paratatikws et cum quodam temporis spatio accipiuntur: non ad mortis testatoris tempus referuntur, sed ad id, quo bonorum possessio peteretur. et ideo legitimum heredem, si capite deminutus esset, ab hac bonorum possessione summoveri palam est.
</p>

<p>
Dig. 38.7.2pr.
<p>
Ulpianus  46 ad ed.
<p>
Si repudiaverint sui ab intestato bonorum possessionem, adhuc dicemus obstare eos legitimis, hoc est his, quibus legitima potuit deferri hereditas, idcirco, quia repudiando quasi liberi bonorum possessionem hanc incipiunt habere quasi legitimi.
</p>

<p>
Dig. 38.7.2.1
<p>
Ulpianus  46 ad ed.
<p>
Haec autem bonorum possessio non tantum masculorum defertur, verum etiam feminarum, nec tantum ingenuorum, verum etiam libertinorum. communis est igitur pluribus. nam et feminae possunt vel consanguineos vel adgnatos habere, item libertini possunt patronos patronasque habere.
</p>

<p>
Dig. 38.7.2.2
<p>
Ulpianus  46 ad ed.
<p>
Nec tantum masculi hanc bonorum possessionem accipere possunt, verum etiam feminae.
</p>

<p>
Dig. 38.7.2.3
<p>
Ulpianus  46 ad ed.
<p>
Si quis decesserit, de quo incertum est, utrum pater familias an filius familias sit, quia pater eius ab hostibus captus adhuc vivat vel quod alia causa suspendebat eius statum, magis est, ne possit peti bonorum eius possessio, quia nondum intestatum eum esse apparet, cum incertum sit, an testari possit. cum igitur coeperit certi status esse, tunc demum petenda est bonorum possessio: non cum certum esse coeperit intestatum esse, sed cum certum esse coeperit patrem familias esse.
</p>

<p>
Dig. 38.7.2.4
<p>
Ulpianus  46 ad ed.
<p>
Haec autem bonorum possessio omnem vocat, qui ab intestato potuit esse heres, sive lex duodecim tabularum eum legitimum heredem faciat sive alia lex senatusve consultum. denique mater, quae ex senatus consulto venit tertulliano, item qui ex orphitiano ad legitimam hereditatem admittuntur, hanc bonorum possessionem petere possunt.
</p>

<p>
Dig. 38.7.3
<p>
Paulus  43 ad ed.
<p>
Generaliter igitur sciendum est, quotienscumque vel lex vel senatus defert hereditatem, non etiam bonorum possessionem, ex hac parte eam peti oportere: cum vero etiam bonorum possessionem dari iubet, tum ex illa parte, qua ex legibus, peti debere: sed et ex hac parte poterit.
</p>

<p>
Dig. 38.7.4
<p>
Iulianus  27 Dig. 
<p>
Si ex duobus fratribus alter decesserit testamento iure facto, dein deliberante herede alter quoque intestato decesserit et scriptus heres omiserit hereditatem, patruus legitimam hereditatem habebit: nam haec bonorum possessio " tum quem heredem esse oportet" ad id tempus refertur, quo primum ab intestato bonorum possessio peti potuisset.
</p>

<p>
Dig. 38.7.5pr.
<p>
Modestinus  3 pand.
<p>
Inter adgnatos et cognatos hoc interest, quod in adgnatis et cognati continentur, in cognatis non utique et adgnati. verbi gratia patris frater, id est patruus, et adgnatus est et cognatus, matris autem frater, id est avunculus, cognatus est, adgnatus non est.
</p>

<p>
Dig. 38.7.5.1
<p>
Modestinus  3 pand.
<p>
Quamdiu spes est suum heredem aliquem defuncto existere, tamdiu consanguineis locus non est: puta si defuncti uxor praegnas sit aut defuncti filius apud hostes sit.
</p>

<p>
Dig. 38.7.6
<p>
Hermogenianus  3 iuris epit.
<p>
Nati post mortem patris vel post captivitatem sive deportationem, sed et hi, qui tempore, quo capiebatur vel deportabatur pater, in potestate fuerunt, ius inter se consanguinitatis habent, etsi heredes patri non extiterint, sicuti exheredati.
</p>

<p class=shortborder></p>

<p>
<b>Dig. 38.8.0. Unde cognati.</b>
</p>

<p>
Dig. 38.8.1pr.
<p>
Ulpianus  46 ad ed.
<p>
Haec bonorum possessio nudam habet praetoris indulgentiam neque ex iure civili orginem habet: nam eos invitat ad bonorum possessionem, qui iure civili ad successionem admitti non possunt, id est cognatos.
</p>

<p>
Dig. 38.8.1.1
<p>
Ulpianus  46 ad ed.
<p>
Cognati autem appellati sunt quasi ex uno nati, aut, ut labeo ait, quasi commune nascendi initium habuerint.
</p>

<p>
Dig. 38.8.1.2
<p>
Ulpianus  46 ad ed.
<p>
Pertinet autem haec lex ad cognationes non serviles: nec enim facile ulla servilis videtur esse cognatio.
</p>

<p>
Dig. 38.8.1.3
<p>
Ulpianus  46 ad ed.
<p>
Haec autem bonorum possessio, quae ex hac parte edicti datur, cognatorum gradus sex complectitur et ex septimo duas personas sobrino et sobrina natum et natam.
</p>

<p>
Dig. 38.8.1.4
<p>
Ulpianus  46 ad ed.
<p>
Cognationem facit etiam adoptio: etenim quibus fiet adgnatus hic qui adoptatus est, isdem etiam cognatus fiet: nam ubicumque de cognatis agitur, ibi sic accipiemus, ut etiam adoptione cognati facti contineantur. evenit igitur, ut is qui in adoptionem datus est tam in familia naturalis patris iura cognationis retineat quam in familia adoptiva nanciscatur: sed eorum tantum cognationem in adoptiva familia nanciscetur, quibus fit adgnatus, in naturali autem omnium retinebit.
</p>

<p>
Dig. 38.8.1.5
<p>
Ulpianus  46 ad ed.
<p>
Proximus autem accipietur etiam is qui solus est, quamvis proprie proximus ex pluribus dicitur.
</p>

<p>
Dig. 38.8.1.6
<p>
Ulpianus  46 ad ed.
<p>
Proximum accipere nos oportet eo tempore, quo bonorum possessio defertur.
</p>

<p>
Dig. 38.8.1.7
<p>
Ulpianus  46 ad ed.
<p>
Si quis igitur proximus cognatus, dum heredes scripti deliberant, diem suum obierit, sequens quasi proximus admittetur, hoc est quicumque fuerit tum deprehensus proximum locum optinens.
</p>

<p>
Dig. 38.8.1.8
<p>
Ulpianus  46 ad ed.
<p>
Si quis proximior cognatus nasci speretur, in ea condicione est, ut dici debeat obstare eum sequentibus: sed ubi natus non est, admittemus eum, qui post ventrem proximus videbatur. sed hoc ita demum erit accipiendum, si hic qui in utero esse dicitur vivo eo de cuius bonorum possessione agitur fuit conceptus, nam si post mortem, neque obstabit alii neque ipse admittetur, quia non fuit proximus cognatus ei, quo vivo nondum animax fuerit.
</p>

<p>
Dig. 38.8.1.9
<p>
Ulpianus  46 ad ed.
<p>
Si qua praegnas decesserit et utero exsecto partus sit editus, in ea condicione est partus iste, ut matris suae accipere bonorum possessionem possit " unde proximi cognati". sed post senatus consultum orphitianum et " unde legitimi" petere poterit, quia mortis tempore in utero fuit.
</p>

<p>
Dig. 38.8.1.10
<p>
Ulpianus  46 ad ed.
<p>
Gradatim autem admittuntur cognati ad bonorum possessionem: ut qui sunt primo gradu, omnes simul admittuntur.
</p>

<p>
Dig. 38.8.1.11
<p>
Ulpianus  46 ad ed.
<p>
Si quis apud hostes fuerit mortis tempore eius, de cuius bonorum possessione quaeritur, dicendum est bonorum possessionem peti ab eo posse.
</p>

<p>
Dig. 38.8.2
<p>
Gaius  16 ad ed. provinc.
<p>
Hac parte proconsul naturali aequitate motus omnibus cognatis promittit bonorum possessionem, quos sanguinis ratio vocat ad hereditatem, licet iure civili deficiant. itaque etiam vulgo quaesiti liberi matris et mater talium liberorum, item ipsi fratres inter se ex hac parte bonorum possessionem petere possunt, quia sunt invicem sibi cognati, usque adeo ut praegnas quoque manumissa si pepererit, et is qui natus est matri et mater ipsi et inter se quoque qui nascuntur cognati sint.
</p>

<p>
Dig. 38.8.3
<p>
Iulianus  27 Dig. 
<p>
Capitis deminutione peremuntur cognationes, quae per adoptionem adquisitae sunt. igitur si post mortem verbi gratia fratris adoptivi intra centensimum diem adoptivus frater capite deminutus fuerit, bonorum possessionem accipere non poterit, quae proximitatis nomine fratris defertur: praetorem enim non solum mortis tempus, sed etiam id, quo bonorum possessio petitur, intueri palam est.
</p>

<p>
Dig. 38.8.4
<p>
Ulpianus  6 reg.
<p>
Si spurius intestato decesserit, iure consanguinitatis aut adgnationis hereditas eius ad nullum pertinet, quia consanguinitatis itemque adgnationis iura a patre oriuntur: proximitatis autem nomine mater eius aut frater eadem matre natus bonorum possessionem eius ex edicto petere potest.
</p>

<p>
Dig. 38.8.5
<p>
Pomponius  4 ad sab.
<p>
Legitimis capite deminutis non datur bonorum possessio iure heredis legitimi, quia non eadem causa eorum est, quae liberorum: sed gradu cognatorum rursus vocantur.
</p>

<p>
Dig. 38.8.6
<p>
Ulpianus  45 ad ed.
<p>
Cognatis accusatio nihil obest ad successionem, si accusaverint cognatos suos.
</p>

<p>
Dig. 38.8.7
<p>
Modestinus  6 reg.
<p>
Is, qui aliqua ratione servus factus est, manumissione nulla ratione recipit cognationem.
</p>

<p>
Dig. 38.8.8
<p>
Modestinus  14 resp.
<p>
Modestinus respondit non ideo minus ad aviae maternae bona ab intestato nepotes admitti, quod vulgo quaesiti proponuntur.
</p>

<p>
Dig. 38.8.9pr.
<p>
Papinianus  6 resp.
<p>
Octavi gradus adgnato iure legitimi heredis, etsi non extiterit heres, possessio defertur: ut proximo autem cognato, quamvis extiterit heres, non defertur.
</p>

<p>
Dig. 38.8.9.1
<p>
Papinianus  6 resp.
<p>
Fratris filius pro parte heres institutus, cum patruum surdum esse contenderet atque ideo testamentum facere non potuisse, possessionem ut proximus cognatus accepit. ex die mortis temporis haberi rationem placuit, quia verisimile non videbatur tam coniunctum sanguine defuncti valetudinem ignorasse.
</p>

<p>
Dig. 38.8.10
<p>
Scaevola  2 resp.
<p>
Intestata reliquit sororem septiciam diverso patre natam et praegnatem matrem ex alio marito: quaero, si mater hereditatem repudiaverit, dum adhuc praegnas est, posteaque enixa fuerit semproniam, an etiam sempronia bonorum titiae possessionem accipere possit. respondit, si mater hereditate exclusa est, eam quae, ut proponeretur, postea nata est, accipere posse.
</p>

<p class=shortborder></p>

<p>
<b>Dig. 38.9.0. De successorio edicto.</b>
</p>

<p>
Dig. 38.9.1pr.
<p>
Ulpianus  49 ad ed.
<p>
Successorium edictum idcirco propositum est, ne bona hereditaria vacua sine domino diutius iacerent et creditoribus longior mora fieret. e re igitur praetor putavit praestituere tempus his, quibus bonorum possessionem detulit, et dare inter eos successionem, ut maturius possint creditores scire, utrum habeant, cum quo congrediantur, an vero bona vacantia fisco sint delata, an potius ad possessionem bonorum procedere debeant, quasi sine successore defuncto.
</p>

<p>
Dig. 38.9.1.1
<p>
Ulpianus  49 ad ed.
<p>
Unus enim quisque suam bonorum possessionem repudiare potest, alienam non potest.
</p>

<p>
Dig. 38.9.1.2
<p>
Ulpianus  49 ad ed.
<p>
Proinde procurator meus sine mea voluntate meam bonorum possessionem repudiare non potest.
</p>

<p>
Dig. 38.9.1.3
<p>
Ulpianus  49 ad ed.
<p>
Per servum delatam bonorum possessionem dominus repudiare potest.
</p>

<p>
Dig. 38.9.1.4
<p>
Ulpianus  49 ad ed.
<p>
Tutor impuberis an repudiare possit bonorum possessionem, videamus. et magis est, ne possit: sed ille ex auctoritate tutoris repudiare potest.
</p>

<p>
Dig. 38.9.1.5
<p>
Ulpianus  49 ad ed.
<p>
Furiosi curator nequaquam poterit repudiare, quia necdum delata est.
</p>

<p>
Dig. 38.9.1.6
<p>
Ulpianus  49 ad ed.
<p>
Qui semel noluit bonorum possessionem petere, perdidit ius eius, etsi tempora largiantur: ubi enim noluit, iam coepit ad alios pertinere bonorum possessio aut fiscum invitare.
</p>

<p>
Dig. 38.9.1.7
<p>
Ulpianus  49 ad ed.
<p>
Decretalis bonorum possessio an repudiari possit, videamus. et quidem diebus finiri potest: sed repudiari eam non posse verius est, quia nondum delata est, nisi cum fuerit decreta: rursum posteaquam decreta est, sera repudiatio est, quia quod adquisitum est repudiari non potest.
</p>

<p>
Dig. 38.9.1.8
<p>
Ulpianus  49 ad ed.
<p>
Si intra centensimum diem mortuus sit prior, statim sequens admitti potest.
</p>

<p>
Dig. 38.9.1.9
<p>
Ulpianus  49 ad ed.
<p>
Quod dicimus " intra dies centum bonorum possessionem peti posse", ita intellegendum est, ut et ipso die centensimo bonorum possessio peti possit, quemadmodum intra kalendas etiam ipsae kalendae sunt. idem est et si " in diebus centum" dicatur.
</p>

<p>
Dig. 38.9.1.10
<p>
Ulpianus  49 ad ed.
<p>
Quibus ex edicto bonorum possessio dari potest, si quis eorum aut dari sibi noluerit aut in diebus statutis non admiserit, tunc ceteris bonorum possessio perinde competit, ac si prior ex eo numero non fuerit.
</p>

<p>
Dig. 38.9.1.11
<p>
Ulpianus  49 ad ed.
<p>
Sed videndum est, an inter ceteros ipse quoque qui exclusus est admittatur. ut puta filius est in potestate: delata est ei bonorum possessio ex prima parte, unde liberis defertur: exclusus est tempore aut repudiatione: ceteris defertur: sed ipse sibi succedat ex hac successoria parte? et magis est, ut succedat, ut unde legitimi possit petere et post hos suo ordine ex illa parte, unde proximi cognati vocantur. et hoc iure utimur, ut admittatur: poterit igitur ex sequenti parte succedere ipse sibi. item hoc dici poterit et in secundum tabulas bonorum possessione, ut, si secundum tabulas non petierit bonorum possessionem is qui potuit et ab intestato succedere, ipse sibi succedat.
</p>

<p>
Dig. 38.9.1.12
<p>
Ulpianus  49 ad ed.
<p>
Largius tempus parentibus liberisque petendae bonorum possessionis tribuitur, in honorem sanguinis videlicet, quia artandi non erant, qui paene ad propria bona veniunt. ideoque placuit eis praestitui annum, scilicet ita moderate, ut neque ipsi urguerentur ad bonorum possessionis petitionem neque bona diu iacerent. sane nonnumquam urguentibus creditoribus interrogandi sunt in iure, an sibi bonorum possessionem admittant, ut, si repudiare se dicant, sciant creditores, quid sibi agendum esset: si deliberare se adhuc dicant, praecipitandi non sunt.
</p>

<p>
Dig. 38.9.1.13
<p>
Ulpianus  49 ad ed.
<p>
Si quis autem a patre suo impuberi filio sit substitutus, non intra annum, sed intra diem centensimum bonorum possessionem petere poterit.
</p>

<p>
Dig. 38.9.1.14
<p>
Ulpianus  49 ad ed.
<p>
Non solum autem cum suo nomine veniunt liberi parentesque, hoc eis tribuitur, verum etiam si servus eius, qui ex liberis patentibusque est, heres institutus est, intra annum competit bonorum possessio: persona enim ea est, quae meruit hoc beneficium, quae petat.
</p>

<p>
Dig. 38.9.1.15
<p>
Ulpianus  49 ad ed.
<p>
Sed et si pater emancipati filii bonorum possessionem contra tabulas accipere velit, anni tempus ei competere constat.
</p>

<p>
Dig. 38.9.1.16
<p>
Ulpianus  49 ad ed.
<p>
Et generaliter ait iulianus ex omnibus causis liberis parentibusque intra annum bonorum possessionem competere.
</p>

<p>
Dig. 38.9.2
<p>
Papinianus  6 resp.
<p>
Inferioris gradus cognatus beneficium edicti successorii non habuit, cum prior ex propria parte possessionem accepisset: nec ad rem pertinuit, quod abstinendi facultatem ob auxilium aetatis prior cognatus acceperat. igitur fisco vacantia bona recte deferri placuit.
</p>

<p class=shortborder></p>

<p>
<b>Dig. 38.10.0. De gradibus et adfinibus et nominibus eorum.</b>
</p>

<p>
Dig. 38.10.1pr.
<p>
Gaius  8 ad ed. provinc.
<p>
Gradus cognationis alii superioris ordinis sunt, alii inferioris, alii ex transverso sive a latere. superioris ordinis sunt parentes. inferioris liberi. ex transverso sive a latere fratres et sorores liberique eorum.
</p>

<p>
Dig. 38.10.1.1
<p>
Gaius  8 ad ed. provinc.
<p>
Sed superior quidem et inferior cognatio a primo gradu incipit, ex transverso sive a latere nullus est primus gradus et ideo incipit a secundo. itaque in primo gradu cognationis superioris quidem et inferioris ordinis cognati possunt concurrere, ex transverso vero numquam eo gradu quisquam concurrere potest. at in secundo et tertio et deinceps in ceteris possunt etiam ex transverso quidam concurrere et cum superioris ordinis cognatis.
</p>

<p>
Dig. 38.10.1.2
<p>
Gaius  8 ad ed. provinc.
<p>
Sed admonendi sumus, si quando de hereditate vel bonorum possessione quaeramus, non semper eos, qui eiusdem gradus sint, concurrere.
</p>

<p>
Dig. 38.10.1.3
<p>
Gaius  8 ad ed. provinc.
<p>
Primo gradu sunt supra pater mater. infra filius filia.
</p>

<p>
Dig. 38.10.1.4
<p>
Gaius  8 ad ed. provinc.
<p>
Secundo gradu sunt supra avus avia. infra nepos neptis. ex transverso frater soror.
</p>

<p>
Dig. 38.10.1.5
<p>
Gaius  8 ad ed. provinc.
<p>
Tertio gradu sunt supra proavus proavia. infra pronepos proneptis. ex transverso fratris sororisque filius filia: et convenienter patruus amita, avunculus matertera.
</p>

<p>
Dig. 38.10.1.6
<p>
Gaius  8 ad ed. provinc.
<p>
Quarto gradu sunt supra abavus abavia. infra abnepos abneptis. ex transverso fratris sororisque nepos neptis: et convenienter patruus magnus amita magna ( id est avi frater et soror), avunculus magnus matertera magna ( id est aviae frater et soror): item fratres patrueles sorores patrueles ( id est qui quaeve ex duobus fratribus progenerantur), item consobrini consobrinaeque ( id est qui quaeve ex duabus sororibus nascuntur, quasi consororini), item amitini amitinae ( id est qui quaeve ex fratre et sorore propagantur). sed fere vulgus omnes istos communi appellatione consobrinos vocant.
</p>

<p>
Dig. 38.10.1.7
<p>
Gaius  8 ad ed. provinc.
<p>
Quinto gradu sunt supra atavus atavia. infra adnepos adneptis. ex transverso fratris et sororis pronepos proneptis: et convenienter propatruus et proamita ( id est proavi frater et soror), proavunculus et promatertera ( id est proaviae frater et soror): item fratris patruelis sororis patruelis filius filia, et similiter consobrini consobrinae, item amitini amitinae filius filia: propior sobrino propior sobrina ( isti sunt patrui magni amitae magnae, avunculi magni materterae magnae filius filia),
</p>

<p>
Dig. 38.10.2
<p>
Ulpianus  46 ad ed.
<p>
Hoc est patris eius, de cuius cognatione quaeritur, consobrinus consobrina sive frater patruelis.
</p>

<p>
Dig. 38.10.3pr.
<p>
Gaius  8 ad ed. provinc.
<p>
Sexto gradu sunt supra triavus triavia. infra trinepos trineptis. ex transverso fratris et sororis abnepos abneptis: et convenienter abpatruus abamita ( id est abavi frater et soror), abavunculus abmatertera ( id est abaviae frater et soror): item patrui magni amitae magnae, avunculi magni materterae magnae nepos neptis: item fratris patruelis sororis patruelis, consobrini consobrinae, amitini amitinae nepos neptis: propatrui proamitae, proavunculi promaterterae filius filia. item qui ex fratribus patruelibus aut consobrinis aut amitinis undique propagantur, quae proprie sobrini vocantur.
</p>

<p>
Dig. 38.10.3.1
<p>
Gaius  8 ad ed. provinc.
<p>
In septimo gradu quam multae esse possint personae, ex his quae diximus satis apparet.
</p>

<p>
Dig. 38.10.3.2
<p>
Gaius  8 ad ed. provinc.
<p>
Admonendi tamen sumus parentium liberorumque personas semper duplari: avum enim et aviam tam maternos quam paternos intellegemus, item nepotes neptesque tam ex filio quam ex filia: quam rationem scilicet in omnibus deinceps gradibus supra infraque sequemur.
</p>

<p>
Dig. 38.10.4pr.
<p>
Modestinus  12 pand.
<p>
Non facile autem, quod ad nostrum ius attinet, cum de naturale cognatione quaeritur, septimum gradum quis excedit, quatenus ultra eum fere gradum rerum natura cognatorum vitam consistere non patitur.
</p>

<p>
Dig. 38.10.4.1
<p>
Modestinus  12 pand.
<p>
Cognati ab eo dici putantur, quod quasi una communiterve nati vel ab eodem orti progenitive sint.
</p>

<p>
Dig. 38.10.4.2
<p>
Modestinus  12 pand.
<p>
Cognationis substantia bifariam apud romanos intellegitur: nam quaedam cognationes iure civili, quaedam naturali conectuntur, nonnumquam utroque iure concurrente et naturali et civili copulatur cognatio. et quidem naturalis cognatio per se sine civili cognatione intellegitur quae per feminas descendit, quae vulgo liberos peperit. civilis autem per se, quae etiam legitima dicitur, sine iure naturali cognatio consistit per adoptionem. utroque iure consistit cognatio, cum iustis nuptiis contractis copulatur. sed naturalis quidem cognatio hoc ipso nomine appellatur: civilis autem cognatio licet ipsa quoque per se plenissime hoc nomine vocetur, proprie tamen adgnatio vocatur, videlicet quae per mares contingit.
</p>

<p>
Dig. 38.10.4.3
<p>
Modestinus  12 pand.
<p>
Sed quoniam quaedam iura inter adfines quoque versantur, non alienum est hoc loco de adfinibus quoque breviter disserere. adfines sunt viri et uxoris cognati, dicti ab eo, quod duae cognationes, quae diversae inter se sunt, per nuptias copulantur et altera ad alterius cognationis finem accedit: namque coniugendae adfinitatis causa fit ex nuptiis.
</p>

<p>
Dig. 38.10.4.4
<p>
Modestinus  12 pand.
<p>
Nomina vero eorum haec sunt: socer socrus, gener nurus, noverca vitricus, privignus privigna.
</p>

<p>
Dig. 38.10.4.5
<p>
Modestinus  12 pand.
<p>
Gradus autem adfinitati nulli sunt.
</p>

<p>
Dig. 38.10.4.6
<p>
Modestinus  12 pand.
<p>
Et quidem viri pater uxorisque socer, mater autem eorum socrus appellatur, cum apud graecos proprie viri pater  hekuros, mater vero  hekura vocitetur, uxoris autem pater  penveros et mater  penvera vocatur. filii autem uxor nurus, filiae vero vir gener appellatur. uxor liberis ex alia uxore natis noverca dicitur, matris vir ex alio viro natis vitricus appellatur: eorum uterque natos aliunde privignos privignasque vocant. potest etiam sic definiri. socer est uxoris meae pater, ego illius sum gener: socer magnus dicitur uxoris meae avus, ego illius sum progener: et retro pater meus uxoris meae socer est, haec illi nurus: et avus meus uxoris meae socer magnus est, illa illi pronurus. item prosocrus mihi uxoris meae avia est, ego illius sum progener: et retro mater mea uxoris meae socrus est, illa huic nurus: et avia mea uxoris meae socrus magna est et uxor mea illi pronurus est. privignus est uxoris meae filius ex alio viro natus, ego illi sum vitricus: et in contrarium uxor mea liberis, quos ex alia uxore habeo, noverca dicitur, liberi mei illi privigni. viri frater levir. is apud graecos  dayr appellatur, ut est apud homerum relatum: sic enim helena ad hectorem dicit:  daer emeio kunos kakomyxanou okruoessys. viri soror glos dicitur, apud graecos  galws. duorum fratrum uxores ianitrices dicuntur, apud graecos  einateres. quod uno versu idem homerus significat:  ye tines galown y einaterwn eupeplwn.
</p>

<p>
Dig. 38.10.4.7
<p>
Modestinus  12 pand.
<p>
Hos itaque inter se, quod adfinitatis causa parentium liberorumque loco habentur, matrimonio copulari nefas est.
</p>

<p>
Dig. 38.10.4.8
<p>
Modestinus  12 pand.
<p>
Sciendum est neque cognationem neque adfinitatem esse posse, nisi nuptiae non interdictae sint, ex quibus adfinitas coniungitur.
</p>

<p>
Dig. 38.10.4.9
<p>
Modestinus  12 pand.
<p>
Libertini libertinaeque inter se adfines esse possunt.
</p>

<p>
Dig. 38.10.4.10
<p>
Modestinus  12 pand.
<p>
In adoptionem datus aut emancipatus quascumque cognationes adfinitatesque habuit, retinet, adgnationis iura perdit. sed in eam familiam, ad quam per adoptionem venit, nemo est illi cognatus praeter patrem eosve, quibus adgnascitur: adfinis autem ei omnino in ea familia nemo est.
</p>

<p>
Dig. 38.10.4.11
<p>
Modestinus  12 pand.
<p>
Is cui aqua et igni interdictum est aut aliquo modo capite deminutus est ita, ut libertatem et civitatem amitteret, et cognationes et adfinitates omnes, quas ante habuit, amittit.
</p>

<p>
Dig. 38.10.5
<p>
Paulus  6 ad plaut.
<p>
Si filium naturalem emancipavero et alium adoptavero, non esse eos fratres: si filio meo mortuo titium adoptavero, videri eum defuncti fratrem fuisse arrianus ait.
</p>

<p>
Dig. 38.10.6pr.
<p>
Ulpianus  5 ad l. iul. et pap.
<p>
Labeo scribit nepotis ex filia mea nati uxorem nurum mihi esse.
</p>

<p>
Dig. 38.10.6.1
<p>
Ulpianus  5 ad l. iul. et pap.
<p>
Generi et nurus appellatione sponsus quoque et sponsa continetur: item socri et socrus appellatione sponsorum parentes contineri videntur.
</p>

<p>
Dig. 38.10.7
<p>
Scaevola  4 reg.
<p>
Privignus etiam is est, qui volgo conceptus ex ea natus est quae postea mihi nupsit, aeque et is qui, cum in concubinatu erat mater eius, natus ex ea est eaque postea alii nupta sit.
</p>

<p>
Dig. 38.10.8
<p>
Pomponius  1 enchir.
<p>
Servius recte dicebat socri et socrus et generi et nurus appellationem etiam ex sponsalibus adquiri.
</p>

<p>
Dig. 38.10.9
<p>
Paulus  4 sent.
<p>
Stemmata cognationum directo limite in duas lineas separantur, quarum altera superior, altera inferior: ex superiore autem et secundo gradu transversae lineae pendent, quas omnes latiore tractatu habito in librum singularem conteximus.
</p>

<p>
Dig. 38.10.10pr.
<p>
Paulus  l.S. de grad. et adfin.
<p>
Iuris consultus cognatorum gradus et adfinium nosse debet, quia legibus hereditates et tutelae ad proximum quemque adgnatum redire consuerunt: sed et edicto praetor proximo cuique cognato dat bonorum possessionem: praeterea lege iudiciorum publicorum contra adfines et cognatos testimonium inviti dicere non cogimur.
</p>

<p>
Dig. 38.10.10.1
<p>
Paulus  l.S. de grad. et adfin.
<p>
Nomen cognationis a graeca voce dictum videtur:  suggeneis enim illi vocant, quos nos cognatos appellamus.
</p>

<p>
Dig. 38.10.10.2
<p>
Paulus  l.S. de grad. et adfin.
<p>
Cognati sunt et quos adgnatos lex duodecim tabularum appellat, sed hi sunt per patrem cognati ex eadem familia: qui autem per feminas coniunguntur, cognati tantum nominantur.
</p>

<p>
Dig. 38.10.10.3
<p>
Paulus  l.S. de grad. et adfin.
<p>
Proximiores ex adgnatis sui dicuntur.
</p>

<p>
Dig. 38.10.10.4
<p>
Paulus  l.S. de grad. et adfin.
<p>
Inter adgnatos igitur et cognatos hoc interest quod inter genus et speciem: nam qui est adgnatus, et cognatus est, non utique autem qui cognatus est, et adgnatus est: alterum enim civile, alterum naturale nomen est.
</p>

<p>
Dig. 38.10.10.5
<p>
Paulus  l.S. de grad. et adfin.
<p>
Non parcimus his nominibus, id est cognatorum, etiam in servis: itaque parentes et filios fratresque etiam servorum dicimus: sed ad leges serviles cognationes non pertinent.
</p>

<p>
Dig. 38.10.10.6
<p>
Paulus  l.S. de grad. et adfin.
<p>
Cognationis origo et per feminas solas contingit: frater enim est et qui ex eadem matre tantum natus est: nam qui eundem patrem habent, licet diversas matres, etiam adgnati sunt.
</p>

<p>
Dig. 38.10.10.7
<p>
Paulus  l.S. de grad. et adfin.
<p>
Parentes usque ad tritavum apud romanos proprio vocabulo nominantur: ulteriores qui non habent speciale nomen maiores appellantur: item liberi usque ad trinepotem: ultra hos posteriores vocantur.
</p>

<p>
Dig. 38.10.10.8
<p>
Paulus  l.S. de grad. et adfin.
<p>
Sunt et ex lateribus cognati, ut fratres sororesque et ex his prognati: item patrui amitae et avunculi et materterae.
</p>

<p>
Dig. 38.10.10.9
<p>
Paulus  l.S. de grad. et adfin.
<p>
Nam quotiens quaeritur, quanto gradu quaeque persona sit, ab eo incipiendum est cuius de cognatione quaerimus: et si ex inferioribus aut superioribus gradibus est, recta linea susum versum vel deorsum tendentium facile inveniemus gradus, si per singulos gradus proximum quemque numeramus: nam qui ei, qui mihi proximo gradu est, proximus est, secundo gradu est mihi: similiter enim accedentibus singulis crescit numerus. idem faciendum in transversis gradibus: sic frater secundo gradu est, quoniam patris vel matris persona, per quos coniungitur, prior numeratur.
</p>

<p>
Dig. 38.10.10.10
<p>
Paulus  l.S. de grad. et adfin.
<p>
Gradus autem dicti sunt a similitudine scalarum locorumve proclivium, quos ita ingredimur, ut a proximo in proximum, id est in eum, qui quasi ex eo nascitur, transeamus.
</p>

<p>
Dig. 38.10.10.11
<p>
Paulus  l.S. de grad. et adfin.
<p>
Nunc singulos gradus numeramus.
</p>

<p>
Dig. 38.10.10.12
<p>
Paulus  l.S. de grad. et adfin.
<p>
Primo gradu cognationis sunt susum versum duo pater et mater. deorsum versum duo filius et filia: qui tamen et plures esse possunt.
</p>

<p>
Dig. 38.10.10.13
<p>
Paulus  l.S. de grad. et adfin.
<p>
Secundo gradu duodecim personae continentur hae. avus, hoc est patris et matris pater. item avia, similiter tam paterna quam materna. frater quoque per utrumque parentem accipitur, id est aut per matrem tantum aut per patrem aut per utrumque, id est ex utroque parente eodem. sed hic numerum non auget, quod nihil differt hic ab eo, qui eundem patrem habet tantum, nisi quod is eosdem cognatos tam paternos quam maternos habet: et ideo evenire solet in his, qui diversis parentibus nati sunt, ut qui meo fratri frater sit meus cognatus non sit. pone me fratrem habere ex eodem tantum patre, illum habere ex eadem matre: illi inter se fratres sunt, mihi alter cognatus non est. soror similiter numeratur ut frater. nepos quoque dupliciter intellegitur ex filio vel filia natus. idem est et in nepte.
</p>

<p>
Dig. 38.10.10.14
<p>
Paulus  l.S. de grad. et adfin.
<p>
Tertio gradu personae continentur triginta duo. proavus, qui quadrifariter intellegitur: est enim avi paterni aut materni pater, item aviae paternae aut aviae maternae pater. proavia quoque quattuor personas complectitur: est enim aut avi paterni aut aviae paternae mater, item avi materni et similiter aviae maternae mater. patruus, is autem est patris frater et ipse dupliciter intellegendus est ex patre vel matre. avia paterna mea nupsit patri tuo, peperit te, aut avia paterna tua nupsit patri meo, peperit me: ego tibi patruus sum et tu mihi. id evenit, si mulieres altera alterius filio nupserit: nam qui ex his masculi nati fuerint, invicem patrui sunt, quae feminae, invicem amitae, item masculi feminis similiter patrui, feminae illis amitae. si vir et mulier ille filiam eius duxerit, illa filio eius nupserit: qui ex patre adulescentis nati erunt, ex matre puellae natos fratris filios, illi eos patruos et amitas appellabunt. avunculus est matris frater eadem significatione, qua in patruo diximus contigit. si duo viri alter alterius filiam duxerint, qui ex his masculi nati fuerint, invicem avunculi, quae feminae, invicem materterae erunt, et eadem ratione masculi puellis avunculi et illae illis erunt materterae. amita est patris soror sicut supra accipiendi. matertera est matris soror similiter ut supra. illud notandum est non, quemadmodum patris matrisque fratres et sorores patrui amitae, avunculi materterae dicuntur, ita fratris sororisque filios filias nomen speciale cognationis habere, sed ita demonstrari fratris sororisque filios filias: quod quidem et in aliis accidere ex posterioribus apparebit. pronepos quoque et proneptis quadrifariter intelleguntur: aut enim ex nepote ex filio aut ex nepote ex filia descendunt, aut ex nepte ex filio aut ex nepte ex filia propagantur.
</p>

<p>
Dig. 38.10.10.15
<p>
Paulus  l.S. de grad. et adfin.
<p>
Quarto gradu personae continentur octoginta. abavus, cuius intellectus in octo personas porrigitur: est enim proavi paterni aut materni pater, quos singulos duplici modo intellegendos diximus, aut proaviae paternae aut maternae pater, quae et ipsae singulae dupliciter accipiuntur. abavia: et haec octies numeratur: est enim proavi paterni aut materni, item proaviae paternae aut maternae mater. patruus magnus est frater avi: qui avus, item frater cum duobus modis intelleguntur, quattuor personas hoc nomen amplectitur, ut sit avi paterni vel materni frater, qui vel eodem patre, id est proavo, vel tantum matre eadem, id est proavia natus est: qui autem mihi patruus magnus est, is patri meo vel matri meae patruus est. amita magna est avi soror: avus autem, item soror, ut supra diximus, dupliciter intelleguntur et ideo hic quoque quattuor personas intellegimus: similiter quae patris mei vel matris meae amita est, mihi erit amita magna. avunculus magnus est aviae frater: quattuor personae huic nomini eadem ratione subiectae sunt mihique is est avunculus magnus, qui patri meo vel matri meae avunculus est. matertera magna est aviae soror: quattuor modis et haec ob eandem causam intellegitur: ea, quae patri meo vel matri meae matertera est, mihi matertera magna vocatur. eodem gradu sunt et illi qui vocantur fratres patrueles, item sorores patrueles, amitini amitinae, consobrini consobrinae: hi autem sunt, qui ex fratribus vel sororibus nascuntur. quos quidam ita distinxerunt, ut eos quidem, qui ex fratribus nati sunt, fratres patrueles, item eas, quae ex fratribus natae sunt, sorores patrueles: ex fratre autem et sorore amitinos amitinas: eos vero et eas, qui quaeve ex sororibus nati nataeve sunt, consobrinos consobrinas quasi consororinos: sed plerique hos omnes consobrinos vocant, sicut trebatius. sub hac appellatione nominum personae cadunt sedecim hae. patrui filius, item filia bifariam sicut supra numerantur ( nam patris mei frater esse potest vel ex patre solo vel etiam ex matre sola): amitae filius, item filia: avunculi filius, item filia: materterae filius, item filia, amita avunculo matertera acceptis duplici intellectu secundum eandem rationem. fratris sororisque nepos ac neptis eodem gradu sunt: sed et frater, item soror, neposve et neptis dupliciter accepti continebunt personas sedecim sic. fratris eodem patre nati nepos ex filio nepos ex filia fratris eadem matre, alio patre nati nepos ex filio nepos ex filia fratris eodem patre nati neptis ex filio neptis ex filia fratris alio patre eadem matre nati neptis ex filio neptis ex filia eademque causa octo personae efficient, ut aliae octo accedunt ex sorore natorum nepotes neptesque et similiter numerantur a nobis. fratris autem mei nepos neptisque me patruum magnum appellant: sororum fratrumque meorum nepotes neptesque, item mei inter se consobrini sunt. abnepos, abneptis: hi sunt pronepotis proneptis filius filia, nepotis neptisve nepos neptis, filii filiaeve pronepos proneptis, nepote vel ex filio nato vel ex filia, nepte vel ex filio nata vel ex filia acceptis, ut ad singulas personas gradu descendamus sic. filius nepos pronepos abnepos filius nepos pronepos abneptis filius nepos proneptis abnepos filius nepos proneptis abneptis filius neptis pronepos abnepos filius neptis pronepos abneptis filius neptis proneptis abnepos filius neptis proneptis abneptis similiter hae personae enumerabuntur proposita filia et sic fient sedecim.
</p>

<p>
Dig. 38.10.10.16
<p>
Paulus  l.S. de grad. et adfin.
<p>
Quinto gradu personae continentur centum octaginta quattuor. atavus scilicet et atavia: atavus est abavi vel abaviae pater, proavi vel proaviae avus, avi aviaeque proavus, patris vel matris abavus: huius appellatio personas complectitur sedecim, enumeratione facta tam per mares quam per feminas, ut sic ad singulas perveniamus. pater avus proavus abavus atavus pater avus proavus abavia atavus pater avus proavia abavus atavus pater avus proavia abavia atavus pater avia proavus abavus atavus pater avia proavus abavia atavus pater avia proavia abavus atavus pater avia proavia abavia atavus similiter matris persona proposita enumeratio fiet. atavia totidem personas continet eadem ratione numeratas, id est sedecim. patruus maior est proavi frater, patris vel matris patruus magnus: sub hoc nomine erunt personae octo et sic enumerabuntur: pater avus proavus abavus frater proavi pater avus proavus abavia frater proavi pater avia proavus abavus frater proavi pater avia proavus abavia frater proavi totidem erunt matris persona et proavo eius propositis. ideo autem fratrem proavi enumerantes ante abavum ponimus, quod, ut supra significavimus, non aliter pervenietur ad eum de quo quaeritur, nisi per eos transitum erit, ex quibus nascitur. avunculus maior: is est proaviae frater, patris vel matris avunculus magnus: eadem denumeratione hic quoque octo personas computabimus, hoc tantum immutato, ut is frater proaviae ponatur. amita maior: ea est proavi soror, patris vel matris amita magna: quod ad numerum et expositionem personarum eadem erunt immutato hoc, ut proavi soror ad extremum ponatur. matertera maior: haec est soror proaviae, patris vel matris matertera magna: numerus personarum idem est, ut in novissimo ponatur proaviae soror. hos omnes a patruo maiore quos rettulimus quidam appellant ita: propatruus proavunculus, proamita promatertera: quos tamen ego ita nomino, illi contra fratris vel sororis pronepotem me demonstrant. patrui magni filius filia: hi sunt avi fratris filius filia, proavi aut proaviae nepos neptis ex filio, patris vel matris consobrinus consobrina: octo personas et hic computabimus, quod avus et frater, ut iam dictum est, dupliciter accipiuntur et ideo patrui magni filius quattuor implet, totidem filia. amitae magnae filius filia: hi sunt avi sororis filius filia, proavi proaviae nepos neptis ex filia, patris vel matris consobrinus consobrina: numerus personarum idem qui supra. avunculi magni filius filia: hi sunt aviae fratris filius filia, proavi aut proaviae nepos neptis ex filio, patris vel matris consobrinus aut consobrina: numerus idem. materterae magnae filius filia: hi sunt aviae sororis filius filia, proavi proaviae nepos neptis ex filia, patris vel matris consobrinus consobrina: computatio eadem. personae quas enumeravimus a patrui magni filio ei, de cuius cognatione quaeritur, propius sobrinis vocantur: nam, ut massurius ait, quem quis appellat propiorem sobrino, qui est patris matrisve consobrinus aut consobrina, ab eo consobrini consobrinaeve filius filia nominatur. patrui nepos neptis: hi sunt avi paterni vel aviae paternae pronepos proneptis ex nepote vel ex nepte filio natis, consobrini consobrinae filius filia: octo personas continebunt, quattuor nepos, quattuor neptis, quia et patruus dupliciter accipitur et nepos vel neptis sub singulis patruorum personis duplicatur. amitae nepos vel neptis: hi sunt avi paterni vel aviae paternae pronepos proneptis ex nepote vel nepte filia natis, consobrini consobrinae filius filia: numerus idem est. avunculi nepos neptis: hi sunt avi materni vel aviae maternae pronepos proneptis: cetera eadem, quae in patrui nepote vel nepte. his omnibus, quos a patrui nepote proposuimus, is, de cuius cognatione quaeritur, propius sobrino est: nam patris vel matris eorum consobrinus est. fratris pronepos proneptis: continebunt hi personas sedecim fratre dupliciter et pronepote et pronepte singulis quadrifariam, ut supra demonstravimus, acceptis. sororis pronepos proneptis similiter sedecim personas continent. adnepos adneptis: hi sunt abnepotis vel abneptis filius filia, pronepotis vel proneptis nepos neptis, nepotis vel neptis pronepos proneptis, filii vel filiae abnepos abneptis: numerabuntur sub hac appellatione triginta duo personae, quia abnepos sedecim habet et totidem abneptis.
</p>

<p>
Dig. 38.10.10.17
<p>
Paulus  l.S. de grad. et adfin.
<p>
Sexto gradu continentur personae quadringentae quadraginta octo hae. tritavus: est autem tritavus patris et matris atavus, avi vel aviae abavus, proavi proaviae proavus, abavi vel abaviae avus, atavi vel ataviae pater, dictus quasi tertius avus: personas autem complectitur triginta duo: geminetur enim necesse est numerus, qui in atavo fuit immutatione per singulas personas propter ataviam facta, ut sedecies tritavus intellegatur atavi pater et totiens ataviae. tritavia similiter numerata faciet personas triginta duo. patruus maximus: is est abavi frater, atavi et ataviae filius, patris vel matris patruus maior: personas continebit sedecim sic. pater avus proavus abavus atavus abavi frater pater avus proavus abavus atavia frater abavi pater avus proavia abavus atavus frater abavi pater avus proavia abavus atavia frater abavi pater avia proavus abavus atavus frater abavi pater avia proavus abavus atavia frater abavi pater avia proavia abavus atavus frater abavi pater avia proavia abavus atavia frater abavi totidem erunt matris appellatione proposita. avunculus maximus: is est abaviae frater, patris vel matris avunculus maior: et numerus idem et personarum expositio eadem quae supra hoc dumtaxat immutato, ut pro abavi fratre abaviae fratrem ponas. amita maxima: ea est abavi soror, patris vel matris amita maior: cetera ut in patruo maximo immutato hoc tantum, ut ubi est abavi frater ponatur abavi soror. matertera maxima: ea est abaviae soror, patris vel matris matertera maior: cetera ut supra ad extremum dumtaxat pro abaviae fratre proposita abaviae sorore. hos omnes, quos a patruo maximo posuimus, quidam his nominibus designant: abpatruus abavunculus, abamita abmatertera: itaque et nos indifferenter hos ponemus. quos ego autem appello abpatruos abavunculos, abamitas abmaterteras, illi me demonstrant fratris sororisque abnepotem. patrui maioris filius filia: hi sunt proavi fratris filius filia, abavi abaviae per proavum nepos neptis ex filio: personae sub hoc erunt sedecim, enumeratione sic ducta ut in quinto gradu, cum patruum maiorem demonstraremus, fecimus, adiecto dumtaxat filio filia, quia filius patrui maioris totidem necesse est personas complectatur, quot patruus maior, id est octo. totidem ex filiae persona computatis is numerus efficietur, quem supra posuimus. amitae maioris filius filia: hi sunt proavi sororis filius filia, abavi abaviae per proavum nepos neptis ex filia: et hic eadem ratione personas dinumerabimus totidem. avunculi maioris filius filia: hi sunt proaviae fratris filius filia, abavi abaviae per proaviam nepos neptis ex filio. eadem hic dinumeratio facienda est, quae in patrui maioris filio filia. materterae maioris filius filia: hi sunt proaviae sororis filius filia, abavi abaviaeve per proaviam nepos neptis ex filia: circa numerum personarum et expositionem ut supra. hi omnes, quos proposuimus a patrui maioris filio, avo aviaeve ^ aviae^ eius, de cuius cognatione quaeritur, fratribus et sororibus eorum consobrini consobrinaeve sunt: at patri matrique eiusdem fratribusque et sororibus utrius eorum propius sobrinis. patrui magni nepos vel neptis, amitae magnae nepos vel neptis, avunculi magni nepos vel neptis, materterae magnae nepos vel neptis: haec singula nomina continent personas sexaginta quattuor: nam cum patrui magni verbi gratia persona quadrifariam intellegatur, nepotis bifariam, geminatur is numerus nepote dumtaxat adnumerato et quadruplatur is qui geminatus erat: duplicatur etiam nepte computata. et tantum unius denumerationem proponimus exempli gratia: pater avus proavus frater avi qui est patruus magnus filius eius nepos eiusdem ex filio item neptis pater avus proavia frater avi qui est patruus magnus filius eius nepos eiusdem ex filio item neptis pater avus proavus frater avi qui est patruus magnus filia eius nepos eiusdem ex filia item neptis pater avus proavia frater avi qui est patruus magnus filia eius nepos eiusdem ex filia item neptis totidem et eadem ratione exponuntur matris nomine anteposito, id est ut avi materni fratris nepotes et neptes computemus. item in amita magna, id est avi sororis, nepotes neptesque enumerabimus: idemque in avunculo magno, id est aviae fratris: eadem ratione in materterae magnae, id est aviae sororis: ex quibus universus numerus completur sexaginta quattuor. hi omnes proavi aut proaviae eius, de cuius cognatione quaeritur, pronepotes et proneptes, eiusdem avi aviaeve fratris sororisve nepotes neptesve: et contra horum eiusdem avus avia patruus magnus amita magna, avunculus magnus matertera magna: erunt autem pater materve eiusdem fratresque et sorores utrius eorum propii ^ proprii^ sobrini: ipse his sobrinus est et invicem huic illi sobrini. patrui pronepos patrui proneptis: continent personas octo: nam utriusque sexus fiunt sedecim sic: pater avus patruus filius patrui nepos eiusdem ex filio pronepos eiusdem ex nepote filio nato item proneptis pater avia patruus filius patrui nepos eiusdem ex filio pronepos ex nepote filio nato item proneptis pater avus patruus filia patrui nepos eiusdem ex filia pronepos ex nepote filia nato et proneptis pater avia patruus filia patrui nepos eius ex filia pronepos ex nepote filia nato item proneptis pater avus patruus filius patrui neptis eiusdem ex filio pronepos ex nepte filio nata item proneptis pater avia patruus filius patrui neptis eiusdem ex filio pronepos ex nepte filio nata item proneptis pater avus patruus filia patrui neptis eiusdem ex filia pronepos ex nepte filia nata item proneptis pater avia patruus filia patrui neptis eiusdem ex filia pronepos ex nepte filia nata item proneptis amitae pronepos proneptis: totidem personas eadem ratione et is continet, tantum pro patruo amita sumpta. item avunculi pronepos proneptis, item pro patruo avunculo posito. materterae pronepos proneptis: et hic ubi patruus positus est, matertera enumerata eundem numerum personarum inveniemus. hi omnes eius, de cuius cognatione quaeritur, consobrinorum nepotes neptesve sunt. fratris sororisque abnepos abneptis: efficiunt personas sexaginta quattuor, ut ex supra scriptis apparere potest. trinepos trineptis: hi sunt filii filiaeve adnepos adneptis, nepotis neptis abnepos abneptis, pronepotis proneptisve pronepos proneptis, abnepotis abneptisve nepos neptisve, adnepotis adneptis filius filia. hae appellationes demonstrant personas sexaginta quattuor, nam triginta duo trinepos complet, totidem trineptis. ab nepote enim numerus quadruplatus in se efficit triginta duo, ipso nepote duas significante, pronepote quattuor, abnepote octo, adnepote sedecim: his accedunt trinepos trineptis, una ex adnepote nati, altera ex adnepte. per singulos autem gradus ideo geminatio fit, quia maribus adiciuntur feminae, ex quibus proximus quisque progenitur, et numerabuntur sic: filius nepos pronepos abnepos adnepos trinepos item trineptis filia nepos pronepos abnepos adnepos trinepos item trineptis filius neptis pronepos abnepos adnepos trinepos item trineptis filia neptis pronepos abnepos adnepos trinepos item trineptis filius nepos proneptis abnepos adnepos trinepos item trineptis filia nepos proneptis abnepos adnepos trinepos item trineptis filius neptis proneptis abnepos adnepos trinepos item trineptis filia neptis proneptis abnepos adnepos trinepos item trineptis filius nepos pronepos adneptis adnepos trinepos item trineptis filia nepos pronepos abneptis adnepos trinepos item trineptis filius nepos proneptis abneptis adnepos trinepos item trineptis filia nepos proneptis abneptis adnepos trinepos item trineptis filius neptis pronepos abneptis adnepos trinepos item trineptis filia neptis pronepos abneptis adnepos trinepos item trineptis filius neptis proneptis abneptis adnepos trinepos item trineptis filia neptis proneptis abneptis atnepos trinepos item trineptis filius nepos pronepos abnepos adneptis trinepos item trineptis filia nepos pronepos abnepos adneptis trinepos item trineptis filius neptis pronepos abnepos adneptis trinepos item trineptis filia neptis pronepos abnepos adneptis trinepos item trineptis filius nepos proneptis abnepos adneptis trinepos item trineptis filia nepos proneptis abnepos adneptis trinepos item trineptis filius neptis proneptis abnepos adneptis trinepos item trineptis filia neptis proneptis abnepos adneptis trinepos item trineptis filius nepos pronepos abneptis adneptis trinepos item trineptis filia nepos pronepos abneptis adneptis trinepos item trineptis filius nepos proneptis abneptis adneptis trinepos item trineptis filia nepos proneptis abneptis adneptis trinepos item trineptis filius neptis pronepos abneptis atneptis trinepos item trineptis filia neptis pronepos abneptis atneptis trinepos item trineptis filius neptis proneptis abneptis atneptis trinepos item trineptis filia neptis proneptis abneptis atneptis trinepos item trineptis.
</p>

<p>
Dig. 38.10.10.18
<p>
Paulus  l.S. de grad. et adfin.
<p>
Septimo gradu personae continentur mille viginti quattuor hae: tritavi itemque tritaviae pater mater: personas efficiunt centum viginti octo: tritavi enim patres tot sunt quot ipsius tritavi, item eiusdem matres totidem, fiunt sexaginta quattuor: idem numerus tritaviae patris matrisque. atavi ataviae frater sororve: hi sunt tritavi filius filia, abavi abaviaeve patruus avunculus amita matertera, proavi proaviae patruus magnus avunculus magnus amita magna matertera magna, avi aviaeve propatruus proavunculus proamita promatertera, patris vel matris abpatruus abavunculus abamita abmatertera: fiunt personae atavi fratris triginta duo: nam sedecim, quas atavus explet, accedunt totidem propter fratris duplicem personam: necesse est nam sedecim fratres atavi ex patre computentur, sedecim ex matre. similiter atavi sorores triginta duo: fiunt sexaginta quattuor: et totidem ataviae fratris, item sororis. patrui maximi filius filia: hi sunt atavi nepos neptis ex filio, abavi fratris filius filia. amitae maximae filius filia: hi sunt atavi nepos neptis ex filia, abavi sororis filius filia. avunculi maximi filius filia: hi sunt atavi nepos neptis ex filio, abaviae fratris filius filia. materterae maximae filius filia: hi sunt atavi nepos neptis ex filia, abaviae sororis filius filia. hae omnes personae, quas a patrui maximi filio enumeravimus, proavi proaviaeque eius, de cuius cognatione quaeritur, consobrinae sunt, avi aviaeque eiusdem propius sobrinis. singulae appellationes continent personas sedecim, quia, cum patruus maximus sedecim efficiat, filius eius eandem habet enumerationem totidemque filia: et fit ex omnibus his, quas a patrui maximi filio comprehendimus, ductis per octo sedecies, centum viginti octo. patrui maioris nepos personas continet sedecim ( est enim abavi abaviaeve pronepos) et cum abavus octies numeretur, nepotes bis octies computati supra scriptum numerum efficiunt. patrui maioris neptis item. avunculi maioris nepos neptis eadem ratione personas complebunt triginta duo. amitae maioris nepos neptis eadem ratione item. materterae maioris nepos neptis item. et sic ex omnibus colliguntur centum viginti octo. his personis avus avia eius, de cuius cognatione quaeritur, propius sobrinis sunt, pater mater sobrinus sobrina: is de cuius cognatione quaeritur, sobrino natus est: hic proximo nomine definitur parentis sui sobrinus, ut trebatius ait, rationemque nominis hanc reddit, quod ultimi cognationum gradus sobrinorum fiunt itaque sobrini filium recte proximum nomen. ab eo ipso huius sobrini filius dicetur, et ideo eos, qui ex sobrinis nati sunt, inter se proximum nomen appellare: hos enim nullum proprium habere nomen, quo inter se vocentur. patrui magni pronepos proneptis. avunculi magni pronepos proneptis. amitae magnae pronepos proneptis. materterae magnae pronepos proneptis. ex his omnibus centum viginti octo personae efficiuntur, quia singulae appellationes sedecim complent: nam cum exempli gratia patruus magnus quadrifariam intellegitur, ad singulorum patruorum magnorum personas quadruplicatus pronepos, item proneptis triginta duo personas reddet, totque quater numeratae illam, quae proposita est, summam efficiunt. eorum patres matresque ei, de cuius cognatione quaeritur, sobrini sobrinaeque sunt, ipse autem isdem sobrino sobrinave natus. patrui abnepos abneptis. avunculi abnepos abneptis. amitae abnepos abneptis. materterae abnepos abneptis. haec singula vocabula senas denas continent personas: verbi enim gratia patrui abnepos sic enumerabitur, ut bifariam patruo accepto quater pronepos, totiens proneptis ducatur et sic ad eorum filios veniatur sedecies computatos: eadem ratione ad filiam: item in ceteros: et per hoc ex omnibus efficietur numerus personarum centum viginti octo. hi sunt ei, de cuius cognatione quaeritur, consobrinorum nepotes neptesque, ipsi eorum, de cuius cognatione quaeritur, patrui maximi avunculi maximi amitae maximae materterae maximae filius filia, item proavi proaviae consobrinus. fratris sororisque adnepos adneptis: personas continent centum viginti octo. trinepotis filius, item filia: trineptis filius, item filia. hi centum viginti octo fiunt, quod, cum trinepos trineptisque, ut supra demonstravimus, sexaginta quattuor impleant, filius eorum eadem enumeratione totidemque filia computabitur.
</p>

<p class=shortborder></p>

<p>
<b>Dig. 38.11.0. Unde vir et uxor.</b>
</p>

<p>
Dig. 38.11.1pr.
<p>
Ulpianus  47 ad ed.
<p>
Ut bonorum possessio peti possit unde vir et uxor, iustum esse matrimonium oportet. ceterum si iniustum fuerit matrimonium, nequaquam bonorum possessio peti poterit, quemadmodum nec ex testamento adiri hereditas vel secundum tabulas peti bonorum possessio potest: nihil enim capi propter iniustum matrimonium potest.
</p>

<p>
Dig. 38.11.1.1
<p>
Ulpianus  47 ad ed.
<p>
Ut autem haec bonorum possessio locum habeat, uxorem esse oportet mortis tempore. sed si divortium quidem secutum sit, verumtamen iure durat matrimonium, haec successio locum non habet. hoc autem in huiusmodi speciebus procedit. liberta ab invito patrono divortit: lex iulia de maritandis ordinibus retinet istam in matrimonio, dum eam prohiberet alii nubere invito patrono. item iulia de adulteriis, nisi certo modo divortium factum sit, pro infecto habet.
</p>

<p class=shortborder></p>

<p>
<b>Dig. 38.12.0. De veteranorum et militum successione.</b>
</p>

<p>
Dig. 38.12.1
<p>
Macer  2 de re milit.
<p>
Militi, qui capite puniri meruit, testamentum facere concedendum paulus et menander scribunt eiusque bona intestati, si punitus sit, ad cognatos eius pertinere, si tamen ex militari delicto, non ex communi punitus est.
</p>

<p>
Dig. 38.12.2
<p>
Papinianus  16 resp.
<p>
Bona militis intestati defuncti castrensia fisco non vindicantur, cum heres legitimus ad finem quinti gradus exstitit aut proximus cognatus eiusdem gradus intra tempus possessionem acceperit.
</p>

<p class=shortborder></p>

<p>
<b>Dig. 38.13.0. Quibus non competit bonorum possessio.</b>
</p>

<p>
Dig. 38.13.1
<p>
Iulianus  28 Dig. 
<p>
Servo meo herede instituto dolo feci, ne testamentum mutaretur, eumque postea manumisi: quaesitum est, an actiones ei denegandae essent. respondi: hic casus verbis edicti non continetur. sed aequum est, si dominus dolo fecerit, ne testamentum mutaretur, quo servus eius heres scriptus erat, quamvis manumissus adierit hereditatem, ei denegari, cum etiam emancipato filio denegetur, si pater dolo fecerit, ne testamentum mutaretur.
</p>

<p class=shortborder></p>

<p>
<b>Dig. 38.14.0. Ut ex legibus senatusve consultis bonorum possessio detur.</b>
</p>

<p>
Dig. 38.14.1pr.
<p>
Ulpianus  49 ad ed.
<p>
Praetor ait: " uti me quaque lege senatus consulto bonorum possessionem dare oportebit, ita dabo".
</p>

<p>
Dig. 38.14.1.1
<p>
Ulpianus  49 ad ed.
<p>
Numquam bonorum possessio, quae ex alia parte edicti adgnita est, impedit istam bonorum possessionem.
</p>

<p>
Dig. 38.14.1.2
<p>
Ulpianus  49 ad ed.
<p>
Cum ex lege duodecim tabularum quis habet hereditatem, hinc non petit, sed inde " tum quem ei heredem esse oportet", quippe cum non alias hinc competat bonorum possessio, quam si lex specialiter deferat bonorum possessionem.
</p>

<p class=shortborder></p>

<p>
<b>Dig. 38.15.0. Quis ordo in possessionibus servetur.</b>
</p>

<p>
Dig. 38.15.1pr.
<p>
Modestinus  6 pand.
<p>
Intestati hi gradus vocantur: primum sui heredes, secundo legitimi, tertio proximi cognati, deinde vir et uxor.
</p>

<p>
Dig. 38.15.1.1
<p>
Modestinus  6 pand.
<p>
Sive tabulae testamenti non exstent, sive exstent, si secundum eas vel contra eas bonorum possessionem nemo accepit, intestati detur bonorum possessio.
</p>

<p>
Dig. 38.15.1.2
<p>
Modestinus  6 pand.
<p>
Intestati patris liberis bonorum possessio datur non tantum his, qui in potestatem parentis usque in mortis tempus fuerunt, sed emancipatis.
</p>

<p>
Dig. 38.15.2pr.
<p>
Ulpianus  49 ad ed.
<p>
Utile tempus est bonorum possessionum admittendarum: ita autem utile tempus est, ut singuli dies in eo utiles sint, scilicet ut per singulos dies et scierit et potuerit admittere: ceterum quacumque die nescierit aut non potuerit, nulla dubitatio est, quin dies ei non cedat. fieri autem potest, ut qui initio scierit vel potuerit bonorum possessionem admittere, hic incipiat nescire vel non posse admittere: scilicet si, cum initio cognovisset eum intestatum decessisse, postea quasi certiore nuntio allato dubitare coeperit, numquid testatus decesserit vel numquid vivat, quia hic rumor postea perrepserat. idem et in contrarium accipi potest, ut qui ignoravit initio, postea scire incipiat.
</p>

<p>
Dig. 38.15.2.1
<p>
Ulpianus  49 ad ed.
<p>
Dies bonorum possessionis utiles esse palam est: sed non sessionum numerabuntur, si modo ea sit bonorum possessio, quae de plano peti potuit. quod si ea, quae causae cognitionem pro tribunali desiderat vel quae decretum exposcit, sessiones erunt nobis computandae, quibus sedit is quibusque per ipsum praetorem factum non est, quo minus daret bonorum possessionem.
</p>

<p>
Dig. 38.15.2.2
<p>
Ulpianus  49 ad ed.
<p>
In bonorum possessione, quae pro tribunali datur, illud quaeritur, si sedit quidem praetor pro tribunali, sed postulationibus non dedit: potest dici tempus ad bonorum possessionem non cedere, cum praeses aliis rebus aut militaribus aut custodiis aut cognitionibus fuerit occupatus.
</p>

<p>
Dig. 38.15.2.3
<p>
Ulpianus  49 ad ed.
<p>
Si praeses provinciae in proxima fuit civitate, accedere debet ad utilitatem temporis ratio itineris, scilicet numeratione viginti milium passuum facta: nec enim exspectare debemus, ut praeses provinciae veniat ad eum, qui bonorum possessionem petiturus est.
</p>

<p>
Dig. 38.15.2.4
<p>
Ulpianus  49 ad ed.
<p>
Si venter in possessionem missus sit, bonorum possessionis tempus non cedere sequentibus nequaquam ambigendum est, nec tantum intra centensimum diem, verum etiam quamdiu nasci possit: nam et si natus fuerit, ante ei deferri bonorum possessionem sciendum est.
</p>

<p>
Dig. 38.15.2.5
<p>
Ulpianus  49 ad ed.
<p>
Scientiam eam observandam pomponius ait, non quae cadit in iuris prudentes, sed quam quis aut per se aut per alios adsequi potuit, scilicet consulendo prudentiores, ut diligentiorem patrem familias consulere dignum sit.
</p>

<p>
Dig. 38.15.3
<p>
Paulus  44 ad ed.
<p>
Circa tempora bonorum possessionis patris scientia ignoranti filio non nocet.
</p>

<p>
Dig. 38.15.4pr.
<p>
Iulianus  28 Dig. 
<p>
Si coheredi tuo substitutus fuisses et bonorum possessionem acceperis, quandoque coheres tuus constituerit nolle petere bonorum possessionem, tibi data tota intellegitur, coheres tuus amplius petendae bonorum possessionis facultatem non habebit.
</p>

<p>
Dig. 38.15.4.1
<p>
Iulianus  28 Dig. 
<p>
Filius non solum si tamquam filius, sed et si tamquam adgnatus vel tamquam cognatus ad bonorum possessionem vocatur, annuum spatium habet: sicuti pater, qui filium manumisisset, quamvis ut manumissor bonorum possessionem accipiat, tamen ad bonorum possessionem accipiendam annuum spatium habet.
</p>

<p>
Dig. 38.15.5pr.
<p>
Marcellus  9 Dig. 
<p>
Cum filio familias bonorum possessio delata est, dies, quibus certiorare patrem non potest, ut vel iubeat adgnosci bonorum possessionem vel ratam habeat agnitionem bonorum possessionis, non cedunt. fingamus statim primo die, quo fuerit delata, adgnovisse eum bonorum possessionem, certiorare patrem, ut comprobet, non posse, non cedent dies centum: incipient autem cedere, cum certior fieri potuit. praeteritis autem centum diebus frustra ratum habebit.
</p>

<p>
Dig. 38.15.5.1
<p>
Marcellus  9 Dig. 
<p>
Quaeri potest, si, cum posset filius petere bonorum possessionem, patre ita absente, ut certiorare eum non possit, vel etiam furente, petere neglexerit, an peti amplius non possit. sed quid noceat non petitam bonorum possessionem, quae, si petita esset, tamen non ante adquireretur, quam pater comprobasset?
</p>

<p>
Dig. 38.15.5.2
<p>
Marcellus  9 Dig. 
<p>
Si servus alienus heres institutus venisset, quaeritur, an posteriori domino dies bonorum possessionis petendae imputari oporteret. et placet, quantum priori domino superfuerit, ei imputari.
</p>

<p class=shortborder></p>

<p>
<b>Dig. 38.16.0. De suis et legitimis heredibus.</b>
</p>

<p>
Dig. 38.16.1pr.
<p>
Ulpianus  12 ad sab.
<p>
Intestati proprie appellantur, qui, cum possent testamentum facere, testati non sunt. sed et is, qui testamentum fecit, si eius hereditas adita non est vel ruptum vel irritum est testamentum, intestatus non improprie dicetur decessisse. plane qui testari non potuit proprie non est intestatus, puta impubes furiosus vel cui bonis interdictum est: sed hos quoque pro intestatis accipere debemus: eum quoque, qui ab hostibus captus est, quoniam per legem corneliam successio his defertur, quibus deferretur, si in civitate decessisset: nam et eius hereditas fuisse creditur.
</p>

<p>
Dig. 38.16.1.1
<p>
Ulpianus  12 ad sab.
<p>
Quaeri poterit, si ex ea, quae in fideicommissa libertate moram passa est, conceptus et natus sit, an suus patri existat. et cum placeat eum ingenuum nasci, ut est a divis marco et vero et imperatore nostro antonino augusto rescriptum, cur non in totum pro manumissa haec habeatur, ut uxor ducta suum pariat? nec mirum sit, ex serva ingenuum nasci, cum et ex captiva rescriptum sit ingenuum nasci. quare ausim dicere, etsi pater huius pueri eiusdem sortis fuerit, cuius mater moram passa in libertate fideicommissa, ipseque moram passus est, suum eum patri nasci exemplo captivorum parentium, cum quibus rediit. ergo sive postea pater eius post moram manumittatur, recipiet eum in potestate, sive ante decesserit, definiendum erit suum existere.
</p>

<p>
Dig. 38.16.1.2
<p>
Ulpianus  12 ad sab.
<p>
Suos heredes accipere debemus filios filias sive naturales sive adoptivos.
</p>

<p>
Dig. 38.16.1.3
<p>
Ulpianus  12 ad sab.
<p>
Interdum etiam filius suus heres excluditur fisco praelato, ut puta si perduellionis fuerit damnatus pater post mortem suam, hoc quo, ut nec iura sepulchrorum hic filius habeat.
</p>

<p>
Dig. 38.16.1.4
<p>
Ulpianus  12 ad sab.
<p>
Si filius suus heres esse desiit, in eiusdem partem succedunt omnes nepotes neptesque ex eo nati qui in potestate sunt: quod naturali aequitate contingit. filius autem suus heres esse desinit, si capitis deminutione vel magna vel minore exiit de potestate. quod si filius apud hostes sit, quamdiu vivit nepotes non succedunt. proinde etsi fuerit redemptus, nondum succedunt ante luitionem: sed si interim decesserit, cum placeat eum statu recepto decessisse, nepotibus obstabit.
</p>

<p>
Dig. 38.16.1.5
<p>
Ulpianus  12 ad sab.
<p>
Sed si quis non desiit esse in potestate, sed numquam coepit, ut puta si filius meus vivo patre meo ab hostibus captus est, mox ibi me patre familias facto decesserit, nepotes in eius locum succedent.
</p>

<p>
Dig. 38.16.1.6
<p>
Ulpianus  12 ad sab.
<p>
Non minus autem neptes quam nepotes succedent in locum parentium.
</p>

<p>
Dig. 38.16.1.7
<p>
Ulpianus  12 ad sab.
<p>
Interdum licet parens alicuius in potestate esse non desierit, sed nec coeperit, tamen dicimus succedentes ei liberos suos existere: ut puta adrogavi eum, cuius filius ab hostibus erat captus, nepos autem in civitate: mortuo filio adrogato, mortuo et captivo apud hostes pronepos iste suus heres mihi erit.
</p>

<p>
Dig. 38.16.1.8
<p>
Ulpianus  12 ad sab.
<p>
Sciendum est autem nepotes et deinceps interdum, etiamsi parentes eos mortis tempore praecesserunt, tamen posse suos heredes existere, quamvis successio in suis heredibus non sit. quod ita procedit. si pater familias testamento facto decesserit exheredato filio, mox deliberante herede instituto filius decessit, postea deinde repudiavit heres institutus: nepos poterit suus heres esse, ut et Marcellus libro decimo scripsit, quoniam nec delata est filio hereditas. idem erit dicendum et si filius ex asse sub condicione, quae fuit in arbitrio ipsius, vel nepos sub omni institutus non impleta condicione decesserint: nam dicendum erit suos posse succedere, si modo mortis testatoris tempore vel in rebus humanis vel saltem concepti fuerint: idque et iuliano et Marcello placet.
</p>

<p>
Dig. 38.16.1.9
<p>
Ulpianus  12 ad sab.
<p>
Post suos statim consanguinei vocantur.
</p>

<p>
Dig. 38.16.1.10
<p>
Ulpianus  12 ad sab.
<p>
Consanguineos autem cassius definit eos, qui sanguine inter se conexi sunt. et est verum eos esse consanguineos, etiamsi sui heredes non extiterunt patri, ut puta exheredatos: sed et si pater eorum deportatus fuerit, nihilo minus eos inter se esse consanguineos, licet patri sui heredes non extitissent: et qui numquam in potestate fuerunt, erunt sibi consanguinei, ut puta qui post captivitatem patris nascuntur vel qui post mortem.
</p>

<p>
Dig. 38.16.1.11
<p>
Ulpianus  12 ad sab.
<p>
Non solum autem naturales, verum etiam adoptivi quoque iura consanguinitatis habebunt cum his qui sunt in familia vel in utero vel post mortem patris nati.
</p>

<p>
Dig. 38.16.2pr.
<p>
Ulpianus  13 ad sab.
<p>
Post consanguineos admittuntur adgnati, si consanguinei non sunt, merito. nam si sunt consanguinei, licet non adierint hereditatem, legitimis non defertur. sed hoc sic erit accipiendum, si nec sperantur esse: ceterum si vel nasci consanguineus vel de captivitate reverti potest, adgnati impediuntur.
</p>

<p>
Dig. 38.16.2.1
<p>
Ulpianus  13 ad sab.
<p>
Adgnati autem sunt cognati virilis sexus ab eodem orti. nam post suos et consanguineos statim mihi proximus est consanguinei mei filius et ego ei: patris quoque frater, qui patruus appellatur: deincepsque ceteri, si qui sunt hinc orti, in infinitum.
</p>

<p>
Dig. 38.16.2.2
<p>
Ulpianus  13 ad sab.
<p>
Haec hereditas proximo adgnato, id est ei, quem nemo antecedit, defertur, et, si plures sint eiusdem gradus, omnibus, in capita scilicet. ut puta duos fratres habui vel duos patruos, unus ex his unum filium, alius duos reliquit: hereditas mea in tres partes dividetur.
</p>

<p>
Dig. 38.16.2.3
<p>
Ulpianus  13 ad sab.
<p>
Parvi autem refert, adgnatus hic nativitate an adoptione sit quaesitus: nam qui adoptatur isdem fit adgnatus, quibus pater ipsius fuit, et legitimam eorum hereditatem habebit vel ipsi eius.
</p>

<p>
Dig. 38.16.2.4
<p>
Ulpianus  13 ad sab.
<p>
Legitima hereditas tantum proximo defertur. nec interest, unus solus sit an ex duobus prior pluribusve an duo pluresve ab eodem gradu venientes, qui vel ceteros antecedant vel soli sint: quia is est proximus quem nemo antecedit, et is ultimus quem nemo sequitur, et interdum idem primus postremusque, qui solus occurrit.
</p>

<p>
Dig. 38.16.2.5
<p>
Ulpianus  13 ad sab.
<p>
Interdum ulteriorem adgnatum admittimus: ut puta fecit quis testamentum, cum haberet patruum et patrui filium, deliberante herede scripto patruus decessit, mox heres institutus repudiavit hereditatem: patrui filius admittetur: ergo et bonorum possessionem petere potest.
</p>

<p>
Dig. 38.16.2.6
<p>
Ulpianus  13 ad sab.
<p>
Proximum non eum quaerimus, qui tunc fuit, cum moreretur pater familias, sed eum, qui tunc fuit, cum intestatum decessisse certum est. secundum quae et si suus erat qui praecedebat vel consanguineus, si nemo eorum, cum repudiatur hereditas, vivit, proximum eum accipimus, qui tunc, cum repudiatur hereditas, primus est.
</p>

<p>
Dig. 38.16.2.7
<p>
Ulpianus  13 ad sab.
<p>
Unde belle quaeri potest, an etiam post repudiationem adhuc demus successionem. propone heredem scriptum rogatum restituere hereditatem repudiasse eam, cum nihilo minus compelli potuit adire hereditatem et restituere, ut divus pius rescripsit: finge eum supervixisse centum diebus verbi gratia et interim proximum decessisse, mox et eum, qui erat rogatus restituere: dicendum posteriorem admitti cum onere fideicommissi.
</p>

<p>
Dig. 38.16.3pr.
<p>
Ulpianus  14 ad sab.
<p>
Intestato liberto mortuo primum suis deferri hereditatem verum est: si hi non fuerint, tunc patrono.
</p>

<p>
Dig. 38.16.3.1
<p>
Ulpianus  14 ad sab.
<p>
Libertum accipere debemus eum, quem quis ex servitute ad civitatem romanam perduxit sive sponte sive necessitate, quoniam rogatus fuit eum manumittere: nam et ad huius legitimam hereditatem admittitur.
</p>

<p>
Dig. 38.16.3.2
<p>
Ulpianus  14 ad sab.
<p>
Si dotalem quis servum manumisit, ipse patronus habetur et ad legitimam hereditatem admittetur.
</p>

<p>
Dig. 38.16.3.3
<p>
Ulpianus  14 ad sab.
<p>
Is plane, quem hac lege emi, ut manumittam, etsi ex constitutione divi marci pervenerit ad libertatem, tamen, ut eadem constitutione expressum est, meus libertus est et legitima eius hereditas mihi deferetur.
</p>

<p>
Dig. 38.16.3.4
<p>
Ulpianus  14 ad sab.
<p>
Quid si necem domini detexit et ex senatus consulto libertatem meruerit? si quidem adsignavit praetor, cuius libertus sit, sine dubio eius erit et ei legitima hereditas deferetur: quod si non addidit, efficietur quidem civis romanus, sed eius erit libertus, cuius proxime fuerit servus et ad legitimam hereditatem ipse admittetur, nisi sicubi quasi indigno deneganda fuerit hereditas.
</p>

<p>
Dig. 38.16.3.5
<p>
Ulpianus  14 ad sab.
<p>
Si quis libertam sic iureiurando adegit " ne illicite nubat", non debere incidere in legem aeliam sentiam. sed si " intra certum tempus ne ducat" " neve aliam, quam de qua patronus consenserit" vel " non nisi collibertam" aut " patroni cognatam", dicendum est incidere eum in legem aeliam sentiam nec ad legitimam hereditatem admitti.
</p>

<p>
Dig. 38.16.3.6
<p>
Ulpianus  14 ad sab.
<p>
Si municipes servum manumiserint, admittentur ad legitimam hereditatem in bonis liberti vel libertae intestatorum.
</p>

<p>
Dig. 38.16.3.7
<p>
Ulpianus  14 ad sab.
<p>
Miles manumittendo servum peculiarem suum faciet libertum et ad legitimam hereditatem eius admittitur.
</p>

<p>
Dig. 38.16.3.8
<p>
Ulpianus  14 ad sab.
<p>
Principem ad bona libertorum suorum admitti plus quam manifestum est.
</p>

<p>
Dig. 38.16.3.9
<p>
Ulpianus  14 ad sab.
<p>
Utique et ex lege duodecim tabularum ad legitimam hereditatem is qui in utero fuit admittitur, si fuerit editus. inde solet remorari insequentes sibi adgnatos, quibus praefertur, si fuerit editus: inde et partem facit his qui pari gradu sunt, ut puta frater unus est et uterus, vel patrui filius unus natus et qui in utero est.
</p>

<p>
Dig. 38.16.3.10
<p>
Ulpianus  14 ad sab.
<p>
Est autem tractatum, pro qua partem faciat, quia ex uno utero plures nasci possunt. et placuit, si in rerum natura certum sit hanc, quae se dicit praegnatem, praegnatem non esse, ex asse iam esse heredem hunc, qui iam natus est, quoniam et ignorans heres fit. quare si medio tempore decesserit, integram hereditatem ad heredem suum transmittit.
</p>

<p>
Dig. 38.16.3.11
<p>
Ulpianus  14 ad sab.
<p>
Post decem menses mortis natus non admittetur ad legitimam hereditatem.
</p>

<p>
Dig. 38.16.3.12
<p>
Ulpianus  14 ad sab.
<p>
De eo autem, qui centensimo octogensimo secundo die natus est, hippocrates scripsit et divus pius pontificibus rescripsit iusto tempore videri natum, nec videri in servitutem conceptum, cum mater ipsius ante centensimum octogensimum secundum diem esset manumissa.
</p>

<p>
Dig. 38.16.4
<p>
Pomponius  4 ad sab.
<p>
Hi, quorum parens capite minutus est, legitimae hereditatis ius et in ceteris personis et inter se retinent et alii adversus eos.
</p>

<p>
Dig. 38.16.5
<p>
Ulpianus  46 ad ed.
<p>
Si quis, cum haberet fratrem et patruum, decesserit testamento facto, deinde pendente condicione heredum scriptorum frater intestato decesserit, mox condicio defecerit: patruum posse utriusque adire legitimam hereditatem constat.
</p>

<p>
Dig. 38.16.6
<p>
Iulianus  59 Dig. 
<p>
Titius exheredato filio extraneum heredem sub condicione instituit: quaesitum est, si post mortem patris pendente condicione filius uxorem duxisset et filium procreasset et decessisset, deinde condicio instituti heredis defecisset, an ad hunc postumum nepotem legitima hereditas avi pertineret. respondit: qui post mortem avi sui concipitur, is neque legitimam hereditatem eius tamquam suus heres neque bonorum possessionem tamquam cognatus accipere potest, quia lex duodecim tabularum eum vocat ad hereditatem, qui moriente eo, de cuius bonis quaeritur, in rerum natura fuerit,
</p>

<p>
Dig. 38.16.7
<p>
Celsus  28 Dig. 
<p>
Vel si vivo eo conceptus est, quia conceptus quodammodo in rerum natura esse existimatur.
</p>

<p>
Dig. 38.16.8pr.
<p>
Iulianus  59 Dig. 
<p>
Item praetor edicto suo proximitatis nomine bonorum possessionem pollicetur his, qui defuncto mortis tempore cognati fuerint. nam quod in consuetudine nepotes cognati appellantur etiam eorum, post quorum mortem concepti sunt, non proprie, sed per abusionem vel potius  anaforikws accidit.
</p>

<p>
Dig. 38.16.8.1
<p>
Iulianus  59 Dig. 
<p>
Si quis praegnatem uxorem reliquisset et matrem et sororem, si viva uxore mater mortua fuisset, deinde uxor mortuum peperisset, ad sororem solam legitima hereditas pertinet, quia certum esset matrem eo tempore decessisse, quo legitima hereditas ad eam non pertinebat.
</p>

<p>
Dig. 38.16.9
<p>
Marcianus  5 inst.
<p>
Si ex pluribus legitimis heredibus quidam omiserint adire hereditatem vel morte vel qua alia ratione impediti fuerint, quo minus adeant, reliquis, qui adierint, adcrescit illorum portio et licet decesserint, antequam adcresceret, hoc ius ad heredes eorum pertinet. alia causa est instituti heredis et coheredi substituti: huic enim vivo defertur ex substitutione hereditas, non etiam, si decesserit, heredem eius sequitur.
</p>

<p>
Dig. 38.16.10
<p>
Modestinus  6 diff.
<p>
Si ad patrem manumissorem filii intestati legitima hereditas perveniat vel non manumissori bonorum possessio competat, mater defuncti summovetur.
</p>

<p>
Dig. 38.16.11
<p>
Pomponius  10 ad q. muc.
<p>
Capitis deminutione pereunt legitimae hereditates, quae ex lege duodecim tabularum veniunt, sive vivo aliquo sive antequam adeatur hereditas eius capitis minutio intercessit, quoniam desinit suus heres vel adgnatus recte dici: quae autem ex legibus novis aut ex senatus consultis, non utique.
</p>

<p>
Dig. 38.16.12
<p>
Pomponius  30 ad q. muc.
<p>
Filius patri adgnatus proximus est.
</p>

<p>
Dig. 38.16.13
<p>
Gaius  10 ad l. iul. et pap.
<p>
Nulla femina aut habet suos heredes aut desinere habere potest propter capitis deminutionem.
</p>

<p>
Dig. 38.16.14
<p>
Gaius  13 ad l. iul. et pap.
<p>
In suis heredibus aditio non est necessaria, quia statim ipso iure heredes existunt.
</p>

<p>
Dig. 38.16.15
<p>
Papinianus  29 quaest.
<p>
Si pater apud hostes moriatur, defunctum iam in civitate filium credimus patrem familias decessisse, quamvis patria potestate, quamdiu vixerit, non fuerit in plenum liberatus: itaque heredem habiturus est iste non reverso patre. sed si postliminio redierit pater iam defuncto filio, quidquid medio tempore per eum quaesitum est, habebit: et non est mirum, si peculium quoque defuncti pridem filii defertur patri, cum ex eo natus potestatis ipsius fiat per suspensi iuris constitutionem.
</p>

<p>
Dig. 38.16.16
<p>
Papinianus  12 resp.
<p>
Pater instrumento dotali comprehendit filiam ita dotem accepisse, ne quid aliud ex hereditate patris speraret: eam scripturam ius successionis non mutasse constitit: privatorum enim cautiones legum auctoritate non censeri.
</p>

<p class=shortborder></p>

<p>
<b>Dig. 38.17.0. Ad senatus consultum tertullianum et orphitianum.</b>
</p>

<p>
Dig. 38.17.1pr.
<p>
Ulpianus  12 ad sab.
<p>
Sive ingenua sive libertina mater est, admitti possunt liberi ad hereditatem eius ex senatus consulto orphitiano.
</p>

<p>
Dig. 38.17.1.1
<p>
Ulpianus  12 ad sab.
<p>
Si ea sit mater, de cuius statu dubitatur, utrum mater familias sit an filia familias, ut puta quoniam pater eius ab hostibus captus sit: si certum esse coeperit matrem familias esse, liberi admittentur. unde tractari potest, an medio tempore, dum status pendet, succurri eis per praetorem debeat, ne, si medio tempore decesserint, nihil ad heredem transmittant: et magis est, ut subveniatur, ut in multis casibus placuit.
</p>

<p>
Dig. 38.17.1.2
<p>
Ulpianus  12 ad sab.
<p>
Sed et vulgo quaesiti admittuntur ad matris legitimam hereditatem.
</p>

<p>
Dig. 38.17.1.3
<p>
Ulpianus  12 ad sab.
<p>
Interdum et in servitute quaesito erit concedenda hereditas legitima, veluti si post moram fideicommissariae libertati matris suae factam natus sit. certe si post manumissionem matris fuerit natus, licet in servitute conceptus, ad legitimam eius hereditatem admittetur. sed et si apud hostes conceptus a captiva procreatus cum ea rediit, secundum rescriptum imperatoris nostri et divi patris eius ad ovinium tertullum poterit ex hoc senatus consulto admitti quasi vulgo quaesitus.
</p>

<p>
Dig. 38.17.1.4
<p>
Ulpianus  12 ad sab.
<p>
Filio, qui mortis tempore matris civis romanus fuit, si ante aditam hereditatem in servitutem deducatur, legitima hereditas non defertur nec si postea liber factus sit, nisi forte servus poenae effectus beneficio principis sit restitutus.
</p>

<p>
Dig. 38.17.1.5
<p>
Ulpianus  12 ad sab.
<p>
Sed si matris exsecto ventre filius editus sit, magis dicendum est hunc quoque ad legitimam hereditatem admitti: nam et institutus secundum tabulas et ab intestato unde cognati et multo magis unde legitimi bonorum possessionem petere potuit: argumento est, quod venter in possessionem ex omni parte edicti mittitur.
</p>

<p>
Dig. 38.17.1.6
<p>
Ulpianus  12 ad sab.
<p>
Qui operas suas ut cum bestiis pugnaret locavit quive rei capitalis damnatus neque restitutus est, ex senatus consulto orphitiano ad matris hereditatem non admittebatur: sed humana interpretatione placuit eum admitti. idem erit dicendum et si hic filius in eius sit potestate, qui in causa supra scripta sit, posse eum ex orphitiano admitti.
</p>

<p>
Dig. 38.17.1.7
<p>
Ulpianus  12 ad sab.
<p>
Sed si mater testamento facto filium heredem scripserit unum sub condicione, cum plures haberet, si condicione pendente possessionem petierit et postea condicio defecit, aequum est ceteris etiam filiis legitimam hereditatem non auferri: quod et papinianus libro sexto decimo quaestionum scripsit.
</p>

<p>
Dig. 38.17.1.8
<p>
Ulpianus  12 ad sab.
<p>
Capitis minutio salvo statu contingens liberis nihil nocet ad legitimam hereditatem: nam vetus sola hereditas, quae lege duodecim tabularum defertur, capitis minutione peremitur, novae vel ex lege vel ex senatus consultis delatae non peremuntur capitis deminutione. proinde sive quis ante delatam capite minuatur, ad legitimam hereditatem admittetur, nisi magna capitis deminutio interveniat, quae vel civitatem adimit, ut puta si deportetur.
</p>

<p>
Dig. 38.17.1.9
<p>
Ulpianus  12 ad sab.
<p>
" si nemo filiorum eorumve, quibus simul legitima hereditas defertur, volet ad se eam hereditatem pertinere, ius antiquum esto". hoc ideo dicitur, ut, quamdiu vel unus filius vult legitimam hereditatem ad se pertinere, ius vetus locum non habeat: itaque si ex duobus alter adierit, alter repudiaverit hereditatem, ei portio adcrescet. et si forte sit filius et patronus, repudiante filio patrono defertur.
</p>

<p>
Dig. 38.17.1.10
<p>
Ulpianus  12 ad sab.
<p>
Si quis adita matris hereditate per in integrum restitutionem fuerit abstentus, an ius antiquum possit locum habere? verba admittunt, ut possit: " volet ad se", inquit, " eam hereditatem pertinere": nam et hic non vult, etsi aliquando voluit: et dico posse ius antiquum locum habere.
</p>

<p>
Dig. 38.17.1.11
<p>
Ulpianus  12 ad sab.
<p>
Utrum autem ei defertur successio, qui tunc legitimus deprehenditur, an vero ei, qui tunc fuit, cum filio defertur? ut puta proponamus fuisse defunctae consanguineum eiusque filium, deliberante filio defunctae consanguineum obisse, mox filium repudiasse matris hereditatem: an consanguinei filius admitti possit? et iulianus recte putat circa tertullianum locum esse succedenti adgnato.
</p>

<p>
Dig. 38.17.1.12
<p>
Ulpianus  12 ad sab.
<p>
Quod ait senatus: " quae iudicata transacta finitave sunt, rata maneant", ita intellegendum est, ut " iudicata" accipere debeamus ab eo cui iudicandi ius fuit, " transacta" scilicet bona fide, ut valeat transactio, " finita" vel consensu vel longo silentio sopita.
</p>

<p>
Dig. 38.17.2pr.
<p>
Ulpianus  13 ad sab.
<p>
Sive ingenua sit mater sive libertina, habebit tertullianum commodum.
</p>

<p>
Dig. 38.17.2.1
<p>
Ulpianus  13 ad sab.
<p>
Filium autem vel filiam accipere debemus, sive iuste sint procreati vel vulgo quaesiti: idque in vulgo quaesitis et iulianus libro quinquagensimo nono digestorum scripsit.
</p>

<p>
Dig. 38.17.2.2
<p>
Ulpianus  13 ad sab.
<p>
Sed si filius vel filia libertini sint effecti, mater legitimam hereditatem vindicare non poterit, quoniam mater esse huiusmodi filiorum desiit: idque et iulianus scripsit et constitutum est ab imperatore nostro.
</p>

<p>
Dig. 38.17.2.3
<p>
Ulpianus  13 ad sab.
<p>
Sed si in servitute concepit filium et manumissa ediderit, ad legitimam eius hereditatem admittetur: idemque et si serva poenae concepit et restituta edidit: hoc idem et si libera concepit, edidit serva poenae, mox restituta est: sed et si libera concepit et in servitutem redacta edidit, mox manumissa est, ad legitimam hereditatem eius admittetur. item si adhuc praegnas manumissa est, dicendum erit prodesse. et in servitute editi filii ad legitimam hereditatem mater admittetur, ut puta si post moram factam in fideicommissa libertate peperit, vel apud hostes et cum eo rediit, vel si redempta edidit.
</p>

<p>
Dig. 38.17.2.4
<p>
Ulpianus  13 ad sab.
<p>
Si mulier sit famosa, ad legitimam hereditatem liberorum admittetur.
</p>

<p>
Dig. 38.17.2.5
<p>
Ulpianus  13 ad sab.
<p>
Impuberem, cui pater secundas tabulas fecit, tunc certum est intestatum decessisse, cum omiserint substituti hereditatem eius. quare et si impubes adrogatus sit, dicendum est matrem ad bona eius admitti, quae haberet, si intestatus decessisset.
</p>

<p>
Dig. 38.17.2.6
<p>
Ulpianus  13 ad sab.
<p>
Liberi defuncti sui quidem obstabunt matri eius tam virilis sexus quam feminini, tam naturales quam adoptivi matremque excludunt, bonorum possessores vero etiam non sui et quidem soli naturales. adoptivi autem liberi post emancipationem ita admittuntur, si ex liberis naturalibus fuerint, ut puta nepos naturalis ab avo adoptatus: nam licet sit emancipatus, bonorum possessione accepta matri obstabit.
</p>

<p>
Dig. 38.17.2.7
<p>
Ulpianus  13 ad sab.
<p>
Si vero apud hostes est filius vel nasci speratur, pendet ius matris, donec redierit vel nascatur.
</p>

<p>
Dig. 38.17.2.8
<p>
Ulpianus  13 ad sab.
<p>
Sed si sint sui heredes, verum hereditas ad eos non pertineat, videamus, an mater admittatur, ut puta abstinuit se hereditate. africanus et publicius temptant dicere in casum, quo se abstinent sui, matrem venire, et tunc ei obstent, quotiens rem haberent, ne nudum nomen sui heredis noceat matri: quae sententia aequior est.
</p>

<p>
Dig. 38.17.2.9
<p>
Ulpianus  13 ad sab.
<p>
Sed si quis decessisset relicta filia, quam in adoptionem legitime dederat, relicta et matre, divus pius decrevit cessare senatus consultum tertullianum et simul esse admittendas ad bonorum possessionem unde proximi cognati matrem et filiam. sed quod idem iulianus scripsit matrem ex senatus consulto non posse admitti, si filia in bonorum possessione petenda cessaverit, verum non erit: succedit enim filiae. et ideo dicendum erit matrem, donec filia bonorum possessionem petere potest, bonorum possessionem accipere non posse, quoniam succedere quasi legitima speraretur.
</p>

<p>
Dig. 38.17.2.10
<p>
Ulpianus  13 ad sab.
<p>
Si bonorum possessione accepta filius emancipatus abstinuerit se hereditate per in integrum restitutionem, verum est senatus consultum posse locum habere: sed si fuerit rursus immixtus, rursus debet mater abstinere.
</p>

<p>
Dig. 38.17.2.11
<p>
Ulpianus  13 ad sab.
<p>
Si quis ex liberis, dum est in utero, in possessione missus sit, mox natus sit et ante bonorum possessionem acceptam decesserit, an matri noceat, videndum, quasi bonorum possessor. et puto non nocere, si non suus patri adgnascitur: neque enim sufficit mitti in possessionem, nisi natus quoque acceperit bonorum possessionem. igitur et si furioso decreto petita sit possessio et priusquam ipse mentis compos factus bonorum possessionem petierit, decesserit, matri non obstabit.
</p>

<p>
Dig. 38.17.2.12
<p>
Ulpianus  13 ad sab.
<p>
Sed si quis, cum status controversiam pateretur, carbonianam solam acceperit, an noceat matri bonorum possessio, quaesitum quidem est: sed cum haec tempore finiatur, dicendum est matri post tempus non nocere aut, si impubes decesserit, matrem posse admitti.
</p>

<p>
Dig. 38.17.2.13
<p>
Ulpianus  13 ad sab.
<p>
Sed si infanti per tutorem petita sit possessio, licet statim decesserit, dicendum erit matri obstitisse: non enim similis est ei, quae furioso datur.
</p>

<p>
Dig. 38.17.2.14
<p>
Ulpianus  13 ad sab.
<p>
Ita demum autem mater senatus consulti beneficio excludetur, si filius adiit legitimam hereditatem: ceterum si omiserit legitimam hereditatem, mater ex senatus consulto tertulliano admittetur. sed si non sit solus iste filius legitimus heres, sed sint qui cum eo admittantur, nec in partem eorum mater ex senatus consulto erit vocanda.
</p>

<p>
Dig. 38.17.2.15
<p>
Ulpianus  13 ad sab.
<p>
Obicitur matri pater in utriusque bonis tam filii quam filiae, sive heres sive bonorum possessor existat. sed neque avus neque proavus in tertulliano matri nocent, quamvis fiduciam contraxerint. pater autem tantum naturalis, non etiam adoptivus matri nocet: verius est enim, cum pater esse desierit, a matre eum excludi: sed nec ad bonorum possessionem contra tabulas eum admitti, cum pater esse desierit.
</p>

<p>
Dig. 38.17.2.16
<p>
Ulpianus  13 ad sab.
<p>
Undecumque autem acceperit bonorum possessionem pater naturalis, sive legitimus sive contra tabulas, ex quavis parte excludit matrem.
</p>

<p>
Dig. 38.17.2.17
<p>
Ulpianus  13 ad sab.
<p>
Si sit adgnatus defuncti et naturalis pater sit in adoptiva familia, sit et mater, admittimus matrem, quoniam patrem adgnatus exclusit.
</p>

<p>
Dig. 38.17.2.18
<p>
Ulpianus  13 ad sab.
<p>
Si sit consanguinea soror defuncti, sit et mater, sit et pater adoptatus vel emancipatus: si consanguinea velit habere hereditatem, matrem ex senatus consulto una cum ea venire, patrem excludi placet: si consanguinea repudiet, matrem ex senatus consulto propter patrem non venire: et quamvis alias non soleat mater exspectare consanguineam, velit nec ne adire hereditatem, nunc tamen exspectaturam: consanguinea enim est, quae patrem excludit. repudiante igitur consanguinea bonorum possessionem habebit mater cum patre quasi cognata, sed et in hac moram patietur nec ante accipiet bonorum possessionem quam pater petierit, quoniam omittente eo potest ex senatus consulto succedere.
</p>

<p>
Dig. 38.17.2.19
<p>
Ulpianus  13 ad sab.
<p>
Sed et si ipsa mater eadem sit et soror consanguinea, ut puta quoniam pater matris nepotem suum ex filia adoptavit, sit praeterea et pater naturalis: haec mater si quidem quasi consanguinea veniat, excludet patrem: si ius consanguineae repudiavit vel capitis deminutione amisit, ex senatus consulto venire propter patrem non potest, repudiante vero patre rursum ex senatus consulto potest venire.
</p>

<p>
Dig. 38.17.2.20
<p>
Ulpianus  13 ad sab.
<p>
Si mater hereditatem filii filiaeve non adierit ex senatus consulto tertulliano, in bonorum possessione antiquum ius servandum est: cum enim esset praelatio matre omittente senatus consulti beneficium, ius succedit vetus.
</p>

<p>
Dig. 38.17.2.21
<p>
Ulpianus  13 ad sab.
<p>
Sed si mater repudiaverit bonorum possessionem, de adeunda autem hereditate deliberet, dicendum erit adgnatum non succedere, quoniam nondum verum est non adisse matrem.
</p>

<p>
Dig. 38.17.2.22
<p>
Ulpianus  13 ad sab.
<p>
Quod autem diximus ius antiquum servari matre non adeunte, cui personae deferatur hereditas, videndum, utrum ei, quae nunc proxima invenitur, cum mater repudiat, an ei quae fuit, cum intestato decessisse certum est? ut puta fuit patruus, cum intestato decederet, et patrui filius: cum mater repudiasset, patruo nondum delatam hereditatem atque ideo defuncto eo matre deliberante patrui filium vocari.
</p>

<p>
Dig. 38.17.2.23
<p>
Ulpianus  13 ad sab.
<p>
Si mater non petierit tutores idoneos filiis suis vel prioribus excusatis reiectisve non confestim aliorum nomina ediderit, ius non habet vindicandorum sibi bonorum intestatorum filiorum. et quidem si non petit, incidit: ait enim " vel non petere". sed a quo non petere? loquitur quidem de praetore constitutio: sed puto et in provinciis locum habere, etiamsi a magistratibus municipalibus non petat, quoniam et magistratibus municipalibus dandi necessitas iniungitur.
</p>

<p>
Dig. 38.17.2.24
<p>
Ulpianus  13 ad sab.
<p>
Quid ergo, si petiit, sed admonita vel a libertis vel a cognatis, an incidat in senatus consultum? et puto eam incidere, si compulsa fecit, non si, cum petere non cunctaretur, admonita est.
</p>

<p>
Dig. 38.17.2.25
<p>
Ulpianus  13 ad sab.
<p>
Quid si pater eis peti prohibuerat tutorem, quoniam per matrem rem eorum administrari voluit? incidet, si nec petat nec legitime tutelam administrat.
</p>

<p>
Dig. 38.17.2.26
<p>
Ulpianus  13 ad sab.
<p>
Quod si penitus egenis filiis non petit, ignoscendum est ei.
</p>

<p>
Dig. 38.17.2.27
<p>
Ulpianus  13 ad sab.
<p>
Sed si forte absens a libertis praeventa est vel ab aliis, dicendum est eam non excludi, nisi forte cum frustraretur, id contigit.
</p>

<p>
Dig. 38.17.2.28
<p>
Ulpianus  13 ad sab.
<p>
Filiis autem non petendo punitur, utique et filiabus. quid si nepotibus? similiter non petendo punitur.
</p>

<p>
Dig. 38.17.2.29
<p>
Ulpianus  13 ad sab.
<p>
Quid si curatores non petiit? verba rescripti deficiunt, sed dicendum est, si quidem impuberibus curatores non petiit, eandem esse rationem, si iam puberibus, cessare debere.
</p>

<p>
Dig. 38.17.2.30
<p>
Ulpianus  13 ad sab.
<p>
Quid si cum praegnas esset, bonis non petiit curatorem? dico in sententiam incidere: nam et si apud hostes habuit impuberem, idem erit dicendum.
</p>

<p>
Dig. 38.17.2.31
<p>
Ulpianus  13 ad sab.
<p>
Quid si furioso tutorem vel curatorem non petiit? magis est, ut incidat.
</p>

<p>
Dig. 38.17.2.32
<p>
Ulpianus  13 ad sab.
<p>
Non solum autem quae non petiit coercetur, sed et quae defunctorie petiit, ut rescripto declaratur, vel privilegio munitum vel oneratum tribus puta tutelis, sed ita demum, si data opera hoc fecit.
</p>

<p>
Dig. 38.17.2.33
<p>
Ulpianus  13 ad sab.
<p>
Quid ergo, si tales petiit et susceperunt nihilo minus vel detenti sunt? excusata erit mater.
</p>

<p>
Dig. 38.17.2.34
<p>
Ulpianus  13 ad sab.
<p>
Quid si indignos, id est minus habiles ad tutelam petierit, quoniam sciebat praetorem eos non daturum? quid tamen si dedit eos praetor matris petitionem secutus? iam quidem praetoris delictum est, sed et matris punimus consilium.
</p>

<p>
Dig. 38.17.2.35
<p>
Ulpianus  13 ad sab.
<p>
Igitur si forte excusati sint illi vel improbati, debet mater alios sine mora petere.
</p>

<p>
Dig. 38.17.2.36
<p>
Ulpianus  13 ad sab.
<p>
Ergo sive non petierit sive idoneos non petierit, punietur, etiamsi dati fuerint minus idonei praetore errante.
</p>

<p>
Dig. 38.17.2.37
<p>
Ulpianus  13 ad sab.
<p>
Idoneos autem utrum facultatibus an et moribus petere debeat, dubitationis esse potest. puto autem facile ei ignosci, si locupletes sint hi, quos petiit.
</p>

<p>
Dig. 38.17.2.38
<p>
Ulpianus  13 ad sab.
<p>
Sed et si prioribus excusatis reiectisve non confestim aliorum nomina ediderit, punitur.
</p>

<p>
Dig. 38.17.2.39
<p>
Ulpianus  13 ad sab.
<p>
Quid ergo, si non fuerint omnes excusati vel omnes reiecti? videndum, an ei imputetur, cur in locum excusati non petiit: et puto imputandum.
</p>

<p>
Dig. 38.17.2.40
<p>
Ulpianus  13 ad sab.
<p>
Quid si decesserint quidam? puto, licet verba deficiant, sententiam constitutionis locum habere.
</p>

<p>
Dig. 38.17.2.41
<p>
Ulpianus  13 ad sab.
<p>
Sed quod diximus " reiecti" utrum sic accipimus " a praetore non dati" an et si suspecti fuerint remoti vel ob neglegentiam vel ignaviam repulsi? etiam hos quis reiectos recte dicet. ergo et si latitent? sed longum est: nam nec hoc ei imputetur, cur suspectos non fecit: alioquin et si latitarent, potuit edicto desiderare ut eos praetor adesse iuberet et suspectos eos removet, si deessent.
</p>

<p>
Dig. 38.17.2.42
<p>
Ulpianus  13 ad sab.
<p>
Quid si non compulit eos miscere se tutelae? et cum plenum officium a matre desideremus, et haec ei curanda sunt, ne in hereditate ei obstent.
</p>

<p>
Dig. 38.17.2.43
<p>
Ulpianus  13 ad sab.
<p>
" confestim" autem sic erit accipiendum " ubi primum potuit", id est praetoris copiam habuit huic rei sedentis, nisi forte infirmitate impedita est vel alia magna causa, quae etiam mandare eam ad petendos tutores impediret: ita tamen, ut nullo modo annale tempus excederet. si enim mortalitate filii praeventa est, nihil matri imputetur.
</p>

<p>
Dig. 38.17.2.44
<p>
Ulpianus  13 ad sab.
<p>
Tractari belle potest, si pupillo amplum legatum sub condicione sit relictum " si tutores non habuerit" et propterea ei mater non petierit, ne condicione deficeretur, an constitutio cesset. et puto cessare, si damnum minus sit cumulo legati. quod et in magistratibus municipalibus tractatur apud tertullianum: et putat dandam in eos actionem, quatenus plus esset in damno quam in legato. nisi forte quis putet condicionem hanc quasi utilitati publicae obpugnantem remittendam ut alias plerasque: aut verba cavillatus imputaverit matri, cur curatores non petierit. finge autem plenius condicionem conscriptam: nonne erit matri ignoscendum? aut hoc imputatur matri, cur non desideravit a principe condicionem remitti? et puto non esse imputandum.
</p>

<p>
Dig. 38.17.2.45
<p>
Ulpianus  13 ad sab.
<p>
Ego etiam si mater ei, qui solvendo non erit, non petiit tutorem, puto ignoscendum: consuluit enim ei, ut minus inquietetur quasi indefensus.
</p>

<p>
Dig. 38.17.2.46
<p>
Ulpianus  13 ad sab.
<p>
Et si forte quis uxorem communis filii matrem heredem scripsit rogavitque remissa etiam satisdatione, ut filio puberi facto restitueret hereditatem, nec mater ei petiit tutores, debet dici cessare constitutionem, cum patris voluntatem secuta sit et nihil habenti filio tutores non petierit. quod si ei remissa satisdatio non fuerit, contra erit, quoniam vel propter hoc debuit tutores habere. sed si forte impubes post matris cessationem fuerit adrogatus et impubes obierit, dicendum erit matri adversus adrogatorem non competere ex stipulatu actionem.
</p>

<p>
Dig. 38.17.2.47
<p>
Ulpianus  13 ad sab.
<p>
Videndum est, matre prohibita ius suum vindicare utrum ceteros admittamus, atque si mater non esset, an ipsam heredem dicimus fieri vel aliud nomen successionis induere, sed denegamus ei actiones? et invenimus rescriptum ab imperatore nostro antonino augusto et divo patre eius mammiae maximinae pridie idus apriles plautiano iterum consule matre remota eos admitti, qui venirent, si mater non fuisset: ergo et adgnati ceterique succedent aut, si nemo sit, bona vacabunt.
</p>

<p>
Dig. 38.17.3
<p>
Modestinus  8 reg.
<p>
Patrem adoptivum matri non obesse plerique probant.
</p>

<p>
Dig. 38.17.4
<p>
Modestinus  9 reg.
<p>
Matris intestatae defunctae hereditatem ad omnes eius liberos pertinere, etiamsi ex diversis matrimoniis nati fuerint, iuris est.
</p>

<p>
Dig. 38.17.5pr.
<p>
Paulus  l.S. ad sc tert.
<p>
Aequissimum visum est omnes filios matri praeferri, etiamsi per adoptionem in familiam relicti essent.
</p>

<p>
Dig. 38.17.5.1
<p>
Paulus  l.S. ad sc tert.
<p>
Sed et nepos ex adoptivo filio natus ex verbis senatus consulti matri obstabit.
</p>

<p>
Dig. 38.17.5.2
<p>
Paulus  l.S. ad sc tert.
<p>
Si ex filio nepotem avus manumiserit isque patre et avo et matre superstitibus decesserit, potest quaeri, quis potior esse debeat. nam si mater excluserit avum manumissorem, qui patri anteponitur, edicto praetoris inducetur pater defuncti, quo admisso desinit senatus consulto locus esse et rursus avus vocabitur. itaque rectius est avo ius suum conservare, qui et contra scriptos heredes bonorum possessionem accipere solet.
</p>

<p>
Dig. 38.17.6pr.
<p>
Paulus  l.S. ad sc orphit.
<p>
Filii mater ex hoc senatus consulto, etiamsi in aliena potestate sit, ad hereditatem admittitur.
</p>

<p>
Dig. 38.17.6.1
<p>
Paulus  l.S. ad sc orphit.
<p>
Filius, qui se nolle adire hereditatem matris dixit, an potest mutata voluntate adire, antequam consanguineus vel adgnatus adierit, videndum propter haec verba " si nemo filiorum volet hereditatem suscipere", quia extensiva sunt. et cum verba extensiva sint, paenitentia eius usque ad annum admittenda est, cum et ipsa filii bonorum possessio annalis est.
</p>

<p>
Dig. 38.17.7
<p>
Paulus  l.S. ad sc tert. et orphit.
<p>
Si quis intestatus decesserit relicta matre et fratre consanguineo vel sorore quamvis per adrogationem quaesitis, eadem iura in persona matris servantur, quae et naturalibus extantibus liberis.
</p>

<p>
Dig. 38.17.8
<p>
Gaius  l.S. ad sc tert.
<p>
In suspenso est ius matris, si filius defuncti emancipatus deliberet de bonorum possessione petenda.
</p>

<p>
Dig. 38.17.9
<p>
Gaius  l.S. ad sc orphit.
<p>
Sacratissimi principis nostri oratione cavetur, ut matris intestatae hereditas ad liberos, tametsi in aliena potestate erunt, pertineat.
</p>

<p>
Dig. 38.17.10pr.
<p>
Pomponius  2 sen. consult.
<p>
Si filius familias miles non sit testatus de his, quae in castris adquisierit, an ea ad matrem pertineant, videndum est. sed non puto: magis enim iudicio militum hoc beneficium concessum est, non ut omnimodo quasi patres familiarum in ea re sint.
</p>

<p>
Dig. 38.17.10.1
<p>
Pomponius  2 sen. consult.
<p>
Quando in pendenti est, an quaedam personae possint obstare matri, et casus tulerit, ut non inducerentur, matris ius integrum erit, quod medio tempore appenderit: veluti si filio intestato mortuo postumus ei filius potuerit nasci nec natus sit aut mortuus editus, vel quod etiam filius qui in hostium potestate erat postliminio non sit reversus.
</P>

<p class=border></P>
	
<p>
<table border=0 cellspacing=15 cellpadding=0 align=Center>
<tr>
	<td><a href="/ius.html">Ius Romanum</A>
	<td><a href="/justinian.html">Justinian</A>
	<td><a href="/index.html">The Latin Library</A>
	<td><a href="/classics.html">The Classics Page</A>
</TABLE>
</p>

</BODY></HTML>