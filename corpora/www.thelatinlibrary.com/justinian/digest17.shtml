<html>
	<head>
		<title>
			Digest of Justinian: Liber XVII
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>OMINI NOSTRI SACRATISSIMI PRINCIPIS IUSTINIANI IURIS ENUCLEATI EX OMNI VETERE IURE COLLECTI DIGESTORUM SEU PANDECTARUM
</p>

<p class=border></P>

<p>
<div align="center">LIBER SEPTIMUS DECIMUS</div>
</p>

<p>
Dig. 17.1.0. Mandati vel contra.
<br>
Dig. 17.2.0. Pro socio.
</P>

<p class=border></P>

<p>
<b>Dig. 17.1.0. Mandati vel contra.</b>
</p>

<p>
Dig. 17.1.1pr.
</p>

<p>
Paulus  32 ad ed.
</p>

<p>
Obligatio mandati consensu contrahentium consistit.
</p>


<p>
Dig. 17.1.1.1
</p>

<p>
Paulus  32 ad ed.
</p>

<p>
Ideo per nuntium quoque vel per epistulam mandatum suscipi potest.
</p>


<p>
Dig. 17.1.1.2
</p>

<p>
Paulus  32 ad ed.
</p>

<p>
Item sive " rogo" sive " volo" sive " mando" sive alio quocumque verbo scripserit, mandati actio est.
</p>


<p>
Dig. 17.1.1.3
</p>

<p>
Paulus  32 ad ed.
</p>

<p>
Item mandatum et in diem differri et sub condicione contrahi potest.
</p>


<p>
Dig. 17.1.1.4
</p>

<p>
Paulus  32 ad ed.
</p>

<p>
Mandatum nisi gratuitum nullum est: nam originem ex officio atque amicitia trahit, contrarium ergo est officio merces: interveniente enim pecunia res ad locationem et conductionem potius respicit.
</p>


<p>
Dig. 17.1.2pr.
</p>

<p>
Gaius  2 cott.
</p>

<p>
Mandatum inter nos contrahitur, sive mea tantum gratia tibi mandem sive aliena tantum sive mea et aliena sive mea et tua sive tua et aliena. quod si tua tantum gratia tibi mandem. supervacuum est mandatum et ob id nulla ex eo obligatio nascitur.
</p>


<p>
Dig. 17.1.2.1
</p>

<p>
Gaius  2 cott.
</p>

<p>
Mea tantum gratia intervenit mandatum, veluti si tibi mandem, ut negotia mea geras vel ut fundum mihi emeres vel ut pro me fideiubeas.
</p>


<p>
Dig. 17.1.2.2
</p>

<p>
Gaius  2 cott.
</p>

<p>
Aliena tantum, veluti si tibi mandem, ut titii negotia gereres vel ut fundum ei emeres vel ut pro eo fideiubeas.
</p>


<p>
Dig. 17.1.2.3
</p>

<p>
Gaius  2 cott.
</p>

<p>
Mea et aliena, veluti si tibi mandem, ut mea et titii negotia gereres vel ut mihi et titio fundum emeres vel ut pro me et titio fideiubeas.
</p>


<p>
Dig. 17.1.2.4
</p>

<p>
Gaius  2 cott.
</p>

<p>
Tua et mea, veluti si mandem tibi, ut sub usuris crederes ei, qui in rem meam mutuaretur.
</p>


<p>
Dig. 17.1.2.5
</p>

<p>
Gaius  2 cott.
</p>

<p>
Tua et aliena, veluti si tibi mandem, ut titio sub usuris crederes: quod si, ut sine usuris crederes, aliena tantum gratia intervenit mandatum.
</p>


<p>
Dig. 17.1.2.6
</p>

<p>
Gaius  2 cott.
</p>

<p>
Tua autem gratia intervenit mandatum, veluti si mandem tibi, ut pecunias tuas potius in emptiones praediorum colloces quam faeneres, vel ex diverso ut faeneres potius quam in emptiones praediorum colloces: cuius generis mandatum magis consilium est quam mandatum et ob id non est obligatorium, quia nemo ex consilio obligatur, etiamsi non expediat ei cui dabatur, quia liberum est cuique apud se explorare, an expediat sibi consilium.
</p>


<p>
Dig. 17.1.3pr.
</p>

<p>
Paulus  32 ad ed.
</p>

<p>
Praeterea in causa mandati etiam illud vertitur, ut interim nec melior causa mandantis fieri possit, interdum melior, deterior vero numquam.
</p>


<p>
Dig. 17.1.3.1
</p>

<p>
Paulus  32 ad ed.
</p>

<p>
Et quidem si mandavi tibi, ut aliquam rem mihi emeres, nec de pretio quicquam statui tuque emisti, utrimque actio nascitur.
</p>


<p>
Dig. 17.1.3.2
</p>

<p>
Paulus  32 ad ed.
</p>

<p>
Quod si pretium statui tuque pluris emisti, quidam negaverunt te mandati habere actionem, etiamsi paratus esses id quod excedit remittere: namque iniquum est non esse mihi cum illo actionem, si nolit, illi vero, si velit, mecum esse.
</p>


<p>
Dig. 17.1.4
</p>

<p>
Gaius  2 rer. cott.
</p>

<p>
Sed proculus recte eum usque ad pretium statutum acturum existimat, quae sententia sane benignior est.
</p>


<p>
Dig. 17.1.5pr.
</p>

<p>
Paulus  32 ad ed.
</p>

<p>
Diligenter igitur fines mandati custodiendi sunt:
</p>


<p>
Dig. 17.1.5.1
</p>

<p>
Paulus  32 ad ed.
</p>

<p>
Nam qui excessit, aliud quid facere videtur et, si susceptum non impleverit, tenetur.
</p>


<p>
Dig. 17.1.5.2
</p>

<p>
Paulus  32 ad ed.
</p>

<p>
Itaque si mandavero tibi, ut domum seianam centum emeres tuque titianam emeris longe maioris pretii, centum tamen aut etiam minoris, non videris implesse mandatum.
</p>


<p>
Dig. 17.1.5.3
</p>

<p>
Paulus  32 ad ed.
</p>

<p>
Item si mandavero tibi, ut fundum meum centum venderes tuque eum nonaginta vendideris et petam fundum, non obstabit mihi exceptio, nisi et reliquum mihi, quod deest mandatu meo, praestes et indemnem me per omnia conserves.
</p>


<p>
Dig. 17.1.5.4
</p>

<p>
Paulus  32 ad ed.
</p>

<p>
Servo quoque dominus si praeceperit certa summa rem vendere, ille minoris vendiderit, similiter vindicare eam dominus potest nec ulla exceptione summoveri, nisi indemnitas ei praestetur.
</p>


<p>
Dig. 17.1.5.5
</p>

<p>
Paulus  32 ad ed.
</p>

<p>
Melior autem causa mandantis fieri potest, si, cum tibi mandassem, ut stichum decem emeres, tu eum minoris emeris vel tantidem, ut aliud quicquam servo accederet: utroque enim casu aut non ultra pretium aut intra pretium fecisti.
</p>


<p>
Dig. 17.1.6pr.
</p>

<p>
Ulpianus  31 ad ed.
</p>

<p>
Si remunerandi gratia honor intervenit, erit mandati actio.
</p>


<p>
Dig. 17.1.6.1
</p>

<p>
Ulpianus  31 ad ed.
</p>

<p>
Si cui fuerit mandatum, ut negotia administraret, hac actione erit conveniendus nec recte negotiorum gestorum cum eo agetur: nec enim ideo est obligatus, quod negotia gessit, verum idcirco quod mandatum susceperit: denique tenetur et si non gessisset.
</p>


<p>
Dig. 17.1.6.2
</p>

<p>
Ulpianus  31 ad ed.
</p>

<p>
Si passus sim aliquem pro me fideiubere vel alias intervenire, mandati teneor et, nisi pro invito quis intercesserit aut donandi animo aut negotium gerens, erit mandati actio.
</p>


<p>
Dig. 17.1.6.3
</p>

<p>
Ulpianus  31 ad ed.
</p>

<p>
Rei turpis nullum mandatum est et ideo hac actione non agetur.
</p>


<p>
Dig. 17.1.6.4
</p>

<p>
Ulpianus  31 ad ed.
</p>

<p>
Si tibi mandavero quod mea non intererat, veluti ut pro seio intervenias vel ut titio credas, erit mihi tecum mandati actio, ut celsus libro septimo digestorum scribit, et ego tibi sum obligatus.
</p>


<p>
Dig. 17.1.6.5
</p>

<p>
Ulpianus  31 ad ed.
</p>

<p>
Plane si tibi mandavero quod tua intererat, nulla erit mandati actio, nisi mea quoque interfuit: aut, si non esses facturus, nisi ego mandassem, nisi mea non interfuit, tamen erit mandati actio.
</p>


<p>
Dig. 17.1.6.6
</p>

<p>
Ulpianus  31 ad ed.
</p>

<p>
Apud iulianum libro tertio decimo digestorum quaeritur: si dominus iusserit procuratorem suum certam pecuniam sumere et faenerare periculo suo ita, ut certas usuras domino penderet dumtaxat, si pluris faenerare potuisset, ipse lucraretur, in creditam pecuniam videtur, inquit, accepisse. plane si omnium negotiorum erat ei administratio mandata, mandati quoque eum teneri, quemadmodum solet mandati teneri debitor, qui creditoris sui negotia gessit.
</p>


<p>
Dig. 17.1.6.7
</p>

<p>
Ulpianus  31 ad ed.
</p>

<p>
Marius paulus quidam fideiusserat pro daphnide mercedem pactus ob suam fideiussionem et sub nomine alterius ex eventu litis caverat sibi certam quantitatem dari: hic a claudio saturnino praetore maiores fructus inferre iussus erat et advocationibus ei idem saturninus interdixerat. videbatur autem mihi iudicatum solvi fideiussisse et quasi redemptor litis extitisse et velle a daphnide mandati iudicio consequi, quod erat condemnatus. sed rectissime divi fratres rescripserunt nullam actionem eum propter suam calliditatem habere, quia mercede pacta accesserat ad talem redemptionem. Marcellus autem sic loquitur de eo qui pecunia accepta spopondit, ut, si quidem hoc actum est, ut suo periculo sponderet, nulla actione agat, sin vero non hoc actum est, utilis ei potius actio competat: quae sententia utilitati rerum consentanea est.
</p>


<p>
Dig. 17.1.7
</p>

<p>
Papinianus  3 resp.
</p>

<p>
Salarium procuratori constitutum si extra ordinem peti coeperit, considerandum erit, laborem dominus remunerare voluerit atque ideo fidem adhiberi placitis oporteat an eventum litium maioris pecuniae praemio contra bonos mores procurator redemerit.
</p>


<p>
Dig. 17.1.8pr.
</p>

<p>
Ulpianus  31 ad ed.
</p>

<p>
Si procuratorem dedero nec instrumenta mihi causae reddat, qua actione mihi teneatur? et labeo putat mandati eum teneri nec esse probabilem sententiam existimantium ex hac causa agi posse depositi: uniuscuiusque enim contractus initium spectandum et causam.
</p>


<p>
Dig. 17.1.8.1
</p>

<p>
Ulpianus  31 ad ed.
</p>

<p>
Sed et si per collusionem procuratoris absolutus sit adversarius, mandati eum teneri: sed si solvendo non sit, tunc de dolo actionem adversus reum, qui per collusionem absolutus sit, dandam ait.
</p>


<p>
Dig. 17.1.8.2
</p>

<p>
Ulpianus  31 ad ed.
</p>

<p>
Sed et de lite quam suscepit exsequenda mandati eum teneri constat.
</p>


<p>
Dig. 17.1.8.3
</p>

<p>
Ulpianus  31 ad ed.
</p>

<p>
Si quis mandaverit alicui gerenda negotia eius, qui ipse sibi mandaverat, habebit mandati actionem, quia et ipse tenetur ( tenetur autem, quia agere potest): quamquam enim volgo dicatur procuratorem ante litem contestatam facere procuratorem non posse, tamen mandati actio est: ad agendum enim dumtaxat hoc facere non potest.
</p>


<p>
Dig. 17.1.8.4
</p>

<p>
Ulpianus  31 ad ed.
</p>

<p>
Si tutores mandaverint contutori suo mancipium emendum pupillo et ille non emerit, an sit mandati actio, et utrum tantum mandati an vero et tutelae? et iulianus distinguit: referre enim ait, cuius generis servum tutores uni tutorum mandaverint ut emeret. nam si supervacuum servum vel etiam onerosum, mandati actione tantum eum teneri, tutelae non teneri: si vero necessarium servum, tunc et tutelae eum teneri non solum, sed et ceteros: nam et si mandassent, tenerentur tutelae, cur servum pupillo necessarium non comparaverunt: non sunt igitur excusati, quod contutori mandaverunt, quia emere debuerunt. plane habebunt nihilo minus mandati actionem, quia mandato non est obtemperatum. contra quoque iulianus ait tutorem qui emit mandati actionem habere adversus contutores suos.
</p>


<p>
Dig. 17.1.8.5
</p>

<p>
Ulpianus  31 ad ed.
</p>

<p>
Si liber homo, cum bona fide serviret, mandaverit titio ut redimeretur et nummos ex eo peculio dederit, quod ipsum sequi, non apud bonae fidei emptorem relinqui debuit, titiusque pretio soluto liberum illum manumiserit, mox ingenuus pronuntiatus est, habere eum mandati actionem iulianus ait adversus eum cui se redimendum mandavit, sed hoc tantum inesse mandati iudicio, ut sibi actiones mandet, quas habet adversus eum a quo comparavit. plane si eam pecuniam dederit, quae erat ex peculio ad bonae fidei emptorem pertinente, nullae ei, inquit iulianus, mandari actiones possunt, quia nullas habet, cum ei suos nummos emptor dederit: quinimmo, inquit, ex vendito manebit obligatus, sed et haec actio inutilis est, quia quantum fuerit consecutus, tantum empti iudicio necesse habebit praestare.
</p>


<p>
Dig. 17.1.8.6
</p>

<p>
Ulpianus  31 ad ed.
</p>

<p>
Mandati actio tunc competit, cum coepit interesse eius qui mandavit: ceterum si nihil interest, cessat mandati actio, et eatenus competit, quatenus interest. ut puta mandavi tibi, ut fundum emeres: si intererat mea emi, teneberis: ceterum si eundem hunc fundum ego ipse emi vel alius mihi neque interest aliquid, cessat mandati actio. mandavi, ut negotia gereres: si nihil deperierit, quamvis nemo gesserit, nulla actio est, aut si alius idonee gesserit, cessat mandati actio. et in similibus hoc idem erit probandum.
</p>


<p>
Dig. 17.1.8.7
</p>

<p>
Ulpianus  31 ad ed.
</p>

<p>
Si ignorantes fideiussores debitorem solvisse vel etiam acceptilatione sive pacto liberatum ex substantia debitoris solverunt, non tenebuntur mandati.
</p>


<p>
Dig. 17.1.8.8
</p>

<p>
Ulpianus  31 ad ed.
</p>

<p>
Quod et ad actionem fideiussoris pertinet. et hoc ex rescripto divorum fratrum intellegere licet, cuius verba haec sunt: " catullo iuliano. si hi, qui pro te fideiusserant, in maiorem quantitatem damnati, quam debiti ratio exigebat, scientes et prudentes auxilium appellationis omiserunt, poteris mandati agentibus his aequitate iudicis tueri te". igitur si ignoraverunt, excusata ignorantia est: si scierunt, incumbebat eis necessitas provocandi, ceterorum dolo versati sunt, si non provocaverunt. quid tamen, si paupertas eis non permisit? excusata est eorum inopia. sed et si testato convenerunt debitorem, ut si ipse putaret appellaret, puto rationem eis constare.
</p>


<p>
Dig. 17.1.8.9
</p>

<p>
Ulpianus  31 ad ed.
</p>

<p>
Dolo autem facere videtur, qui id quod potest restituere non restituit:
</p>


<p>
Dig. 17.1.8.10
</p>

<p>
Ulpianus  31 ad ed.
</p>

<p>
Proinde si tibi mandavi, ut hominem emeres, tuque emisti, teneberis mihi, ut restituas. sed et si dolo emere neglexisti ( forte enim pecunia accepta alii cessisti ut emeret) aut si lata culpa ( forte si gratia ductus passus es alium emere), teneberis. sed et si servus quem emisti fugit, si quidem dolo tuo, teneberis, si dolus non intervenit nec culpa, non teneberis nisi ad hoc, ut caveas, si in potestatem tuam pervenerit, te restituturum. sed et si restituas, et tradere debes. et si cautum est de evictione vel potes desiderare, ut tibi caveatur, puto sufficere, si mihi hac actione cedas, ut procuratorem me in rem meam facias, nec amplius praestes quam consecuturus sis.
</p>


<p>
Dig. 17.1.9
</p>

<p>
Paulus  32 ad ed.
</p>

<p>
De tuo etiam facto cavere debes.
</p>


<p>
Dig. 17.1.10pr.
</p>

<p>
Ulpianus  31 ad ed.
</p>

<p>
Idemque et in fundo, si fundum emit procurator: nihil enim amplius quam bonam fidem praestare eum oportet qui procurat.
</p>


<p>
Dig. 17.1.10.1
</p>

<p>
Ulpianus  31 ad ed.
</p>

<p>
Sed et si de sanitate servi procuratori cautum est aut caveri potest aut de ceteris vitiis, idem erit dicendum. aut si culpa caveri non curaverit, condemnabitur.
</p>


<p>
Dig. 17.1.10.2
</p>

<p>
Ulpianus  31 ad ed.
</p>

<p>
Si ex fundo quem mihi emit procurator fructus consecutus est, hos quoque officio iudicis praestare eum oportet.
</p>


<p>
Dig. 17.1.10.3
</p>

<p>
Ulpianus  31 ad ed.
</p>

<p>
Si procurator meus pecuniam meam habeat, ex mora utique usuras mihi pendet. sed et si pecuniam meam faenori dedit usurasque consecutus est, consequenter dicemus debere eum praestare quantumcumque emolumentum sensit, sive ei mandavi sive non, quia bonae fidei hoc congruit, ne de alieno lucrum sentiat: quod si non exercuit pecuniam, sed ad usus suos convertit, in usuras convenietur, quae legitimo modo in regionibus frequentantur. denique papinianus ait etiam si usuras exegerit procurator et in usus suos convertit, usuras eum praestare debere.
</p>


<p>
Dig. 17.1.10.4
</p>

<p>
Ulpianus  31 ad ed.
</p>

<p>
Si quis titio mandaverit, ut ab actoribus suis mutuam pecuniam acciperet, mandati eum non acturum papinianus libro tertio responsorum scribit, quia de mutua pecunia eum habet obligatum: et ideo usuras eum petere non posse quasi ex causa mandati, si in stipulationem deductae non sunt.
</p>


<p>
Dig. 17.1.10.5
</p>

<p>
Ulpianus  31 ad ed.
</p>

<p>
Idem papinianus libro eodem refert fideiussori condemnato, qui ideo fideiussit, quia dominus procuratori mandaverat ut pecuniam mutuam acciperet, utilem actionem dandam quasi institoriam, quia et hic quasi praeposuisse eum mutuae pecuniae accipiendae videatur.
</p>


<p>
Dig. 17.1.10.6
</p>

<p>
Ulpianus  31 ad ed.
</p>

<p>
Si cui mandavero, ut a titio stipuletur, potero cum eo cui mandavi agere mandati, ut eum accepto liberet, si hoc velim: vel, si malim, in hoc agam, ut eum deleget mihi vel si cui alii voluero. et papinianus libro eodem scribit, si mater pro filia dotem dederit eamque mandante filia vel ilico stipulata sit vel etiam postea, mandati eam teneri, quamvis ipsa sit, quae dotem dederit.
</p>


<p>
Dig. 17.1.10.7
</p>

<p>
Ulpianus  31 ad ed.
</p>

<p>
Si quis ea, quae procurator suus et servi gerebant, ita demum rata esse mandavit, si interventu sempronii gesta essent, et male pecunia credita sit, sempronium, qui nihil dolo fecit, non teneri. et est verum eum, qui non animo procuratoris intervenit, sed affectionem amicalem promisit in monendis procuratoribus et actoribus et in regendis consilio, mandati non teneri, sed si quid dolo fecerit, non mandati, sed magis de dolo teneri.
</p>


<p>
Dig. 17.1.10.8
</p>

<p>
Ulpianus  31 ad ed.
</p>

<p>
Si mandavero procuratori meo, ut titio pecuniam meam credat sine usuris, isque non sine usuris crediderit, an etiam usuras mihi restituere debeat, videamus. et labeo scribit restituere eum oportere, etiamsi hoc mandaverim, ut gratuitam pecuniam daret, quamvis, si periculo suo credidisset, cessaret, inquit labeo, in usuris actio mandati.
</p>


<p>
Dig. 17.1.10.9
</p>

<p>
Ulpianus  31 ad ed.
</p>

<p>
Idem labeo ait et verum est reputationes quoque hoc iudicium admittere et, sicuti fructus cogitur restituere is qui procurat, ita sumptum, quem in fructus percipiendos fecit, deducere eum oportet: sed et si ad vecturas suas, dum excurrit in praedia, sumptum fecit, puto hos quoque sumptus reputare eum oportere, nisi si salariarius fuit et hoc convenit, ut sumptus de suo faceret ad haec itinera, hoc est de salario.
</p>


<p>
Dig. 17.1.10.10
</p>

<p>
Ulpianus  31 ad ed.
</p>

<p>
Idem ait, si quid procurator citra mandatum in voluptatem fecit, permittendum ei auferre, quod sine damno domini fiat, nisi rationem sumptus istius dominus admittit.
</p>


<p>
Dig. 17.1.10.11
</p>

<p>
Ulpianus  31 ad ed.
</p>

<p>
Fideiussores et mandatores et si sine iudicio solverint, habent actionem mandati.
</p>


<p>
Dig. 17.1.10.12
</p>

<p>
Ulpianus  31 ad ed.
</p>

<p>
Generaliter iulianus ait, si fideiussor ex sua persona omiserit exceptionem, qua reus uti non potuit, si quidem minus honestam, habere eum mandati actionem: quod si eam, qua reus uti potuit, si sciens id fecit, non habiturum mandati actionem, si modo habuit facultatem rei conveniendi desiderandique, ut ipse susciperet potius iudicium vel suo vel procuratorio nomine.
</p>


<p>
Dig. 17.1.10.13
</p>

<p>
Ulpianus  31 ad ed.
</p>

<p>
Si fideiussori donationis causa acceptum factum sit a creditore, puto, si fideiussorem remunerari voluit creditor, habere eum mandati actionem: multo magis, si mortis causa accepto tulisset creditor vel si eam liberationem legavit.
</p>


<p>
Dig. 17.1.11
</p>

<p>
Pomponius  3 ex plaut.
</p>

<p>
Si ei, cui damnatus ex causa fideiussoria fueram, heres postea extitero, habebo mandati actionem.
</p>


<p>
Dig. 17.1.12pr.
</p>

<p>
Ulpianus  31 ad ed.
</p>

<p>
Si vero non remunerandi causa, sed principaliter donando fideiussori remisit actionem, mandati eum non acturum.
</p>


<p>
Dig. 17.1.12.1
</p>

<p>
Ulpianus  31 ad ed.
</p>

<p>
Marcellus autem fatetur, si quis donaturus fideiussori pro eo solverit creditori, habere fideiussorem mandati actionem.
</p>


<p>
Dig. 17.1.12.2
</p>

<p>
Ulpianus  31 ad ed.
</p>

<p>
Plane, inquit, si filius familias vel servus fuit fideiussor et pro his solvero donaturus eis, mandati patrem vel dominum non acturos, hoc ideo, quia non patri donatum voluit.
</p>


<p>
Dig. 17.1.12.3
</p>

<p>
Ulpianus  31 ad ed.
</p>

<p>
Plane si servus fideiussor solverit, dominum mandati acturum idem Marcellus ibidem ait.
</p>


<p>
Dig. 17.1.12.4
</p>

<p>
Ulpianus  31 ad ed.
</p>

<p>
Si filius familias non iussu patris fideiusserit, cessat mandati actio, si nihil sit in peculio: quod si iussu, vel ex peculio solutum est, multo magis habet pater mandati.
</p>


<p>
Dig. 17.1.12.5
</p>

<p>
Ulpianus  31 ad ed.
</p>

<p>
Si filio familias mandavi, ut pro me solveret, patrem, sive ipse solverit sive filius ex peculio, mandati acturum neratius ait, quod habet rationem: nihil enim mea interest, quis solvat.
</p>


<p>
Dig. 17.1.12.6
</p>

<p>
Ulpianus  31 ad ed.
</p>

<p>
Si filio familias mandavero, ut pro me solveret, et emancipatus solvat, verum est in factum actionem filio dandam, patrem autem post emancipationem solventem negotiorum gestorum actionem habere.
</p>


<p>
Dig. 17.1.12.7
</p>

<p>
Ulpianus  31 ad ed.
</p>

<p>
Contrario iudicio experiuntur qui mandatum susceperunt, ut puta qui rerum vel rei unius procurationem susceperunt.
</p>


<p>
Dig. 17.1.12.8
</p>

<p>
Ulpianus  31 ad ed.
</p>

<p>
Inde papinianus quaerit, si patronus praedium quod emerat, pro quo pretii bessem exsolverat, iusserit liberto suo tradi, ut ille residuum pretii redderet, deinde reddito pretio vendenti fundum patrono libertus consenserit, trientis pretium an libertus possit repetere. et ait, si mandatum suscepit initio libertus, non donatum accepit, contrario iudicio posse eum pretium repetere, quod deductis mercedibus, quas medio tempore percepit, superest: quod si donationem patronus in libertum contulit, videri et postea libertum patrono donasse.
</p>


<p>
Dig. 17.1.12.9
</p>

<p>
Ulpianus  31 ad ed.
</p>

<p>
Si mihi mandaveris, ut rem tibi aliquam emam, egoque emero meo pretio, habebo mandati actionem de pretio reciperando: sed et si tuo pretio, impendero tamen aliquid bona fide ad emptionem rei, erit contraria mandati actio: aut si rem emptam nolis recipere: simili modo et si quid aliud mandaveris et in id sumptum fecero. nec tantum id quod impendi, verum usuras quoque consequar. usuras autem non tantum ex mora esse admittendas, verum iudicem aestimare debere, si exegit a debitore suo quis et solvit, cum uberrimas usuras consequeretur, aequissimum enim erit rationem eius rei haberi: aut si ipse mutuatus gravibus usuris solvit. sed et si reum usuris non relevavit, ipsi autem et usurae absunt, vel si minoribus relevavit, ipse autem maioribus faenus accepit, ut fidem suam liberaret, non dubito debere eum mandati iudicio et usuras consequi. et ( ut est constitutum) totum hoc ex aequo et bono iudex arbitrabitur.
</p>


<p>
Dig. 17.1.12.10
</p>

<p>
Ulpianus  31 ad ed.
</p>

<p>
Dedi tibi pecuniam, ut creditori meo exsolvas: non fecisti: praestabis mihi usuras, quo casu et a me creditor pecuniam debitam cum usuris recepturus sit: et ita imperator severus hadriano demonstrati rescripsit.
</p>


<p>
Dig. 17.1.12.11
</p>

<p>
Ulpianus  31 ad ed.
</p>

<p>
Si adulescens luxuriosus mandet tibi, ut pro meretrice fideiubeas, idque tu sciens mandatum susceperis, non habebis mandati actionem, quia simile est, quasi perdituro pecuniam sciens credideris. sed et si ulterius directo mandaverit tibi, ut meretrici pecuniam credas, non obligabitur mandati, quasi adversus bonam fidem mandatum sit.
</p>


<p>
Dig. 17.1.12.12
</p>

<p>
Ulpianus  31 ad ed.
</p>

<p>
Cum quidam talem epistulam scripsisset amico suo: " rogo te, commendatum habeas sextilium crescentem amicum meum", non obligabitur mandati, quia commendandi magis hominis quam mandandi causa scripta est.
</p>


<p>
Dig. 17.1.12.13
</p>

<p>
Ulpianus  31 ad ed.
</p>

<p>
Si quis mandaverit filio familias credendam pecuniam non contra senatus consultum accipienti, sed ex ea causa, ex qua de peculio vel de in rem verso vel quod iussu pater teneretur, erit licitum mandatum. hoc amplius dico, si, cum dubitarem, utrum contra senatus consultum acciperet an non, nec essem daturus contra senatus consultum accipienti, intercesserit qui diceret non accipere contra senatus consultum, et " periculo meo crede", dicat, " bene credis": arbitror locum esse mandato et mandati eum teneri.
</p>


<p>
Dig. 17.1.12.14
</p>

<p>
Ulpianus  31 ad ed.
</p>

<p>
Si post creditam pecuniam mandavero creditori credendam, nullum esse mandatum rectissime papinianus ait. plane si, ut exspectares nec urgueres debitorem ad solutionem, mandavero tibi, ut ei des intervallum, periculoque meo pecuniam fore dicam, verum puto omne nominis periculum debere ad mandatorem pertinere.
</p>


<p>
Dig. 17.1.12.15
</p>

<p>
Ulpianus  31 ad ed.
</p>

<p>
Idem ait, si tutor mandet suscipi vel probari nomen quod fecerat, teneri eum mandati, scilicet quondam pupillo suo vel curatori eius.
</p>


<p>
Dig. 17.1.12.16
</p>

<p>
Ulpianus  31 ad ed.
</p>

<p>
Si mandavero exigendam pecuniam, deinde voluntatem mutavero, an sit mandati actio vel mihi vel heredi meo? et ait Marcellus cessare mandati actionem, quia extinctum est mandatum finita voluntate. quod si mandaveris exigendam, deinde prohibuisti, exactamque recepisti, debitor liberabitur.
</p>


<p>
Dig. 17.1.12.17
</p>

<p>
Ulpianus  31 ad ed.
</p>

<p>
Idem Marcellus scribit, si, ut post mortem sibi monumentum fieret, quis mandavit, heres eius poterit mandati agere. illum vero qui mandatum suscepit, si sua pecunia fecit, puto agere mandati, si non ita ei mandatum est, ut sua pecunia faceret monumentum. potuit enim agere etiam cum eo qui mandavit, ut sibi pecuniam daret, ad faciendum, maxime si iam quaedam ad faciendum paravit.
</p>


<p>
Dig. 17.1.13
</p>

<p>
Gaius  10 ad ed. provinc.
</p>

<p>
Idem est et si mandavi tibi, ut post mortem meam heredibus meis emeres fundum.
</p>


<p>
Dig. 17.1.14pr.
</p>

<p>
Ulpianus  31 ad ed.
</p>

<p>
Heredem fideiussoris, si solverit, habere mandati actionem dubium non est. sed si vendiderit hereditatem et emptor solverit, an habeat mandati actionem, quaeritur. et iulianus libro tertio decimo scribit idcirco heredem habere mandati actionem, quia tenetur iudicio ex empto, ut praestet actiones suas, idcircoque competere ex empto actionem, quia potest praestare.
</p>


<p>
Dig. 17.1.14.1
</p>

<p>
Ulpianus  31 ad ed.
</p>

<p>
Si fideiussori duo heredes extiterint et alter eorum a coherede emerit hereditatem, deinde omne quod defunctus fideiusserat stipulatori solverit, habebit aut ex stipulatu aut ex empto obligatum coheredem suum: idcirco is mandati actionem habebit.
</p>


<p>
Dig. 17.1.15
</p>

<p>
Paulus  2 ad sab.
</p>

<p>
Si mandassem tibi, ut fundum emeres, postea scripsissem, ne emeres, tu, antequam scias me vetuisse, emisses, mandati tibi obligatus ero, ne damno adficiatur is qui suscipit mandatum.
</p>


<p>
Dig. 17.1.16
</p>

<p>
Ulpianus  31 ad ed.
</p>

<p>
Si quis mihi mandaverit in meo aliquid facere et fecero, quaesitum est, an sit mandati actio. et ait celsus libro septimo digestorum hoc respondisse se, cum aurelius quietus hospiti suo medico mandasse diceretur, ut in hortis eius quos ravennae habebat, in quos omnibus annis secedere solebat, sphaeristerium et hypocausta et quaedam ipsius valetudini apta sua impensa faceret: deducto igitur, quanto sua aedificia pretiosiora fecisset, quod amplius impendisset posse eum mandati iudicio persequi.
</p>


<p>
Dig. 17.1.17
</p>

<p>
Paulus  7 ad sab.
</p>

<p>
Si mandavero tibi, ut a titio decem exigeres, et ante exacta ea mandati tecum egero, si ante rem iudicatam exegeris, condemnandum te esse constat.
</p>


<p>
Dig. 17.1.18
</p>

<p>
Ulpianus  40 ad sab.
</p>

<p>
Qui patitur ab alio mandari, ut sibi credatur, mandare intellegitur.
</p>


<p>
Dig. 17.1.19
</p>

<p>
Ulpianus  43 ad sab.
</p>

<p>
Si servus meus de semet emendo mandaret, ut redimatur, pomponius eleganter tractat, an is, qui servum redemerit, ultro convenire possit venditorem, ut servum recipiat, quoniam mandati actio ultro citroque est. sed esse iniquissimum pomponius ait ex facto servi mei cogi me servum recipere, quem in perpetuum alienari volueram, nec magis in hunc casum debeo mandati teneri, quam ut eum tibi venderem.
</p>


<p>
Dig. 17.1.20pr.
</p>

<p>
Paulus  11 ad sab.
</p>

<p>
Ex mandato apud eum qui mandatum suscepit nihil remanere oportet, sicuti nec damnum pati debet, si exigere faeneratam pecuniam non potuit.
</p>


<p>
Dig. 17.1.20.1
</p>

<p>
Paulus  11 ad sab.
</p>

<p>
Fideiussori negotiorum gestorum est actio, si pro absente fideiusserit: nam mandati actio non potest competere, cum non antecesserit mandatum.
</p>


<p>
Dig. 17.1.21
</p>

<p>
Ulpianus  47 ad sab.
</p>

<p>
Cum mandatu alieno pro te fideiusserim, non possum adversus te habere actionem mandati, quemadmodum qui alienum mandatum intuitus spopondit. sed si non utique unius, sed utriusque mandatum intuitus id fecerim, habebo mandati actionem etiam adversus te, quemadmodum, si duo mihi mandassent ut tibi crederem, utrumque haberem obligatum.
</p>


<p>
Dig. 17.1.22pr.
</p>

<p>
Paulus  32 ad ed.
</p>

<p>
Si mandavero tibi, ut pro me in diem fideiubeas tuque pure fideiusseris et solveris, utilius respondebitur interim non esse tibi mandati actionem, sed cum dies venerit.
</p>


<p>
Dig. 17.1.22.1
</p>

<p>
Paulus  32 ad ed.
</p>

<p>
Item tractatum est, si, cum in diem deberem, mandatu meo in diem fideiusseris et ante diem solveris, an statim habeas mandati actionem. et quidam putant praesentem quidem esse mandati actionem, sed tanti minorem, quanti mea intersit superveniente die solutum fuisse. sed melius est dici interim nec huius summae mandati agi posse, quando nonnullum adhuc commodum meum sit, ut nec hoc ante diem solvam.
</p>


<p>
Dig. 17.1.22.2
</p>

<p>
Paulus  32 ad ed.
</p>

<p>
Interdum evenit, ut meum negotium geram et tamen utilem habeam mandati actionem: veluti cum debitor meus periculo suo debitorem suum mihi delegat aut cum rogatu fideiussoris cum reo experior: nam quamvis debitum meum persequar, nihilo minus et illius negotium gero: igitur quod minus servavero, consequar mandati actione.
</p>


<p>
Dig. 17.1.22.3
</p>

<p>
Paulus  32 ad ed.
</p>

<p>
Si hi, quorum res veneunt quas pignori dederunt, supposuerunt emptores et eis emendas res mandent, mandatum intellegitur, licet quantum ad meram rationem mandatum non constitit: nam cum rem tuam emas, nulla emptio est in tua persona rei tuae.
</p>


<p>
Dig. 17.1.22.4
</p>

<p>
Paulus  32 ad ed.
</p>

<p>
Iulianus scripsit mandati obligationem consistere etiam in rem eius qui mandatum suscipit ex eo maxime probari, quod, si pluribus heredibus vendentibus uni mandavero, ut rem hereditariam emeret, etiam pro ea parte, qua heres sit, obligatur mandati actione et obligat: et sane si ille propter hoc extraneo rem non addixerit, quod mandatum susceperat, ex bona fide esse praestare ei pretium, quanti vendere poterat: et contra si emptor ad emptionem rei sibi necessariae idcirco non accesserat, quod heredi praecepisset se ei empturum, aequissimum esse mandati iudicio praestare quanti eius interfuit emptam rem habere.
</p>


<p>
Dig. 17.1.22.5
</p>

<p>
Paulus  32 ad ed.
</p>

<p>
Is cuius bona publicata sunt mandare alicui potest, ut ea emat, et, si emerit, utilis erit mandati actio, si non praestet fidem: quod ideo receptum est, quia publicatis bonis quidquid postea adquiritur, non sequitur fiscum.
</p>


<p>
Dig. 17.1.22.6
</p>

<p>
Paulus  32 ad ed.
</p>

<p>
Qui aedem sacram spoliandam, hominem vulnerandum, occidendum mandatum suscipiat, nihil mandati iudicio consequi potest propter turpitudinem mandati.
</p>


<p>
Dig. 17.1.22.7
</p>

<p>
Paulus  32 ad ed.
</p>

<p>
Si tibi centum dedero, ut ea titio dares, tuque non dederis, sed consumpseris, et mandati et furti teneri te proculus ait: aut, si ita dederim, ut quae velles dares, mandati tantummodo.
</p>


<p>
Dig. 17.1.22.8
</p>

<p>
Paulus  32 ad ed.
</p>

<p>
Si mandaverim servo tuo, ut quod tibi debeam solveret meo nomine, neratius scribit, quamvis mutuatus servus pecuniam rationibus tuis quasi a me receptam intulerit, tamen, si nummos a creditore non ita acceperit, ut meo nomine daret, nec liberari me nec te mandati mecum acturum: quod si sic mutuatus sit, ut pecuniam meo nomine daret, utrumque contra esse: nec referre, alius quis an idem ipse servus nomine tuo quod pro me solvebatur acceperit. et hoc verius est, quoniam quotiens suos nummos accipit creditor, non contingit liberatio debitori.
</p>


<p>
Dig. 17.1.22.9
</p>

<p>
Paulus  32 ad ed.
</p>

<p>
Fugitivus meus cum apud furem esset, pecuniam adquisiit et ex ea servos paravit eosque titius per traditionem a venditore accepit. mela ait mandati actione me consecuturum, ut restituat mihi titius, quia servus meus mandasse titio videbatur, ut per traditionem acciperet, si modo rogatu servi hoc fecerit: quod si sine voluntate eius venditor titio tradiderit, tunc posse me ex empto agere, ut mihi eos venditor traderet, venditoremque per condictionem a titio repetiturum, si servos tradiderit titio quos non debuerit, cum debere se existimaret.
</p>


<p>
Dig. 17.1.22.10
</p>

<p>
Paulus  32 ad ed.
</p>

<p>
Si curator bonorum venditionem quidem fecerit, pecuniam autem creditoribus non solverit, trebatius ofilius labeo responderunt his qui praesentes fuerunt competere adversus eum mandati actionem, his autem qui absentes fuerunt negotiorum gestorum actionem esse. atquin si praesentium mandatum exsecutus id egit, negotiorum gestorum actio absentibus non est nisi forte adversus eos qui mandaverunt curatori, tamquam si negotia absentium gesserint: quod si, cum soli creditores se esse existimarent, id mandaverint, in factum actio absentibus danda est in eos qui mandaverint.
</p>


<p>
Dig. 17.1.22.11
</p>

<p>
Paulus  32 ad ed.
</p>

<p>
Sicut autem liberum est mandatum non suscipere, ita susceptum consummari oportet, nisi renuntiatum sit ( renuntiari autem ita potest, ut integrum ius mandatori reservetur vel per se vel per alium eandem rem commode explicandi) aut si redundet in eum captio qui suscepit mandatum. et quidem si is cui mandatum est ut aliquid mercaretur mercatus non sit neque renuntiaverit se non empturum idque sua, non alterius culpa fecerit, mandati actione teneri eum convenit: nec amplius tenebitur, sicuti mela quoque scripsit, si eo tempore per fraudem renuntiaverit, cum iam recte emere non posset.
</p>


<p>
Dig. 17.1.23
</p>

<p>
Hermogenianus  2 iuris epit.
</p>

<p>
Sane si valetudinis adversae vel capitalium inimicitiarium.
</p>


<p>
Dig. 17.1.24
</p>

<p>
Paulus  2 sent.
</p>

<p>
Seu ob inanes rei actiones.
</p>


<p>
Dig. 17.1.25
</p>

<p>
Hermogenianus  2 iuris epit.
</p>

<p>
Seu ob aliam iustam causam excusationes alleget, audiendus est.
</p>


<p>
Dig. 17.1.26pr.
</p>

<p>
Paulus  32 ad ed.
</p>

<p>
Inter causas omittendi mandati etiam mors mandatoris est: nam mandatum solvitur morte. si tamen per ignorantiam impletum est, competere actionem utilitatis causa dicitur. iulianus quoque scripsit mandatoris morte solvi mandatum, sed obligationem aliquando durare.
</p>


<p>
Dig. 17.1.26.1
</p>

<p>
Paulus  32 ad ed.
</p>

<p>
Si quis debitori suo mandaverit, ut titio solveret, et debitor mortuo eo, cum id ignoraret, solverit, liberari eum oportet.
</p>


<p>
Dig. 17.1.26.2
</p>

<p>
Paulus  32 ad ed.
</p>

<p>
Abesse intellegitur pecunia fideiussori etiam si debitor ab eo delegatus sit creditori, licet is solvendo non fuerit, quia bonum nomen facit creditor, qui admittit debitorem delegatum.
</p>


<p>
Dig. 17.1.26.3
</p>

<p>
Paulus  32 ad ed.
</p>

<p>
Si is, qui fideiussori donare vult, creditorem eius habeat debitorem suum eumque liberaverit, continuo aget fideiussor mandati, quatenus nihil intersit, utrum nummos solverit creditori an eum liberaverit.
</p>


<p>
Dig. 17.1.26.4
</p>

<p>
Paulus  32 ad ed.
</p>

<p>
Praeterea sciendum est non plus fideiussorem consequi debere mandati iudicio, quam quod solverit.
</p>


<p>
Dig. 17.1.26.5
</p>

<p>
Paulus  32 ad ed.
</p>

<p>
Mandatu tuo fideiussi decem et procuratori creditoris solvi: si verus procurator fuit, statim mandati agam: quod si procurator non est, repetam ab eo.
</p>


<p>
Dig. 17.1.26.6
</p>

<p>
Paulus  32 ad ed.
</p>

<p>
Non omnia, quae impensurus non fuit mandator imputabit, veluti quod spoliatus sit a latronibus aut naufragio res amiserit vel languore suo suorumque adpraehensus quaedam erogaverit: nam haec magis casibus quam mandato imputari oportet.
</p>


<p>
Dig. 17.1.26.7
</p>

<p>
Paulus  32 ad ed.
</p>

<p>
Sed cum servus, quem mandatu meo emeras, furtum tibi fecisset, neratius ait mandati actione te consecuturum, ut servus tibi noxae dedatur, si tamen sine culpa tua id acciderit: quod si ego scissem talem esse servum nec praedixissem, ut possis praecavere, tunc quanti tua intersit, tantum tibi praestari oportet.
</p>


<p>
Dig. 17.1.26.8
</p>

<p>
Paulus  32 ad ed.
</p>

<p>
Faber mandatu amici sui emit servum decem et fabricam docuit, deinde vendidit eum viginti, quos mandati iudicio coactus est solvere: mox quasi homo non erat sanus, emptori damnatus est: mela ait non praestaturum id ei mandatorem, nisi posteaquam emisset sine dolo malo eius hoc vitium habere coeperit servus. sed si iussu mandatoris eum docuerit, contra fore: tunc enim et mercedem et cibaria consecuturum, nisi si ut gratis doceret rogatus sit.
</p>


<p>
Dig. 17.1.27pr.
</p>

<p>
Gaius  9 ad ed. provinc.
</p>

<p>
Si quis alicui scripserit, ut debitorem suum liberet, seque eam pecuniam, quam is debuerit, soluturum, mandati actione tenetur.
</p>


<p>
Dig. 17.1.27.1
</p>

<p>
Gaius  9 ad ed. provinc.
</p>

<p>
Si servum ea lege tibi tradidero, ut eum post mortem meam manumitteres, constitit obligatio: potest autem et in mea quoque persona agendi causa intervenire, veluti si paenitentia acta servum reciperare velim.
</p>


<p>
Dig. 17.1.27.2
</p>

<p>
Gaius  9 ad ed. provinc.
</p>

<p>
Qui mandatum suscepit, si potest id explere, deserere promissum officium non debet, alioquin quanti mandatoris intersit damnabitur: si vero intellegit explere se id officium non posse, id ipsum cum primum poterit debet mandatori nuntiare, ut is si velit alterius opera utatur: quod si, cum possit nuntiare, cessaverit, quanti mandatoris intersit tenebitur: si aliqua ex causa non poterit nuntiare, securus erit.
</p>


<p>
Dig. 17.1.27.3
</p>

<p>
Gaius  9 ad ed. provinc.
</p>

<p>
Morte quoque eius cui mandatum est, si is integro adhuc mandato decesserit, solvitur mandatum et ob id heres eius, licet exsecutus fuerit mandatum, non habet mandati actionem.
</p>


<p>
Dig. 17.1.27.4
</p>

<p>
Gaius  9 ad ed. provinc.
</p>

<p>
Impendia mandati exsequendi gratia facta si bona fide facta sunt, restitui omnimodo debent, nec ad rem pertinet, quod is qui mandasset potuisset, si ipse negotium gereret, minus impendere.
</p>


<p>
Dig. 17.1.27.5
</p>

<p>
Gaius  9 ad ed. provinc.
</p>

<p>
Si mandatu meo titio credideris et mecum mandati egeris, non aliter condemnari debeo, quam si actiones tuas, quas adversus titium habes, mihi praestiteris. sed si cum titio egeris, ego quidem non liberabor, sed in id dumtaxat tibi obligatus ero, quod a titio servare non potueris.
</p>


<p>
Dig. 17.1.28
</p>

<p>
Ulpianus  14 ad ed.
</p>

<p>
Papinianus libro tertio quaestionum ait mandatorem debitoris solventem ipso iure reum non liberare ( propter mandatum enim suum solvit et suo nomine) ideoque mandatori actiones putat adversus reum cedi debere.
</p>


<p>
Dig. 17.1.29pr.
</p>

<p>
Ulpianus  7 disp.
</p>

<p>
Si fideiussor conventus, cum ignoraret non fuisse debitori numeratam pecuniam, solverit ex causa fideiussionis, an mandati iudicio persequi possit id quod solverit, quaeritur. et si quidem sciens praetermiserit exceptionem vel doli vel non numeratae pecuniae, videtur dolo versari ( dissoluta enim neglegentia prope dolum est): ubi vero ignoravit, nihil est quod ei imputetur. pari ratione et si aliqua exceptio debitori competebat, pacti forte conventi vel cuius alterius rei, et ignarus hanc exceptionem non exercebit, dici oportet mandati ei actionem competere: potuit enim atque debuit reus promittendi certiorare fideiussorem suum, ne forte ignarus solvat indebitum.
</p>


<p>
Dig. 17.1.29.1
</p>

<p>
Ulpianus  7 disp.
</p>

<p>
Non male tractabitur, si, cum ignoraret fideiussor inutiliter se obligatum, solverit, an mandati actionem habeat. et si quidem factum ignoravit, recipi ignorantia eius potest, si vero ius, aliud dici debet.
</p>


<p>
Dig. 17.1.29.2
</p>

<p>
Ulpianus  7 disp.
</p>

<p>
Si, cum debitor solvisset, ignarus fideiussor solverit, puto eum mandati habere actionem: ignoscendum est enim ei, si non divinavit debitorem solvisse: debitor enim debuit notum facere fideiussori iam se solvisse, ne forte creditor obrepat et ignorantiam eius circumveniat et excutiat ei summam, in quam fideiussit.
</p>


<p>
Dig. 17.1.29.3
</p>

<p>
Ulpianus  7 disp.
</p>

<p>
Hoc idem tractari et in fideiussore potest, si, cum solvisset, non certioravit reum, sic deinde reus solvit quod solvere eum non oportebat. et credo, si, cum posset eum certiorare, non fecit, oportere mandati agentem fideiussorem repelli: dolo enim proximum est, si post solutionem non nuntiaverit debitori: cedere autem reus indebiti actione fideiussori debet, ne duplum creditor consequatur.
</p>


<p>
Dig. 17.1.29.4
</p>

<p>
Ulpianus  7 disp.
</p>

<p>
Quaedam tamen etsi sciens omittat fideiussor, caret fraude, ut puta si exceptionem procuratoriam omisit sive sciens sive ignarus: de bona fide enim agitur, cui non congruit de apicibus iuris disputare, sed de hoc tantum, debitor fuerit nec ne.
</p>


<p>
Dig. 17.1.29.5
</p>

<p>
Ulpianus  7 disp.
</p>

<p>
In omnibus autem visionibus, quae praepositae sunt, ubi creditor vel non numeratam pecuniam accipit vel numeratam iterum accepit, repetitio contra eum competit, nisi ex condemnatione fuerit ei pecunia soluta: tunc enim propter auctoritatem rei iudicatae repetitio quidem cessat, ipse autem stellionatus crimine propter suam calliditatem plectetur.
</p>


<p>
Dig. 17.1.29.6
</p>

<p>
Ulpianus  7 disp.
</p>

<p>
Fideiussor, si solus tempore liberatus tamen solverit creditori, recte mandati habebit actionem adversus reum: quamquam enim iam liberatus solvit, tamen fidem implevit et debitorem liberavit: si igitur paratus sit defendere reum adversus creditorem, aequissimum est mandati iudicio eum quod solvit reciperare. et ita iuliano videtur.
</p>


<p>
Dig. 17.1.30
</p>

<p>
Iulianus  13 Dig. 
</p>

<p>
Si hominem tibi dedero, ut eum manumitteres, et postea procurator meus prohibuerit, ne manumitteres, an mandati agere possim, si tu eum manumiseris? respondi, si procurator iustam causam habuit interpellandi manumissionem servi, quem in hoc solum acceperam, ut manumitterem, veluti si compererit eum postea falsas rationes confecisse, insidias vitae prioris domini struxisse, tenebor, nisi denuntiationi procuratoris paruero: si vero nulla iusta causa procuratori fuit denuntiandi, ne servus manumitteretur, non poterit mecum agi, quamvis ad libertatem eum perduxerim.
</p>


<p>
Dig. 17.1.31
</p>

<p>
Iulianus  14 Dig. 
</p>

<p>
Si negotia mea mandavero gerenda ei, qui mihi actione in quadruplum tenebatur, post annum vero in simplum, etsi post annum cum eo mandati agam, praestare mihi quadruplum debebit: nam qui alterius negotia administranda suscipit, id praestare debet in sua persona, quod in aliorum.
</p>


<p>
Dig. 17.1.32
</p>

<p>
Iulianus  3 ad urs. ferocem.
</p>

<p>
Si hereditatem aliter aditurus non essem quam cautum fuisset damnum praestari et hoc mandatum intercessisset, fore mandati actionem existimo. si quis autem mandaverit alicui, ne legatum a se repellat, longe ei dissimile esse: nam legatum adquisitum numquam illi damno esse potuit: hereditas interdum damnosa est. et in summa quicumque contractus tales sunt, ut quicumque eorum nomine fideiussor obligari posset, et mandati obligationem consistere puto: neque enim multo referre, praesens quis interrogatus fideiubeat an absens vel praesens mandet. praeterea volgo animadvertere licet mandatu creditorum hereditates suspectas adiri, quos mandati iudicio teneri procul dubio est.
</p>


<p>
Dig. 17.1.33
</p>

<p>
Iulianus  4 ex minic.
</p>

<p>
Rogatus ut fideiuberet si in minorem summam se obligavit, recte tenetur: si in maiorem, iulianus verius putat quod a plerisque responsum est eum, qui maiorem summam quam rogatus erat fideiussisset, hactenus mandati actionem habere, quatenus rogatus esset, quia id fecisset, quod mandatum ei est: nam usque ad eam summam, in quam rogatus erat, fidem eius spectasse videtur qui rogavit.
</p>


<p>
Dig. 17.1.34pr.
</p>

<p>
Africanus  8 quaest.
</p>

<p>
Qui negotia lucii titii procurabat, is, cum a debitoribus eius pecuniam exegisset, epistulam ad eum emisit, qua significaret certam summam ex administratione apud se esse eamque creditam sibi se debiturum cum usuris semissibus: quaesitum est, an ex ea causa credita pecunia peti possit et an usurae peti possint. respondit non esse creditam: alioquin dicendum ex omni contractu nuda pactione pecuniam creditam fieri posse. nec huic simile esse, quod, si pecuniam apud te depositam convenerit ut creditam habeas, credita fiat, quia tunc nummi, qui mei erant, tui fiunt: item quod, si a debitore meo iussero te accipere pecuniam, credita fiat, id enim benigne receptum est. his argumentum esse eum, qui, cum mutuam pecuniam dare vellet, argentum vendendum dedisset, nihilo magis pecuniam creditam recte petiturum: et tamen pecuniam ex argento redactam periculo eius fore, qui accepisset argentum. et in proposito igitur dicendum actione mandati obligatum fore procuratorem, ut, quamvis ipsius periculo nummi fierent tamen usuras, de quibus convenerit, praestare debeat.
</p>


<p>
Dig. 17.1.34.1
</p>

<p>
Africanus  8 quaest.
</p>

<p>
Cum heres ex parte esses, mandavi tibi, ut praedium hereditarium mihi emeres certo pretio: emisti. pro coheredum quidem partibus non dubie mandati actio est inter nos. pro tua autem parte posse dubitari ait, utrumne ex empto an mandati agi oporteat: neque enim sine ratione quem existimaturum pro hac parte sub condicione contractam emptionem. quod quidem maxime quaeri pertinere ait, ut, si forte prius quam emptio fieret decesserim et tu, cum scires me decessisse, propter mandatum meum alii vendere nolueris, an heres meus eo nomine tibi sit obligatus, et retro, si alii vendideris, an heredi meo tenearis. nam si quidem sub condicione emptio facta videtur, potest agi, quemadmodum si quaevis alia condicio post mortem exstitisset: sin ^ si^ vero perinde mandati agendum sit, ac si alienum fundum emi mandassem, morte insecuta, cum id scieris, resoluto mandato nullam tibi actionem cum herede meo fore. sed et si mandati agendum esset, eadem praestanda, quae praestarentur, si ex empto ageretur.
</p>


<p>
Dig. 17.1.35
</p>

<p>
Nerva  5 membr.
</p>

<p>
Si fundum, qui ex parte tuus est, mandavi tibi ut emeres mihi, verum est mandatum posse ita consistere, ut mihi ceteris partibus redemptis etiam tuam partem praestare debeas. sed si quidem certo pretio emendas eas mandaverim, quanticumque aliorum partes redemeris, sic et tua pars coartabitur, ut non abundet mandati quantitatem, in quam tibi emendum totum mandavi: sin autem nullo certo pretio constituto emere tibi mandaverim tuque ex diversis pretiis partes ceterorum redemeris, et tuam partem viri boni arbitratu aestimato pretio dari oportet,
</p>


<p>
Dig. 17.1.36pr.
</p>

<p>
Iavolenus  7 ex cass.
</p>

<p>
Ita tu omnes summas maiores et minores coacervet et ita portionem ei qui mandatum suscepit praestet. quod et plerique probant.
</p>


<p>
Dig. 17.1.36.1
</p>

<p>
Iavolenus  7 ex cass.
</p>

<p>
Simili modo et in illa specie, ubi certo pretio tibi emere mandavi et aliarum partium nomine commode negotium gessisti et vilius emeris, pro tua parte tantum tibi praestatur, quanti interest tua, dummodo intra id pretium, quod mandato continetur. quid enim fiet, si exiguo pretio hi, cum quibus tibi communis fundus erat, rem abicere vel necessitate rei familiaris vel alia causa cogerentur? non etiam tu ad idem dispendium deduceris. sed nec lucrum tibi ex hac causa adquirere debes, cum mandatum gratuitum esse debet: neque enim tibi concedendum est propter hoc venditionem impedire, quod animosiorem eius rei emptorem esse quam tibi mandatum est cognoveris.
</p>


<p>
Dig. 17.1.36.2
</p>

<p>
Iavolenus  7 ex cass.
</p>

<p>
Quod si fundum, qui per partes venit, emendum tibi mandassem, sed ita, ut non aliter mandato tenear, quam si totum fundum emeres: si totum emere non potueris, in partibus emendis tibi negotium gesseris ( sive habueris in eo fundo partem sive non) et eveniet, ut is cui tale mandatum datum est periculo suo interim partes emat et, nisi totum emerit, ingratis eas retineat. nam propius est, ut cum huiusmodi incommodis mandatum suscipi possit praestarique officium et in partibus emendis perinde atque in toto debeat ab eo, qui tale mandatum sua sponte suscepit.
</p>


<p>
Dig. 17.1.36.3
</p>

<p>
Iavolenus  7 ex cass.
</p>

<p>
Quod si mandassem tibi, ut fundum mihi emeres, non addito eo, ut non aliter mandato tenear, quam si totum emeres, et tu partem vel quasdam partes eius emeris, tum habebimus sine dubio invicem mandati actionem, quamvis reliquas partes emere non potuisses.
</p>


<p>
Dig. 17.1.37
</p>

<p>
Africanus  8 quaest.
</p>

<p>
Hominem certum pro te dari fideiussi et solvi: cum mandati agatur, aestimatio eius ad id potius tempus, quo solutus sit, non quo agatur, referri debet, et ideo etiamsi mortuus fuerit, nihilo minus utilis ea actio est. aliter in stipulatione servatur: nam tunc id tempus spectatur quo agitur, nisi forte aut per promissorem steterit, quo minus sua die solveret, aut per creditorem, quo minus acciperet: etenim neutri eorum frustratio sua prodesse debet.
</p>


<p>
Dig. 17.1.38pr.
</p>

<p>
Marcellus  l.S. resp.
</p>

<p>
Lucius titius publio maevio filio naturali domum communem permisit non donationis causa creditori filii obligare: postea maevio defuncto relicta pupilla tutores eius iudicem adversus titium acceperunt et titius de mutuis petitionibus: quaero, an domus pars, quam titius obligandam filio suo accommodavit, arbitratu iudicis liberari debeat. Marcellus respondit, an et quando debeat liberari, ex persona debitoris itemque ex eo, quod inter contrahentes actum esset, ac tempore, quo res de qua quaereretur obligata fuisset, iudicem aestimaturum:
</p>


<p>
Dig. 17.1.38.1
</p>

<p>
Marcellus  l.S. resp.
</p>

<p>
Est enim earum specierum iudicialis quaestio, per quam res expediatur, non absimilis illa, quae frequentissime agitari solet, fideiussor an et prius quam solvat agere possit, ut liberetur. nec tamen semper exspectandum est, ut solvat aut iudicio accepto condemnetur, si diu in solutione reus cessabit aut certe bona sua dissipabit, praesertim si domi pecuniam fideiussor non habebit, qua numerata creditori mandati actione reum conveniat.
</p>


<p>
Dig. 17.1.39
</p>

<p>
Nerva  7 membr.
</p>

<p>
Et aristoni et celso patri placuit posse rem hac condicione deponi mandatumque suscipi, ut res periculo eius sit qui depositum vel mandatum suscepit: quod et mihi verum esse videtur.
</p>


<p>
Dig. 17.1.40
</p>

<p>
Paulus  9 ad ed.
</p>

<p>
Si pro te praesente et vetante fideiusserim, nec mandati actio nec negotiorum gestorum est: sed quidam utilem putant dari oportere: quibus non consentio, secundum quod et pomponio videtur.
</p>


<p>
Dig. 17.1.41
</p>

<p>
Gaius  3 ad ed. provinc.
</p>

<p>
Potest ab una dumtaxat parte mandati iudicium dari: nam si is qui mandatum suscepit egressus fuerit mandatum, ipsi quidem mandati iudicium non competit, at ei qui mandaverit adversus eum competit.
</p>


<p>
Dig. 17.1.42
</p>

<p>
Ulpianus  11 ad ed.
</p>

<p>
Si mandavero tibi, ut excuteres vires hereditatis, et tu, quasi minor sit, eam a me emeris, et mandati mihi teneberis. tantundem et si tibi mandavi, ut vires excuteres eius cui eram crediturus et renuntiaveris eum idoneum esse.
</p>


<p>
Dig. 17.1.43
</p>

<p>
Ulpianus  23 ad ed.
</p>

<p>
Qui mandatum suscepit, ut pecunias in diem collocaret, isque hoc fecerit, mandati conveniendus est, ut cum dilatione temporis actionibus cedat.
</p>


<p>
Dig. 17.1.44
</p>

<p>
Ulpianus  62 ad ed.
</p>

<p>
Dolus est, si quis nolit persequi quod persequi potest, aut si quis nolit quod exegerit solvere.
</p>


<p>
Dig. 17.1.45pr.
</p>

<p>
Paulus  5 ad plaut.
</p>

<p>
Si mandatu meo fundum emeris, utrum cum dederis pretium ageres mecum mandati, an et antequam des, ne necesse habeas res tuas vendere? et recte dicitur in hoc esse mandati actionem, ut suscipiam obligationem, quae adversus te venditori competit: nam et ego tecum agere possum, ut praestes mihi adversus venditorem empti actiones.
</p>


<p>
Dig. 17.1.45.1
</p>

<p>
Paulus  5 ad plaut.
</p>

<p>
Sed si mandatu meo iudicium suscepisti, manente iudicio sine iusta causa non debes mecum agere, ut transferatur iudicium in me: nondum enim perfecisti mandatum.
</p>


<p>
Dig. 17.1.45.2
</p>

<p>
Paulus  5 ad plaut.
</p>

<p>
Item si, dum negotia mea geris, alicui de creditoribus meis promiseris, et antequam solvas dicendum est te agere posse, ut obligationem suscipiam: aut si nolit creditor obligationem mutare, cavere tibi debeo defensurum te.
</p>


<p>
Dig. 17.1.45.3
</p>

<p>
Paulus  5 ad plaut.
</p>

<p>
Si iudicio te sisti promisero nec exhibuero, et antequam praestem, mandati agere possum, ut me liberes: vel si pro te reus promittendi factus sim.
</p>


<p>
Dig. 17.1.45.4
</p>

<p>
Paulus  5 ad plaut.
</p>

<p>
Sed si mandavero tibi, ut creditori meo solvas, tuque expromiseris et ex ea causa damnatus sis, humanius est et in hoc casu mandati actionem tibi competere.
</p>


<p>
Dig. 17.1.45.5
</p>

<p>
Paulus  5 ad plaut.
</p>

<p>
Quotiens autem ante soltuam pecuniam mandati agi posse diximus, faciendi causa, non dandi tenebitur reus: et est aequum, sicut mandante aliquo actionem nacti cogimur eam praestare iudicio mandati, ita ex eadem causa obligatos habere mandati actionem, ut liberemur.
</p>


<p>
Dig. 17.1.45.6
</p>

<p>
Paulus  5 ad plaut.
</p>

<p>
Si fideiussor multiplicaverit summam, in quam fideiussit, sumptibus ex iusta ratione factis, totam eam praestabit is pro quo fideiussit.
</p>


<p>
Dig. 17.1.45.7
</p>

<p>
Paulus  5 ad plaut.
</p>

<p>
Quod mihi debebas a debitore tuo stipulatus sum periculo tuo: posse me agere tecum mandati in id, quod minus ab illo servare potero, nerva atilicinus aiunt, quamvis id mandatum ad tuam rem pertineat, et merito: tunc enim liberatur is qui debitorem delegat, si nomen eius creditor secutus est, non cum periculo debitoris ab eo stipulatur.
</p>


<p>
Dig. 17.1.45.8
</p>

<p>
Paulus  5 ad plaut.
</p>

<p>
Idem iuris est, si mandatu fideiussoris cum reo egissem, quia sequenti mandato liberaretur ex priore causa.
</p>


<p>
Dig. 17.1.46
</p>

<p>
Paulus  74 ad ed.
</p>

<p>
Si quis pro eo spoponderit, qui ita promisit: " si stichum non dederis, centum milia dabis?" et stichum redemerit vilius et solverit, ne centum milium stipulatio committatur, constat posse eum mandati agere. igitur commodissime illa forma in mandatis servanda est, ut, quotiens certum mandatum sit, recedi a forma non debeat: at quotiens incertum vel plurium causarum, tunc, licet aliis praestationibus exsoluta sit causa mandati quam quae ipso mandato inerant, si tamen hoc mandatori expedierit, mandati erit actio.
</p>


<p>
Dig. 17.1.47pr.
</p>

<p>
Pomponius  3 ex plaut.
</p>

<p>
Iulianus ait, si fideiussori uxor doti promiserit, quod ei ex causa fideiussoria debeat, nuptiis secutis confestim mandati adversus debitorem agere eum posse, quia intellegitur abesse ei pecunia eo, quod onera matrimonii sustineret.
</p>


<p>
Dig. 17.1.47.1
</p>

<p>
Pomponius  3 ex plaut.
</p>

<p>
Si is, qui pro te hominem dare fideiussit, alienum hominem stipulatori dederit, nec ipse liberatur nec te liberat et ideo mandati actionem tecum non habet. sed si stipulator eum hominem usuceperit, dicendum esse iulianus ait liberationem contingere: eo ergo casu mandati actio post usucapionem demum tecum erit.
</p>


<p>
Dig. 17.1.48pr.
</p>

<p>
Celsus  7 Dig. 
</p>

<p>
Quintus mucius scaevola ait, si quis sub usuris creditam pecuniam fideiussisset et reus in iudicio conventus cum recusare vellet sub usuris creditam esse pecuniam et fideiussor solvendo usuras potestatem recusandi eas reo sustulisset, eam pecuniam a reo non petiturum. sed si reus fideiussori denuntiasset, ut recusaret sub usuris debitam esse nec is propter suam existimationem recusare voluisset, quod ita solverit, a reo petiturum. hoc bene censuit scaevola: parum enim fideliter facit fideiussor in superiore casu, quod potestatem eximere reo videtur suo iure uti: ceterum in posteriore casu non oportet esse noxiae fideiussori, si pepercisset pudori suo.
</p>


<p>
Dig. 17.1.48.1
</p>

<p>
Celsus  7 Dig. 
</p>

<p>
Cum mando tibi, ut credendo pecuniam negotium mihi geras mihique id nomen praestes, meum in eo periculum, meum emolumentum sit, puto mandatum posse consistere.
</p>


<p>
Dig. 17.1.48.2
</p>

<p>
Celsus  7 Dig. 
</p>

<p>
Ceterum ut tibi negotium geras, tui arbitrii sit nomen, id est ut cuivis credas, tu recipias usuras, periculum dumtaxat ad me pertineat, iam extra mandati formam est, quemadmodum si mandem, ut mihi quemvis fundum emas.
</p>


<p>
Dig. 17.1.49
</p>

<p>
Marcellus  6 Dig. 
</p>

<p>
Servum titii emi ab alio bona fide et possideo: mandatu meo eum titius vendidit, cum ignoraret suum esse, vel contra ego vendidi illius mandatu, cum forte is, cui heres exstiterit, eum emisset: de iure evicitonis et de mandatu quaesitum est. et puto titium, quamvis quasi procurator vendidisset, obstrictum emptori neque, si rem tradidisset, vindicationem ei concedendam, et idcirco mandati eum non teneri, sed contra mandati agere posse, si quid eius interfuisset, quia forte venditurus non fuerit. contra mandator, si rem ab eo vindicare velit, exceptione doli summovetur et adversus venditorem testatoris sui habet ex empto iure hereditario actionem.
</p>


<p>
Dig. 17.1.50pr.
</p>

<p>
Celsus  38 Dig. 
</p>

<p>
Si is qui negotia fideiussoris gerebat ita solvit stipulatori, ut reum fideiussoremque liberaret, idque utiliter fecit, negotiorum gestorum actione fideiussorem habet obligatum, nec refert, ratum habuit nec ne fideiussor. sed fideiussor etiam antequam solveret procuratori pecuniam, simul ac ratum habuisset, haberet tamen mandati actionem.
</p>


<p>
Dig. 17.1.50.1
</p>

<p>
Celsus  38 Dig. 
</p>

<p>
Sive, cum frumentum deberetur, fideiussor africum dedit, sive quid ex necessitate solvendi plus impendit quam est pretium solutae rei, sive stichum solvit isque decessit aut debilitate flagitiove ad nullum pretium sui redactus est, id mandati iudicio consequeretur.
</p>


<p>
Dig. 17.1.51
</p>

<p>
Iavolenus  9 ex cass.
</p>

<p>
Fideiussor quamvis per errorem ante diem pecuniam solverit, repetere tamen ab eo non potest ac ne mandati quidem actionem, antequam dies solvendi veniat, cum reo habebit.
</p>


<p>
Dig. 17.1.52
</p>

<p>
Iavolenus  1 epist.
</p>

<p>
Fideiussorem, si sine adiectione bonitatis tritici pro altero triticum spopondit, quodlibet triticum dando reum liberare posse existimo: a reo autem non aliud triticum repetere poterit, quam quo pessimo tritico liberare se a stipulatore licuit. itaque si paratus fuerit reus, quod dando ipse creditori liberari potuit, fideiussori dare et fideiussor id quod dederit, id est melius triticum condicet, exceptione eum doli mali summoveri existimo.
</p>


<p>
Dig. 17.1.53
</p>

<p>
Papinianus  9 quaest.
</p>

<p>
Qui fide alterius pro alio fideiussit praesente et non recusante, utrosque obligatos habet iure mandati: quod si pro invito vel ignorante alterutrius mandatum secutus fideiussit, eum solum convenire potest qui mandavit, non etiam reum promittendi: nec me movet, quod pecunia fideiussoris reus liberetur: id enim contingit et si meo mandato pro alio solvas.
</p>


<p>
Dig. 17.1.54pr.
</p>

<p>
Papinianus  27 quaest.
</p>

<p>
Cum servus extero se mandat emendum, nullum mandatum est. sed si in hoc mandatum intercessit ut servus manumitteretur nec manumiserit, et pretium consequetur dominus ut venditor et affectus ratione mandati agetur: finge filium naturalem vel fratrem esse ( placuit enim prudentioribus affectus rationem in bonae fidei iudiciis habendam). quod si de suis nummis emptor pretium dederit ( neque enim aliter iudicio venditi liberari potest), quaeri solet, an utiliter de peculio agere possit. et verius et utilius videtur praetorem de huiusmodi contractibus servorum non cogitasse, quo se ipsi mala ratione dominis auferrent.
</p>


<p>
Dig. 17.1.54.1
</p>

<p>
Papinianus  27 quaest.
</p>

<p>
Si liber homo bona fide serviens redimi se mandaverit idque nummis emptoris factum sit, contraria mandati actione agi posse constat, ut tamen actiones praestentur, quas habet emptor adversus venditorem: finge non manumisisse liberam personam emptorem.
</p>


<p>
Dig. 17.1.55
</p>

<p>
Papinianus  1 resp.
</p>

<p>
Procurator, qui non res inclusas subtraxit, sed traditas non reddidit, iudicio mandati, non furti tenetur.
</p>


<p>
Dig. 17.1.56pr.
</p>

<p>
Papinianus  3 resp.
</p>

<p>
Qui mutuam pecuniam dari mandavit, omisso reo promittendi et pignoribus non distractis eligi potest: quod uti liceat si litteris exprimatur, distractis quoque pignoribus ad eum creditor redire poterit: etenim quae dubitationis tollendae causa contractibus inseruntur, ius commune non laedunt.
</p>


<p>
Dig. 17.1.56.1
</p>

<p>
Papinianus  3 resp.
</p>

<p>
Fideiussor qui pecuniam in iure optulit et propter aetatem eius qui petebat obsignavit ac publice deposuit, confestim agere mandati potest.
</p>


<p>
Dig. 17.1.56.2
</p>

<p>
Papinianus  3 resp.
</p>

<p>
Non ideo minus omnis temporis bonam fidem explorari oportet, quod dominus post annos quinque de provincia reversus, mox rei publicae causa profecturus non acceptis rationibus mandatum instauraverit. cum igitur ad officium procuratoris pertinuerit quidquid ex prima negotiorum gestorum administratione debuit ad secundam rationem transferre, secundi temporis causa priorem litem suscipiet.
</p>


<p>
Dig. 17.1.56.3
</p>

<p>
Papinianus  3 resp.
</p>

<p>
Salarium incertae pollicitationis neque extra ordinem recte petitur neque iudicio mandati, ut salarium tibi constituat.
</p>


<p>
Dig. 17.1.56.4
</p>

<p>
Papinianus  3 resp.
</p>

<p>
Sumptus bona fide necessario factos, etsi negotio finem adhibere procurator non potuit, iudicio mandati restitui necesse est.
</p>


<p>
Dig. 17.1.57
</p>

<p>
Papinianus  10 resp.
</p>

<p>
Mandatum distrahendorum servorum defuncto qui mandatum suscepit intercidisse constitit. quoniam tamen heredes eius errore lapsi non animo furandi, sed exsequendi, quod defunctus suae curae fecerat, servos vendiderant, eos ab emptoribus usucaptos videri placuit. sed venaliciarium ex provincia reversum publiciana actione non inutiliter acturum, cum exceptio iusti dominii causa cognita detur neque oporteat eum, qui certi hominis fidem elegit, ob errorem aut imperitiam heredum adfici damno.
</p>


<p>
Dig. 17.1.58pr.
</p>

<p>
Paulus  4 quaest.
</p>

<p>
Si praecedente mandato titium defenderas quamvis mortuo eo, cum hoc ignorares, ego puto mandati actionem adversus heredem titii competere, quia mandatum morte mandatoris, non etiam mandati actio solvitur. quod si sine mandatu defensionem suscepisti, negotium quodammodo defuncti gerere institueras, et quemadmodum, si illum liberasses, competeret tibi negotiorum gestorum actio, ita potest dici et heredem eius eadem actione teneri.
</p>


<p>
Dig. 17.1.58.1
</p>

<p>
Paulus  4 quaest.
</p>

<p>
Lucius titius creditori suo mandatorem dedit: deinde defuncto debitore maiore parte creditorum consentiente a praetore decretum est, ut portionem creditores ab heredibus ferant, absente eo creditore apud quem mandator exstiterat: quaero, si mandator conveniatur, an eandem habeat exceptionem quam heres debitoris. respondi: si praesens apud praetorem ipse quoque consensisset, pactus videtur iusta ex causa eaque exceptio et fideiussori danda esset et mandatori. sed cum proponas eum afuisse, iniquum est auferri ei electionem ( sicut pignus aut privilegium), qui potuit praesens id ipsum proclamare nec desiderare decretum praetoris. nec enim si quis dixerit summovendum creditorem, heredi consulitur, sed mandatori vel fideiussori, quibus mandati iudicio eandem partem praestaturus est. plane si ab herede partem accepisset, an in reliquum permittendum esset creditori fideiussorem convenire, dubitatum est: sed videbitur consentire decreto conveniendo heredem.
</p>


<p>
Dig. 17.1.59pr.
</p>

<p>
Paulus  4 resp.
</p>

<p>
Si mandatu titii calpurnius pecuniam quam titius credebat stipulatus esset non donandi animo, mandati iudicio eum ab herede titii posse conveniri, ut actiones suas praestet: idem est et si exacta est a calpurnio pecunia.
</p>


<p>
Dig. 17.1.59.1
</p>

<p>
Paulus  4 resp.
</p>

<p>
Paulus respondit fideiussorem, qui rem pignoris iure obligatam a creditore emit, mandati iudicio conventum ab herede debitoris oblato omni debito restituere cum fructibus cogendum neque habendum similem extraneo emptori, cum in omni contractu bonam fidem praestare debeat.
</p>


<p>
Dig. 17.1.59.2
</p>

<p>
Paulus  4 resp.
</p>

<p>
Paulus respondit die adiecto in mandato, intra quem praestaturum se lucius titius scripsit, non esse impedimento, quo minus etiam post eum diem conveniri mandati iudicio possit.
</p>


<p>
Dig. 17.1.59.3
</p>

<p>
Paulus  4 resp.
</p>

<p>
Paulus respondit unum ex mandatoribus in solidum eligi posse, etiamsi non sit concessum in mandato: post condemnationem autem in duorum personam collatam necessario ex causa iudicati singulos pro parte dimidia conveniri posse et debere.
</p>


<p>
Dig. 17.1.59.4
</p>

<p>
Paulus  4 resp.
</p>

<p>
Creditor pignus vendidit: quaero, an, si evicta sit possessio emptori, regressum creditor ad mandatorem habere possit et an intersit, creditoris iure vendiderit an communi iure promiserit. paulus respondit, si creditor ex pretio pignorum debitum consecutus non sit, mandatorem liberum non videri. ex hoc responso apparet, si evictionis nomine non teneatur, proficere eam rem ad liberationem.
</p>


<p>
Dig. 17.1.59.5
</p>

<p>
Paulus  4 resp.
</p>

<p>
" ille illi salutem. mando tibi, ut blaesio severo adfini meo octoginta credas sub pignore illo et illo: in quam pecuniam et quidquid usurarum nomine accesserit indemnem rationem tuam me esse ex causa mandati in eum diem, quoad vixerit blaesius severus, praestaturum. " postea saepe conventus mandator non respondit: quaero, an morte debitoris liberatus sit. paulus respondit mandati obligationem perpetuam esse, licet in mandato adiectum videatur indemnem rationem tuam me esse ex causa mandati in eum diem, quoad vixerit blaesius severus, praestaturum.
</p>


<p>
Dig. 17.1.59.6
</p>

<p>
Paulus  4 resp.
</p>

<p>
Paulus respondit non videri mandati condicioni paritum, cum in mandato adiectum sit, ut idonea cautio a debitore exigeretur, si neque fideiussor neque pignora accepta sint.
</p>


<p>
Dig. 17.1.60pr.
</p>

<p>
Scaevola  1 resp.
</p>

<p>
Creditor mandatorem convenit: is condemnatus provocavit: quaerendum est, an manente appellatione debitor a creditore conveniri potest. respondi posse.
</p>


<p>
Dig. 17.1.60.1
</p>

<p>
Scaevola  1 resp.
</p>

<p>
Ad eum qui uxorem ducturus erat litteras fecit tales: " titius seio salutem. semproniam pertinere ad animum meum cognovisti: ideoque cum ex voto meo nuptura tibi sit, velim certus sis secundum dignitatem tuam contrahere te matrimonium. et quamvis idonee repromissuram tibi titiam matrem puellae dotem sciam, tamen et ipse quo magis conciliem animum tuum domui meae, fidem meam interponere non dubito: quare scias, quodcumque ab ea ex hac causa stipulatus fueris, id me mea fide esse iussisse salvum te habiturum. " atque ita titia, quae neque titio mandaverat neque ratum habuerat quod scripserat, dotem seio promisit. quaero, si heres titii ex causa mandati praestiterit, an actione mandati heredem titiae convenire potest. respondi secundum ea, quae proponuntur, non posse. item quaesitum est, an nec negotiorum gestorum. respondi nec hoc nomine iure agere posse: palam enim facere titium non tam titiae nomine, quam quod consultum vellet, mandasse. item si maritus adversus mandatorem ageret, an aliqua exceptione summoveatur? respondi nihil proponi, cur summovendus sit.
</p>


<p>
Dig. 17.1.60.2
</p>

<p>
Scaevola  1 resp.
</p>

<p>
Duobus quis mandavit negotiorum administrationem: quaesitum est, an unusquisque mandati iudicio in solidum teneatur. respondi unumquemque pro solido conveniri debere, dummodo ab utroque non amplius debito exigatur.
</p>


<p>
Dig. 17.1.60.3
</p>

<p>
Scaevola  1 resp.
</p>

<p>
Si inter maritum et socerum id actum esset vel tacito intellectu, ut onus exhibendae uxoris ad maritum rediret praestante patre dotis usuras, nullam actionem superfore ad recipiendum quod negetur consumptum: quod si pater puellae exhibitionem mandasse se doceat, actionem mandati competere.
</p>


<p>
Dig. 17.1.60.4
</p>

<p>
Scaevola  1 resp.
</p>

<p>
Lucius titius fratris filio commisit rerum suarum administrationem ita:  seiw teknw xairein. egw men kata fusin einai nomizw to huper patros kai twn tou patros uhiwn pragmateuesvai dixa tou tina epitropikon aitein. ei de dei kai toioutou tinos, epitrepw soi peri pantwn twn emwn hws veleis pragmateuesvai, eite pwlein veleis eite hupotivesvai eite agorazein eite hotioun prattein, hws kuriw onti twn emwn: emou panta kuria ta hupo sou ginomena hygoumenou kai myden antilegontos soi pros mydemian pracin.  quaesitum est, si quid non administrandi animo, sed fraudulenter alienasset vel mandasset, an valeret. respondi eum, de quo quaereretur, plene quidem, sed quatenus res ex fide agenda esset, mandasse. item quaero, an, cum seius magistratu functus debitor exstitisset, lucius titius eo nomine conveniri possit vel res eius obligatae essent propter verba epistulae supra scripta. respondi neque conveniri posse neque res obligatas esse.
</p>


<p>
Dig. 17.1.61
</p>

<p>
Paulus  2 ad ner.
</p>

<p>
Quod filio familias ut peteret mandavi, emancipatus exegit: de peculio intra annum utiliter agam. paulus: sed et cum filio agendum est.
</p>


<p>
Dig. 17.1.62pr.
</p>

<p>
Scaevola  6 Dig. 
</p>

<p>
Cum controversia esset de hereditate defunctae inter scriptum heredem et patruum maevium et amitas, maevius litteris ad sorores suas factis declaravit commune futurum, quidquid ad eum ex eventu litis hereditariae pervenisset, neque stipulatio litteras secuta est: quaesitum est, cum transegerit idem maevius cum scripto herede ita, ut praedia et aliae quaedam res ex ea transactione ad eum pervenirent, an ex litteris suis possit a sororibus conveniri. respondit posse.
</p>


<p>
Dig. 17.1.62.1
</p>

<p>
Scaevola  6 Dig. 
</p>

<p>
Mandavi in haec verba: " lucius titius gaio suo salutem. peto et mando tibi, ut fidem dicas pro publio maevio apud sempronium: quaeque a publio soluta tibi non fuerint, me repraesentaturum hac epistula manu mea scripta notum tibi facio. " quaero, si non fideiussisset, sed mandasset creditori et alias egisset quam quod ei mandatum esset, an actione mandati teneretur. respondit teneri.
</p>

<p class=shortborder></p>

<p>
<b>Dig. 17.2.0. Pro socio.</b>
</p>

<p>
Dig. 17.2.1pr.
</p>

<p>
Paulus  32 ad ed.
</p>

<p>
Societas coiri potest vel in perpetuum, id est dum vivunt, vel ad tempus vel ex tempore vel sub condicione.
</p>


<p>
Dig. 17.2.1.1
</p>

<p>
Paulus  32 ad ed.
</p>

<p>
In societate omnium bonorum omnes res quae coeuntium sunt continuo communicantur,
</p>


<p>
Dig. 17.2.2
</p>

<p>
Gaius  10 ad ed. provinc.
</p>

<p>
Quia, licet specialiter traditio non interveniat, tacita tamen creditur intervenire.
</p>


<p>
Dig. 17.2.3pr.
</p>

<p>
Paulus  32 ad ed.
</p>

<p>
Ea vero, quae in nominibus erunt, manent in suo statu: sed actiones invicem praestare debent.
</p>


<p>
Dig. 17.2.3.1
</p>

<p>
Paulus  32 ad ed.
</p>

<p>
Cum specialiter omnium bonorum societas coita est, tunc et hereditas et legatum et quod donatum est aut quaqua ratione adquisitum communioni adquiretur.
</p>


<p>
Dig. 17.2.3.2
</p>

<p>
Paulus  32 ad ed.
</p>

<p>
De illo quaeritur, si ita sit coita societas, ut, si qua iusta hereditas alterutri obvenerit, communis sit, quae sit iusta hereditas, utrum quae iure legitimo obvenit an etiam ea quae testamento? et probabilius est ad legitimam hereditatem tantum hoc pertinere.
</p>


<p>
Dig. 17.2.3.3
</p>

<p>
Paulus  32 ad ed.
</p>

<p>
Societas si dolo malo aut fraudandi causa coita sit, ipso iure nullius momenti est, quia fides bona contraria est fraudi et dolo.
</p>


<p>
Dig. 17.2.4pr.
</p>

<p>
Modestinus  3 reg.
</p>

<p>
Societatem coire et re et verbis et per nuntium posse nos dubium non est.
</p>


<p>
Dig. 17.2.4.1
</p>

<p>
Modestinus  3 reg.
</p>

<p>
Dissociamur renuntiatione morte capitis minutione et egestate.
</p>


<p>
Dig. 17.2.5pr.
</p>

<p>
Ulpianus  31 ad ed.
</p>

<p>
Societates contrahuntur sive universorum bonorum sive negotiationis alicuius sive vectigalis sive etiam rei unius.
</p>


<p>
Dig. 17.2.5.1
</p>

<p>
Ulpianus  31 ad ed.
</p>

<p>
Societas autem coiri potest et valet etiam inter eos, qui non sunt aequis facultatibus, cum plerumque pauperior opera suppleat, quantum ei per comparationem patrimonii deest. donationis causa societas recte non contrahitur.
</p>


<p>
Dig. 17.2.6
</p>

<p>
Pomponius  9 ad sab.
</p>

<p>
Si societatem mecum coieris ea condicione, ut partes societatis constitueres, ad boni viri arbitrium ea res redigenda est: et conveniens est viri boni arbitrio, ut non utique ex aequis partibus socii simus, veluti si alter plus operae industriae pecuniae in societatem collaturus sit.
</p>


<p>
Dig. 17.2.7
</p>

<p>
Ulpianus  30 ad sab.
</p>

<p>
Coiri societatem et simpliciter licet: et si non fuerit distinctum, videtur coita esse universorum quae ex quaestu veniunt, hoc est si quod lucrum ex emptione venditione, locatione conductione descendit.
</p>


<p>
Dig. 17.2.8
</p>

<p>
Paulus  6 ad sab.
</p>

<p>
Quaestus enim intellegitur, qui ex opera cuius descendit.
</p>


<p>
Dig. 17.2.9
</p>

<p>
Ulpianus  30 ad sab.
</p>

<p>
Nec adiecit sabinus hereditatem vel legatum vel donationes mortis causa sive non mortis causa, fortassis haec ideo, quia non sine causa obveniunt, sed ob meritum aliquod accedunt.
</p>


<p>
Dig. 17.2.10
</p>

<p>
Paulus  6 ad sab.
</p>

<p>
Et quia plerumque vel a parente vel a liberto quasi debitum nobis hereditas obvenit:
</p>


<p>
Dig. 17.2.11
</p>

<p>
Ulpianus  30 ad sab.
</p>

<p>
Et ita de hereditate legato donatione quintus mucius scribit.
</p>


<p>
Dig. 17.2.12
</p>

<p>
Paulus  6 ad sab.
</p>

<p>
Sed nec aes alienum, nisi quod ex quaestu pendebit, veniet in rationem societatis.
</p>


<p>
Dig. 17.2.13
</p>

<p>
Paulus  32 ad ed.
</p>

<p>
Sed et si adiciatur, ut et quaestus et lucri socii sint, verum est non ad aliud lucrum, quam quod ex quaestu venit, hanc quoque adiectionem pertinere.
</p>


<p>
Dig. 17.2.14
</p>

<p>
Ulpianus  30 ad sab.
</p>

<p>
Si convenerit inter socios, ne intra certum tempus communis res dividatur, non videtur convenisse, ne societate abeatur. quid tamen si hoc convenit, ne abeatur, an valeat? eleganter pomponius scripsit frustra hoc convenire: nam et si non convenit, si tamen intempestive renuntietur societati, esse pro socio actionem. sed et si convenit, ne intra certum tempus societate abeatur, et ante tempus renuntietur, potest rationem habere renuntiatio. nec tenebitur pro socio qui ideo renuntiavit, quia condicio quaedam, qua societas erat coita, ei non praestatur: aut quid si ita iniuriosus et damnosus socius sit, ut non expediat eum pati?
</p>


<p>
Dig. 17.2.15
</p>

<p>
Pomponius  13 ad sab.
</p>

<p>
Vel quod ea re frui non liceat, cuius gratia negotiatio suscepta sit?
</p>


<p>
Dig. 17.2.16pr.
</p>

<p>
Ulpianus  30 ad sab.
</p>

<p>
Idemque erit dicendum, si socius renuntiaverit societati, qui rei publicae causa diu et invitus sit afuturus: quamvis nonnumquam ei obici possit, quia potuit et per alium societatem administrare vel socio committere: sed hoc non alias, nisi valde sit idoneus socius aut facilis afuturo etiam per alium societatis administratio.
</p>


<p>
Dig. 17.2.16.1
</p>

<p>
Ulpianus  30 ad sab.
</p>

<p>
Qui igitur paciscitur ne dividat, nisi aliqua iusta ratio intercedat, nec vendere poterit, ne alia ratione efficiat, ut dividatur. sed sane potest dici venditionem quidem non impediri, sed exceptionem adversus emptorem locum habere, si ante dividat, quam divideret is qui vendidit.
</p>


<p>
Dig. 17.2.17pr.
</p>

<p>
Paulus  6 ad sab.
</p>

<p>
Sed et socius qui alienaverit contra pactionem accipit committit et tenetur societatis aut communi dividundo iudicio.
</p>


<p>
Dig. 17.2.17.1
</p>

<p>
Paulus  6 ad sab.
</p>

<p>
Si absenti renuntiata societas sit, quoad is scierit, quod is adquisivit qui renuntiavit in commune redigi, detrimentum autem solius eius esse qui renuntiaverit: sed quod absens adquisiit, ad solum eum pertinere, detrimentum ab eo factum commune esse.
</p>


<p>
Dig. 17.2.17.2
</p>

<p>
Paulus  6 ad sab.
</p>

<p>
In societate autem coeunda nihil attinet de renuntiatione cavere, quia ipso iure societatis intempestiva renuntiatio in aestimationem venit.
</p>


<p>
Dig. 17.2.18
</p>

<p>
Pomponius  13 ad sab.
</p>

<p>
Si servus societatem coierit, non sufficiet, si iubeatur a domino servus abire a societate, sed socio renuntiandum est.
</p>


<p>
Dig. 17.2.19
</p>

<p>
Ulpianus  30 ad sab.
</p>

<p>
Qui admittitur socius, ei tantum socius est qui admisit, et recte: cum enim societas consensu contrahatur, socius mihi esse non potest quem ego socium esse nolui. quid ergo si socius meus eum admisit? ei soli socius est.
</p>


<p>
Dig. 17.2.20
</p>

<p>
Ulpianus  31 ad ed.
</p>

<p>
( nam socii mei socius meus socius non est)
</p>


<p>
Dig. 17.2.21
</p>

<p>
Ulpianus  30 ad sab.
</p>

<p>
Et quidquid fuerit de societate nostra consecutus, cum illo qui eum adsumpsit communicabit, nos cum eo non communicabimus. sed factum eius praestabitur societati, id est aget socius et societati praestabit quod fuerit consecutus.
</p>


<p>
Dig. 17.2.22
</p>

<p>
Gaius  10 ad ed. provinc.
</p>

<p>
Ex contrario factum quoque sociorum debet ei praestare sicuti suum, quia ipse adversus eos habet actionem. item certum est nihil vetare prius inter eum qui admiserit et eum qui admissus fuerit societatis iudicio agi, quam agi incipiat inter ceteros et eum qui admiserit.
</p>


<p>
Dig. 17.2.23pr.
</p>

<p>
Ulpianus  30 ad sab.
</p>

<p>
De illo pomponius dubitat, utrum actionem eum mandare sociis sufficit, ut, si facere ille non possit, nihil ultra sociis praestet, an vero indemnes eos praestare debeat. et puto omnimodo eum teneri eius nomine, quem ipse solus admisit, quia difficile est negare culpa ipsius admissum.
</p>


<p>
Dig. 17.2.23.1
</p>

<p>
Ulpianus  30 ad sab.
</p>

<p>
Idem quaerit, an commodum, quod propter admissum socium accessit, compensari cum damno, quod culpa praebuit, debeat, et ait compensandum. quod non est verum, nam et Marcellus libro sexto digestorum scribit, si servus unius ex sociis societati a domino praepositus neglegenter versatus sit, dominum societati qui praeposuerit praestaturum nec compensandum commodum, quod per servum societati accessit, cum damno: et ita divum marcum pronuntiasse, nec posse dici socio: " abstine commodo, quod per servum accessit, si damnum petis. "
</p>


<p>
Dig. 17.2.24
</p>

<p>
Ulpianus  31 ad ed.
</p>

<p>
Plane si ambo socii servum alterius praeposuerint, non tenebitur dominus eius nomine, nisi dumtaxat de peculio: commune enim periculum esse oportet, cum ambo eum praeponamus.
</p>


<p>
Dig. 17.2.25
</p>

<p>
Paulus  6 ad sab.
</p>

<p>
Non ob eam rem minus ad periculum socii pertinet quod neglegentia eius perisset, quod in plerisque aliis industria eius societas aucta fuisset: et hoc ex appellatione imperator pronuntiavit.
</p>


<p>
Dig. 17.2.26
</p>

<p>
Ulpianus  31 ad ed.
</p>

<p>
Et ideo si socius quaedam neglegenter in societate egisset, in plerisque autem societatem auxisset, non compensatur compendium cum neglegentia, ut Marcellus libro sexto digestorum scripsit.
</p>


<p>
Dig. 17.2.27
</p>

<p>
Paulus  6 ad sab.
</p>

<p>
Omne aes alienum, quod manente societate contractum est, de communi solvendum est, licet posteaquam societas distracta est solutum sit. igitur et si sub condicione promiserat et distracta societate condicio exstitit, ex communi solvendum est: ideoque si interim societas dirimatur, cautiones interponendae sunt.
</p>


<p>
Dig. 17.2.28
</p>

<p>
Paulus  60 ad ed.
</p>

<p>
Si socii sumus et unus ex die pecuniam debeat et dividatur societas, non debet hoc deducere socius quemadmodum praesens pure debet, sed omnes dividere et cavere, cum dies venerit, defensu iri socium.
</p>


<p>
Dig. 17.2.29pr.
</p>

<p>
Ulpianus  30 ad sab.
</p>

<p>
Si non fuerint partes societati adiectae, aequas eas esse constat. si vero placuerit, ut quis duas partes vel tres habeat, alius unam, an valeat? placet valere, si modo aliquid plus contulit societati vel pecuniae vel operae vel cuiuscumque alterius rei causa.
</p>


<p>
Dig. 17.2.29.1
</p>

<p>
Ulpianus  30 ad sab.
</p>

<p>
Ita coiri societatem posse, ut nullam partem damni alter sentiat, lucrum vero commune sit, cassius putat: quod ita demum valebit, ut et sabinus scribit, si tanti sit opera, quanti damnum est: plerumque enim tanta est industria socii, ut plus societati conferat quam pecunia, item si solus naviget, si solus peregrinetur, pericula subeat solus.
</p>


<p>
Dig. 17.2.29.2
</p>

<p>
Ulpianus  30 ad sab.
</p>

<p>
Aristo refert cassium respondisse societatem talem coiri non posse, ut alter lucrum tantum, alter damnum sentiret, et hanc societatem leoninam solitum appellare: et nos consentimus talem societatem nullam esse, ut alter lucrum sentiret, alter vero nullum lucrum, sed damnum sentiret: iniquissimum enim genus societatis est, ex qua quis damnum, non etiam lucrum spectet.
</p>


<p>
Dig. 17.2.30
</p>

<p>
Paulus  6 ad sab.
</p>

<p>
Mucius libro quarto decimo scribit non posse societatem coiri, ut aliam damni, aliam lucri partem socius ferat: servius in notatis mucii ait nec posse societatem ita contrahi, neque enim lucrum intellegitur nisi omni damno deducto neque damnum nisi omni lucro deducto: sed potest coiri societas ita, ut eius lucri, quod reliquum in societate sit omni damno deducto, pars alia feratur, et eius damni, quod similiter relinquatur, pars alia capiatur.
</p>


<p>
Dig. 17.2.31
</p>

<p>
Ulpianus  30 ad sab.
</p>

<p>
Ut sit pro socio actio, societatem intercedere oportet: nec enim sufficit rem esse communem, nisi societas intercedit. communiter autem res agi potest etiam citra societatem, ut puta cum non affectione societatis incidimus in communionem, ut evenit in re duobus legata, item si a duobus simul empta res sit, aut si hereditas vel donatio communiter nobis obvenit, aut si a duobus separatim emimus partes eorum non socii futuri.
</p>


<p>
Dig. 17.2.32
</p>

<p>
Ulpianus  2 ad ed.
</p>

<p>
Nam cum tractatu habito societas coita est, pro socio actio est, cum sine tractatu in re ipsa et negotio, communiter gestum videtur,
</p>


<p>
Dig. 17.2.33
</p>

<p>
Ulpianus  31 ad ed.
</p>

<p>
Ut in conductionibus publicorum, item in emptionibus: nam qui nolunt inter se contendere, solent per nuntium rem emere in commune, quod a societate longe remotum est. et ideo societate sine tutoris auctoritate coita pupillus non tenetur, attamen communiter gesto tenetur.
</p>


<p>
Dig. 17.2.34
</p>

<p>
Gaius  10 ad ed. provinc.
</p>

<p>
Quibus casibus si quid forte unus in eam rem impenderit sive fructus mercedesve unus perceperit vel deteriorem fecerit rem, non societatis iudicio locus est, sed inter coheredes quidem familiae herciscendae iudicio agitur, inter ceteros communi dividundo. inter eos quoque, quibus hereditario iure communis res est, posse et communi dividundo agi.
</p>


<p>
Dig. 17.2.35
</p>

<p>
Ulpianus  30 ad sab.
</p>

<p>
Nemo potest societatem herede suo sic parere, ut ipse heres socius sit: in heredem autem socii proponitur actio, ut bonam fidem praestet.
</p>


<p>
Dig. 17.2.36
</p>

<p>
Paulus  6 ad sab.
</p>

<p>
Et acti etiam culpam, quam is praestaret in cuius locum successit, licet socius non sit.
</p>


<p>
Dig. 17.2.37
</p>

<p>
Pomponius  13 ad sab.
</p>

<p>
Plane si hi, qui sociis heredes exstiterint, animum inierint societatis in ea hereditate, novo consensu quod postea gesserint efficitur ut in pro socio actionem deducatur.
</p>


<p>
Dig. 17.2.38pr.
</p>

<p>
Paulus  6 ad sab.
</p>

<p>
Pro socio arbiter prospicere debet cautionibus in futuro damno vel lucro pendente ex ea societate. quod sabinus in omnibus bonae fidei iudiciis existimavit, sive generalia sunt ( veluti pro socio, negotiorum gestorum, tutelae) sive specialia ( veluti mandati, commodati, depositi).
</p>


<p>
Dig. 17.2.38.1
</p>

<p>
Paulus  6 ad sab.
</p>

<p>
Si tecum societas mihi sit et res ex societate communes, quam impensam in eas fecero quosve fructus ex his rebus ceperis, vel pro socio vel communi dividundo me consecuturum et altera actione alteram tolli proculus ait.
</p>


<p>
Dig. 17.2.39
</p>

<p>
Pomponius  13 ad sab.
</p>

<p>
Si fundus mihi tecum communis sit et in eum mortuum intuleris, agam tecum pro socio.
</p>


<p>
Dig. 17.2.40
</p>

<p>
Pomponius  17 ad sab.
</p>

<p>
Heres socii quamvis socius non est, tamen ea, quae per defunctum inchoata sunt per heredem explicari debent: in quibus dolus eius admitti potest.
</p>


<p>
Dig. 17.2.41
</p>

<p>
Ulpianus  20 ad ed.
</p>

<p>
Si quis a socio poenam stipulatus sit, pro socio non aget, si tantundem in poenam sit, quantum eius interfuit.
</p>


<p>
Dig. 17.2.42
</p>

<p>
Ulpianus  45 ad sab.
</p>

<p>
Quod si ex stipulatu eam consecutus sit, postea pro socio agendo hoc minus accipiet poena ei in sortem imputata.
</p>


<p>
Dig. 17.2.43
</p>

<p>
Ulpianus  28 ad ed.
</p>

<p>
Si actum sit communi dividundo, non tollitur pro socio actio, quoniam pro socio et nominum rationem habet et adiudicationem non admittit. sed si postea pro socio agatur, hoc minus ex ea actione consequitur, quam ex prima actione consecutus est.
</p>


<p>
Dig. 17.2.44
</p>

<p>
Ulpianus  31 ad ed.
</p>

<p>
Si margarita tibi vendenda dedero, ut, si ea decem vendidisses, redderes mihi decem, si pluris, quod excedit tu haberes, mihi videtur, si animo contrahendae societatis id actum sit, pro socio esse actionem, si minus, praescriptis verbis.
</p>


<p>
Dig. 17.2.45
</p>

<p>
Ulpianus  30 ad sab.
</p>

<p>
Rei communis nomine cum socio furti agi potest, si per fallaciam dolove malo amovit vel rem communem celandi animo contrectet: sed et pro socio actione obstrictus est, nec altera actio alteram tollet. idemque in omnibus bonae fidei iudiciis dicendum est.
</p>


<p>
Dig. 17.2.46
</p>

<p>
Paulus  6 ad sab.
</p>

<p>
Idem est et in colono et in eo qui negotia gerit et qui mandatum nostrum exsequitur et in tutore.
</p>


<p>
Dig. 17.2.47pr.
</p>

<p>
Ulpianus  30 ad sab.
</p>

<p>
Sed si ex causa furtiva condixero, cessabit pro socio actio, nisi si pluris mea intersit.
</p>


<p>
Dig. 17.2.47.1
</p>

<p>
Ulpianus  30 ad sab.
</p>

<p>
Si damnum in re communi socius dedit, aquilia teneri eum et celsus et iulianus et pomponius scribunt:
</p>


<p>
Dig. 17.2.48
</p>

<p>
Paulus  6 ad sab.
</p>

<p>
Sed nihilo minus et pro socio tenetur,
</p>


<p>
Dig. 17.2.49
</p>

<p>
Ulpianus  31 ad ed.
</p>

<p>
Si hoc facto societatem laesit, si verbi gratia negotiatorem servum vulneraverit vel occidit.
</p>


<p>
Dig. 17.2.50
</p>

<p>
Paulus  6 ad sab.
</p>

<p>
Sed actione pro socio consequitur, ut altera actione contentus esse debeat, quia utraque actio ad rei persecutionem respicit, non ut furti ad poenam dumtaxat.
</p>


<p>
Dig. 17.2.51pr.
</p>

<p>
Ulpianus  30 ad sab.
</p>

<p>
Merito autem adiectum est ita demum furti actionem esse, si per fallaciam et dolo malo amovit, quia cum sine dolo malo fecit, furti non tenetur: et sane plerumque credendum est eum, qui partis dominus est, iure potius suo re uti quam furti consilium inire.
</p>


<p>
Dig. 17.2.51.1
</p>

<p>
Ulpianus  30 ad sab.
</p>

<p>
Et ideo videbimus, an fabia teneatur. et ratio quidem facit, ne teneatur, verum si plagium fecit vel suppressit, fabia teneri.
</p>


<p>
Dig. 17.2.52pr.
</p>

<p>
Ulpianus  31 ad ed.
</p>

<p>
Cum duobus vicinis fundus coniunctus venalis esset, alter ex his petit ab altero, ut eum fundum emeret, ita ut ea pars, quae suo fundo iuncta esset, sibi cederetur: mox ipse eum fundum ignorante vicino emit: quaeritur, an aliquam actionem cum eo vicinus habeat. iulianus scripsit implicitam esse facti quaestionem: nam si hoc solum actum est, ut fundum lucii titii vicinus emeret et mecum communicaret, adversus me qui emi nullam actionem vicino competere: si vero id actum est, ut quasi commune negotium gereretur. societatis iudicio tenebor, ut tibi deducta parte quam mandaveram reliquas partes praestem.
</p>


<p>
Dig. 17.2.52.1
</p>

<p>
Ulpianus  31 ad ed.
</p>

<p>
Venit autem in hoc iudicium pro socio bona fides.
</p>


<p>
Dig. 17.2.52.2
</p>

<p>
Ulpianus  31 ad ed.
</p>

<p>
Utrum ergo tantum dolum an etiam culpam praestare socium oporteat, quaeritur. et celsus libro septimo digestorum ita scripsit: socios inter se dolum et culpam praestare oportet. si in coeunda societate, inquit, artem operamve pollicitus est alter, veluti cum pecus in commune pascendum aut agrum politori damus in commune quaerendis fructibus, nimirum ibi etiam culpa praestanda est: pretium enim operae artis est velamentum. quod si rei communi socius nocuit, magis admittit culpam quoque venire.
</p>


<p>
Dig. 17.2.52.3
</p>

<p>
Ulpianus  31 ad ed.
</p>

<p>
Damna quae imprudentibus accidunt, hoc est damna fatalia, socii non cogentur praestare: ideoque si pecus aestimatum datum sit et id latrocinio aut incendio perierit, commune damnum est, si nihil dolo aut culpa acciderit eius, qui aestimatum pecus acceperit: quod si a furibus subreptum sit, proprium eius detrimentum est, quia custodiam praestare debuit, qui aestimatum accepit. haec vera sunt, et pro socio erit actio, si modo societatis contrahendae causa pascenda data sunt quamvis aestimata.
</p>


<p>
Dig. 17.2.52.4
</p>

<p>
Ulpianus  31 ad ed.
</p>

<p>
Quidam sagariam negotiationem coierunt: alter ex his ad merces comparandas profectus in latrones incidit suamque pecuniam perdidit, servi eius vulnerati sunt resque proprias perdidit. dicit iulianus damnum esse commune ideoque actione pro socio damni partem dimidiam adgnoscere debere tam pecuniae quam rerum ceterarum, quas secum non tulisset socius nisi ad merces communi nomine comparandas proficisceretur. sed et si quid in medicos impensum est, pro parte socium agnoscere debere rectissime iulianus probat. proinde et si naufragio quid periit, cum non alias merces quam navi solerent advehi, damnum ambo sentient: nam sicuti lucrum, ita damnum quoque commune esse oportet, quod non culpa socii contingit.
</p>


<p>
Dig. 17.2.52.5
</p>

<p>
Ulpianus  31 ad ed.
</p>

<p>
Cum duo erant argentarii socii, alter eorum aliquid separatim quaesierat et lucri senserat: quaerebatur, an commune esse lucrum oporteret. et imperator severus flavio felici in haec verba rescripsit: " etiamsi maxime argentariae societas inita est, quod quisque tamen socius non ex argentaria causa quaesiit, id ad communionem non pertinere explorati iuris est".
</p>


<p>
Dig. 17.2.52.6
</p>

<p>
Ulpianus  31 ad ed.
</p>

<p>
Papinianus quoque libro tertio responsorum ait: si fratres parentium indivisas hereditates ideo retinuerunt, ut emolumentum ac damnum in his commune sentirent, quod aliunde quaesierint in commune non redigetur.
</p>


<p>
Dig. 17.2.52.7
</p>

<p>
Ulpianus  31 ad ed.
</p>

<p>
Item ex facto consultum respondisse se ait libro tertio responsorum: inter flavium victorem et bellicum asianum placuerat, ut locis emptis pecunia victoris monumenta fierent opera et peritia asiani, quibus distractis pecuniam victor cum certa quantitate reciperet, superfluum asianus acciperet, qui operam in societatem contulit: erit pro socio actio.
</p>


<p>
Dig. 17.2.52.8
</p>

<p>
Ulpianus  31 ad ed.
</p>

<p>
Idem papinianus eodem libro ait, si inter fratres voluntarium consortium initum fuerit, et stipendia ceteraque salaria in commune redigi iudicio societatis, quamvis filius emancipatus haec non cogatur conferre fratri, inquit, in potestate manenti, quia et si in potestate maneret, praecipua ea haberet.
</p>


<p>
Dig. 17.2.52.9
</p>

<p>
Ulpianus  31 ad ed.
</p>

<p>
Idem respondit societatem non posse ultra mortem porrigi, et ideo nec libertatem de supremis iudiciis constringere quis poterit vel cognatum ulteriorem proximioribus praeferre.
</p>


<p>
Dig. 17.2.52.10
</p>

<p>
Ulpianus  31 ad ed.
</p>

<p>
Idem respondit: socius, qui cessantis cessantiumve portiones insulae restituerit, quamvis aut sortem cum certis usuris intra quattuor menses, postquam opus refectum erit, recipere potest exigendoque privilegio utetur aut deinceps propriam rem habebit, potest tamen pro socio agere ad hoc, ut consequatur quod sua intererat. finge enim malle eum magis suum consequi quam dominium insulae. oratio enim divi marci idcirco quattuor mensibus finit certas usuras, quia post quattuor dominium dedit.
</p>


<p>
Dig. 17.2.52.11
</p>

<p>
Ulpianus  31 ad ed.
</p>

<p>
Si qui societatem ad emendum coierint, deinde res alterius dolo vel culpa empta non sit, pro socio esse actionem constat. plane si condicio sit adiecta " si intra illum diem veniret", et dies sine culpa socii praeterierit, cessabit actio pro socio.
</p>


<p>
Dig. 17.2.52.12
</p>

<p>
Ulpianus  31 ad ed.
</p>

<p>
Item si in communem rivum reficiendum impensa facta sit, pro socio esse actionem ad reciperandum sumptum cassius scripsit.
</p>


<p>
Dig. 17.2.52.13
</p>

<p>
Ulpianus  31 ad ed.
</p>

<p>
Item mela scribit, si vicini semipedes inter se contulerunt, ut ibi craticium parietem inter se aedificarent ad onera utriusque sustinenda, deinde aedificato pariete alter in eum immitti non patiatur, pro socio agendum. idemque et si aream in commune emerint, ne luminibus suis officeretur, et alteri tradita sit nec praestet alteri quod convenit, pro socio actionem esse.
</p>


<p>
Dig. 17.2.52.14
</p>

<p>
Ulpianus  31 ad ed.
</p>

<p>
Si plures sint inter eosdem societates coitae, ad omnes societates sufficere hoc unum iudicium constat.
</p>


<p>
Dig. 17.2.52.15
</p>

<p>
Ulpianus  31 ad ed.
</p>

<p>
Si quis ex sociis propter societatem profectus sit, veluti ad merces emendas, eos dumtaxat sumptuum societati imputabit qui in eam rem impensi sunt: viatica igitur et meritoriorum et stabulorum, iumentorum carrulorum vecturas vel sui vel sarcinarum suarum gratia vel mercium recte imputabit.
</p>


<p>
Dig. 17.2.52.16
</p>

<p>
Ulpianus  31 ad ed.
</p>

<p>
Socium universa in societatem conferre debet neratius ait, si omnium bonorum socius sit: et ideo sive ob iniuriam sibi factam vel ex lege aquilia, sive ipsius sive filii corpori nocitum sit, conferre debere respondit.
</p>


<p>
Dig. 17.2.52.17
</p>

<p>
Ulpianus  31 ad ed.
</p>

<p>
Ibidem ait socium omnium bonorum non cogi conferre, quae ex prohibitis causis adquisierit.
</p>


<p>
Dig. 17.2.52.18
</p>

<p>
Ulpianus  31 ad ed.
</p>

<p>
Per contrarium quoque apud veteres tractatur, an socius omnium bonorum, si quid ob iniuriarum actionem damnatus praestiterit, ex communi consequatur ut praestet. et atilicinus sabinus cassius responderunt, si iniuria iudicis damnatus sit, consecuturum, si ob maleficium suum, ipsum tantum damnum sentire debere. cui congruit, quod servium respondisse aufidius refert, si socii bonorum fuerint, deinde unus, cum ad iudicium non adesset, damnatus sit, non debere eum de communi id consequi, si vero praesens iniuriam iudicis passus sit, de communi sarciendum.
</p>


<p>
Dig. 17.2.53
</p>

<p>
Ulpianus  30 ad sab.
</p>

<p>
Quod autem ex furto vel ex alio maleficio quaesitum est, in societatem non oportere conferri palam est, quia delictorum turpis atque foeda communio est. plane si in medium collata sit, commune erit lucrum.
</p>


<p>
Dig. 17.2.54
</p>

<p>
Pomponius  13 ad sab.
</p>

<p>
Quod enim ex maleficio contulerit socius, non aliter recipere debet, quam si damnatus sit.
</p>


<p>
Dig. 17.2.55
</p>

<p>
Ulpianus  30 ad sab.
</p>

<p>
Si igitur ex hoc conventus fuerit qui maleficium admisit, id quod contulit aut solum aut cum poena auferet: solum auferet, si mihi proponas insciente socio eum in societatis rationem hoc contulisse: quod si sciente, etiam poenam socium agnoscere oportet: aequum est enim, ut cuius participavit lucrum participet et damnum.
</p>


<p>
Dig. 17.2.56
</p>

<p>
Paulus  6 ad sab.
</p>

<p>
Nec quicquam interest, utrum manente societate praestiterit ob furtum an dissoluta ea. idemque est in omnibus turpibus actionibus, veluti iniuriarum, vi bonorum raptorum, servi corrupti et similibus, et in omnibus poenis pecuniariis quae ex publicis iudiciis accidunt.
</p>


<p>
Dig. 17.2.57
</p>

<p>
Ulpianus  30 ad sab.
</p>

<p>
Nec praetermittendum esse pomponius ait ita demum hoc esse verum, si honestae et licitae rei societas coita sit: ceterum si maleficii societas coita sit, constat nullam esse societatem. generaliter enim traditur rerum inhonestarum nullam esse societatem.
</p>


<p>
Dig. 17.2.58pr.
</p>

<p>
Ulpianus  31 ad ed.
</p>

<p>
Si id quod quis in societatem contulit exstinctum sit, videndum, an pro socio agere possit. tractatum ita est apud celsum libro septimo digestorum ad epistulam cornelii felicis: cum tres equos haberes et ego unum, societatem coimus, ut accepto equo meo quadrigam venderes et ex pretio quartam mihi redderes. si igitur ante venditionem equus meus mortuus sit, non putare se celsus ait societatem manere nec ex pretio equorum tuorum partem deberi: non enim habendae quadrigae, sed vendendae coitam societatem. ceterum si id actum dicatur, ut quadriga fieret eaque communicaretur tuque in ea tres partes haberes, ego quartam, non dubie adhuc socii sumus.
</p>


<p>
Dig. 17.2.58.1
</p>

<p>
Ulpianus  31 ad ed.
</p>

<p>
Item celsus tractat, si pecuniam contulissemus ad mercem emendam et mea pecunia perisset, cui perierit ea. et ait, si post collationem evenit, ut pecunia periret, quod non fieret, nisi societas coita esset, utrique perire, ut puta si pecunia, cum peregre portaretur ad mercem emendam, periit: si vero ante collationem, posteaquam eam destinasses, tunc perierit, nihil eo nomine consequeris, inquit, quia non societati periit.
</p>


<p>
Dig. 17.2.58.2
</p>

<p>
Ulpianus  31 ad ed.
</p>

<p>
Si filius familias societatem coierit, deinde emancipatus a patre fuerit, apud iulianum quaeritur, an eadem societas duret an vero alia sit, si forte post emancipationem in societatem duratum est. iulianus scripsit libro quarto decimo digestorum eandem societatem durare, initium enim in his contractibus inspiciendum: duabus autem actionibus agendum esse, una adversus patrem, altera adversus filium: cum patre de eo, cuius dies ante emancipationem cessit, nam eius temporis, quo post emancipationem societas duravit, nihil praestare patrem oportet: cum filio autem de utroque tempore, id est de tota societate, nam et si quid, inquit, socius filii post emancipationem filii dolo fecerit, eius non patri, sed filio actio danda est.
</p>


<p>
Dig. 17.2.58.3
</p>

<p>
Ulpianus  31 ad ed.
</p>

<p>
Si servus meus societatem cum titio coierit et alienatus in eadem permanserit, potest dici alienatione servi et priorem societatem finitam et ex integro alteram inchoatam, atque ideo et mihi et emptori actionem pro socio competere, item tam adversus me quam adversus emptorem ex his causis quae ante alienationem inciderunt dandam actionem, ex reliquis adversus emptorem solum.
</p>


<p>
Dig. 17.2.59pr.
</p>

<p>
Pomponius  12 ad sab.
</p>

<p>
Adeo morte socii solvitur societas, ut nec ab initio pacisci possimus, ut heres etiam succedat societati. haec ita in privatis societatibus ait: in societate vectigalium nihilo minus manet societas et post mortem alicuius, sed ita demum, si pars defuncti ad personam heredis eius adscripta sit, ut heredi quoque conferri oporteat: quod ipsum ex causa aestimandum est. quid enim, si is mortuus sit, propter cuius operam maxime societas coita sit aut sine quo societas administrari non possit?
</p>


<p>
Dig. 17.2.59.1
</p>

<p>
Pomponius  12 ad sab.
</p>

<p>
Quod in alea aut adulterio perdiderit socius, ex medio non est laturus: si quid vero dolo nostro socius damni ceperit, a nobis repetet.
</p>


<p>
Dig. 17.2.60pr.
</p>

<p>
Pomponius  13 ad sab.
</p>

<p>
Socium, qui in eo, quod ex societate lucri faceret, reddendo moram adhibuit, cum ea pecunia ipse usus sit, usuras quoque eum praestare debere labeo ait, sed non quasi usuras, sed quod socii intersit moram eum non adhibuisse: sed si aut usus ea pecunia non sit aut moram non fecerit, contra esse: item post mortem socii nullam talem aestimationem ex facto heredis faciendam, quia morte socii dirimatur societas.
</p>


<p>
Dig. 17.2.60.1
</p>

<p>
Pomponius  13 ad sab.
</p>

<p>
Socius cum resisteret communibus servis venalibus ad fugam erumpentibus, vulneratus est: impensam, quam in curando se fecerit, non consecuturum pro socio actione labeo ait, quia id non in societatem, quamvis propter societatem impensum sit, sicuti si propter societatem eum heredem quis instituere desisset aut legatum praetermisisset aut patrimonium suum neglegentius administrasset: nam nec compendium, quod propter societatem ei contigisset, veniret in medium, veluti si propter societatem heres fuisset institutus aut quid ei donatum esset.
</p>


<p>
Dig. 17.2.61
</p>

<p>
Ulpianus  31 ad ed.
</p>

<p>
Secundum iulianum tamen et quod medicis pro se datum est recipere potest, quod verum est.
</p>


<p>
Dig. 17.2.62
</p>

<p>
Pomponius  13 ad sab.
</p>

<p>
Si titius cum quo mihi societas erat decesserit egoque cum putarem titii hereditatem ad seium pertinere, communiter cum eo res vendiderim et partem pecuniae ex venditione redactae ego, partem seius abstulerit, te, qui re vera titio heres es, partem ad me redactae pecuniae societatis iudicio non consecuturum neratio et aristoni placebat, quia meae dumtaxat partis pretia percepissem, neque interesse, utrum per se partes meas vendidissem an communiter cum eo, qui reliquas partes ad se pertinere diceret. alioquin eventurum, ut etiam, si duo socii rem vendiderint, unusquisque quod ad se pervenerit partem alteri societatis iudicio praestare debeat. sed nec te ex parte, quam hereditatis petitione forte a seio consecuturus sis, quicquam mihi praestare debere, quia quod ad seium pervenerit, tuarum partium pretium sit nec ad me habentem meum quicquam ex eo redire debeat.
</p>


<p>
Dig. 17.2.63pr.
</p>

<p>
Ulpianus  31 ad ed.
</p>

<p>
Verum est quod sabino videtur, etiamsi non universorum bonorum socii sunt, sed unius rei, attamen in id quod facere possunt quodve dolo malo fecerint quo minus possint, condemnari oportere. hoc enim summam rationem habet, cum societas ius quodammodo fraternitatis in se habeat.
</p>


<p>
Dig. 17.2.63.1
</p>

<p>
Ulpianus  31 ad ed.
</p>

<p>
Videndum est, an et fideiussori socii id praestari debeat an vero personale beneficium sit, quod magis verum est. sed si hic fideiussor quasi defensor socii iudicium susceperit, proderit sibi: namque iulianus libro quarto decimo digestorum scripsit defensorem socii in id quod socius facere potest condemnari oportere. idemque et in patroni defensore accipere debere ait: et utique idem erit in universis, qui in id quod facere possunt conveniuntur.
</p>


<p>
Dig. 17.2.63.2
</p>

<p>
Ulpianus  31 ad ed.
</p>

<p>
Patri autem vel domino socii, si iussu eorum societas contracta sit, non esse hanc exceptionem dandam, quia nec heredi socii ceterisque successoribus hoc praestabitur: quia nec ceterorum heredibus successoribusve, quos in id quod facere possunt convenimus, idem praestatur.
</p>


<p>
Dig. 17.2.63.3
</p>

<p>
Ulpianus  31 ad ed.
</p>

<p>
Id quod facere socius potest quemadmodum aestimandum sit? et placuit non debere deduci aes alienum quod debetur a socio: ita et Marcellus libro septimo digestorum scripsit, nisi forte, inquit, ex ipsa societate debeatur.
</p>


<p>
Dig. 17.2.63.4
</p>

<p>
Ulpianus  31 ad ed.
</p>

<p>
Item videndum, an cautio veniat in hoc iudicium eius quod facere socius non possit, scilicet nuda promissio: quod magis dicendum arbitror.
</p>


<p>
Dig. 17.2.63.5
</p>

<p>
Ulpianus  31 ad ed.
</p>

<p>
Si, cum tres socii essent, egerit cum uno ex sociis socius et partem suam integram sit consecutus, deinde alius socius cum eodem agat et partem consequi integram non poterit, quia facere solidum non potest, an hic qui minus consecutus est cum eo agere possit qui solidum accepit ad communicandas partes inter eos, id est exaequandas, quasi iniquum sit ex eadem societate alium plus, alium minus consequi? sed magis est, ut pro socio actione consequi possit, ut utriusque portio exaequetur: quae sententia habet aequitatem.
</p>


<p>
Dig. 17.2.63.6
</p>

<p>
Ulpianus  31 ad ed.
</p>

<p>
Tempus autem spectamus quantum facere socius possit rei iudicandae.
</p>


<p>
Dig. 17.2.63.7
</p>

<p>
Ulpianus  31 ad ed.
</p>

<p>
Hoc quoque facere quis posse videtur quod dolo fecit quo minus possit: nec enim aequum est dolum suum quemquam relevare. quod et in ceteris, qui in id quod facere possunt conveniuntur, accipiendum est. si tamen non dolo, sed culpa sua facere posse desiit, dicendum est condemnari eum non debere.
</p>


<p>
Dig. 17.2.63.8
</p>

<p>
Ulpianus  31 ad ed.
</p>

<p>
In heredem quoque socii pro socio actio competit, quamvis heres socius non sit: licet enim socius non sit, attamen emolumenti successor est. et circa societates vectigalium ceterorumque idem observamus, ut heres socius non sit nisi fuerit adscitus, verumtamen omne emolumentum societatis ad eum pertineat, simili modo et damnum adgnoscat quod contingit, sive adhuc vivo socio vectigalis sive postea: quod non similiter in voluntaria societate observatur.
</p>


<p>
Dig. 17.2.63.9
</p>

<p>
Ulpianus  31 ad ed.
</p>

<p>
Si servo communi legatum sine libertate unus ex dominis reliquit, hoc ad solum socium pertinet: an tamen pro socio iudicio communicari debeat cum herede socii, quaeritur. et ait iulianus sextum pomponium referre sabinum respondentem non communicari, et posse hanc sententiam defendi iulianus ait: non enim propter communionem hoc adquisitum est, sed ob suam partem, nec oportet id communicari, quod quis non propter societatem, sed propter suam partem adquisierit.
</p>


<p>
Dig. 17.2.63.10
</p>

<p>
Ulpianus  31 ad ed.
</p>

<p>
Societas solvitur ex personis, ex rebus, ex voluntate, ex actione. ideoque sive homines sive res sive voluntas sive actio interierit, distrahi videtur societas. intereunt autem homines quidem maxima aut media capitis deminutione aut morte: res vero, cum aut nullae relinquantur aut condicionem mutaverint, neque enim eius rei quae iam nulla sit quisquam socius est neque eius quae consecrata publicatave sit. voluntate distrahitur societas renuntiatione.
</p>


<p>
Dig. 17.2.64
</p>

<p>
Callistratus  1 quaest.
</p>

<p>
Itaque cum separatim socii agere coeperint et unusquisque eorum sibi negotietur, sine dubio ius societatis dissolvitur.
</p>


<p>
Dig. 17.2.65pr.
</p>

<p>
Paulus  32 ad ed.
</p>

<p>
Actione distrahitur, cum aut stipulatione aut iudicio mutata sit causa societatis. proculus enim ait hoc ipso quod iudicium ideo dictatum est, ut societas distrahatur, renuntiatam societatem, sive totorum bonorum sive unius rei societas coita sit.
</p>


<p>
Dig. 17.2.65.1
</p>

<p>
Paulus  32 ad ed.
</p>

<p>
Item bonis a creditoribus venditis unius socii distrahi societatem labeo ait.
</p>


<p>
Dig. 17.2.65.2
</p>

<p>
Paulus  32 ad ed.
</p>

<p>
Si in rem certam emendam conducendamve coita sit societas, tunc etiam post alicuius mortem quidquid lucri detrimentive factum sit, commune esse labeo ait.
</p>


<p>
Dig. 17.2.65.3
</p>

<p>
Paulus  32 ad ed.
</p>

<p>
Diximus dissensu solvi societatem: hoc ita est, si omnes dissentiunt. quid ergo, si unus renuntiet? cassius scripsit eum qui renuntiaverit societati a se quidem liberare socios suos, se autem ab illis non liberare. quod utique observandum est, si dolo malo renuntiatio facta sit, veluti si, cum omnium bonorum societatem inissemus, deinde cum obvenisset uni hereditas, propter hoc renuntiavit: ideoque si quidem damnum attulerit hereditas, hoc ad eum qui renuntiavit pertinebit, commodum autem communicare cogetur actione pro socio. quod si quid post renuntiationem adquisierit, non erit communicandum, quia nec dolus admissus est in eo.
</p>


<p>
Dig. 17.2.65.4
</p>

<p>
Paulus  32 ad ed.
</p>

<p>
Item si societatem ineamus ad aliquam rem emendam, deinde solus volueris eam emere ideoque renuntiaveris societati, ut solus emeres, teneberis quanti interest mea: sed si ideo renuntiaveris, quia emptio tibi displicebat, non teneberis, quamvis ego emero, quia hic nulla fraus est: eaque et iuliano placent.
</p>


<p>
Dig. 17.2.65.5
</p>

<p>
Paulus  32 ad ed.
</p>

<p>
Labeo autem posteriorum libris scripsit, si renuntiaverit societati unus ex sociis eo tempore, quo interfuit socii non dirimi societatem, committere eum in pro socio actione: nam si emimus mancipia inita societate, deinde renunties mihi eo tempore, quo vendere mancipia non expedit, hoc casu, quia deteriorem causam meam facis, teneri te pro socio iudicio. proculus hoc ita verum esse ait, si societatis non intersit dirimi societatem: semper enim non id, quod privatim interest unius ex sociis, servari solet, sed quod societati expedit. haec ita accipienda sunt, si nihil de hoc in coeunda societate convenit.
</p>


<p>
Dig. 17.2.65.6
</p>

<p>
Paulus  32 ad ed.
</p>

<p>
Item qui societatem in tempus coit, eam ante tempus renuntiando socium a se, non se a socio liberat: itaque si quid compendii postea factum erit, eius partem non fert, at si dispendium, aeque praestabit portionem: nisi renuntiatio ex necessitate quadam facta sit. quod si tempus finitum est, liberum est recedere, quia sine dolo malo id fiat.
</p>


<p>
Dig. 17.2.65.7
</p>

<p>
Paulus  32 ad ed.
</p>

<p>
Renuntiare societati etiam per alios possumus: et ideo dictum est procuratorem quoque posse renuntiare societati. sed utrum de eo dictum sit, cui omnium bonorum administratio concessa est, an de eo, cui hoc ipsum nominatim mandatum est, videamus, an vero per utrumque recte renuntietur? quod est verius, nisi si prohibuerit eum dominus specialiter renuntiare.
</p>


<p>
Dig. 17.2.65.8
</p>

<p>
Paulus  32 ad ed.
</p>

<p>
Item scriptum est posse procuratori quoque meo socium meum renuntiare. quod servius apud alfenum ita notat: esse in potestate domini, cum procuratori eius renuntiatum est, an velit ratam habere renuntiationem. igitur is cuius procuratori renuntiatum est liberatus esse videbitur: an autem ipse quoque qui renuntiavit procuratori liberetur, in potestate eius erit, quemadmodum diximus in eo, qui socio renuntiat.
</p>


<p>
Dig. 17.2.65.9
</p>

<p>
Paulus  32 ad ed.
</p>

<p>
Morte unius societas dissolvitur, etsi consensu omnium coita sit, plures vero supersint, nisi in coeunda societate aliter convenerit. nec heres socii succedit: sed quod ex re communi postea quaesitum est, item dolus et culpa in eo quod ex ante gesto pendet tam ab herede quam heredi praestandum est.
</p>


<p>
Dig. 17.2.65.10
</p>

<p>
Paulus  32 ad ed.
</p>

<p>
Item si alicuius rei societas sit et finis negotio impositus, finitur societas: quod si integris omnibus manentibus alter decesserit, deinde tunc sequatur res, de qua societatem coierunt, tunc eadem distinctione utemur, qua in mandato, ut si quidem ignota fuerit mors alterius, valeat societas, si nota, non valeat.
</p>


<p>
Dig. 17.2.65.11
</p>

<p>
Paulus  32 ad ed.
</p>

<p>
Societas quemadmodum ad heredes socii non transit, ita nec ad adrogatorem, ne alioquin invitus quis socius efficiatur cui non vult. ipse autem adrogatus socius permanet: nam et si filius familias emancipatus fuerit, permanebit socius.
</p>


<p>
Dig. 17.2.65.12
</p>

<p>
Paulus  32 ad ed.
</p>

<p>
Publicatione quoque distrahi societatem diximus. quod videtur spectare ad universorum bonorum publicationem, si socii bona publicentur: nam cum in eius locum alius succedat, pro mortuo habetur.
</p>


<p>
Dig. 17.2.65.13
</p>

<p>
Paulus  32 ad ed.
</p>

<p>
Si post distractam societatem aliquid in rem communem impenderit socius, actione pro socio id non consequitur, quia non est verum pro socio communiterve id gestum esse. sed communi dividundo iudicio huius quoque rei ratio habebitur: nam etsi distracta esset societas, nihilo minus divisio rerum superest.
</p>


<p>
Dig. 17.2.65.14
</p>

<p>
Paulus  32 ad ed.
</p>

<p>
Si communis pecunia penes aliquem sociorum sit et alicuius sociorum quid absit, cum eo solo agendum, penes quem ea pecunia sit: qua deducta de reliquo, quod cuique debeatur, omnes agere possunt.
</p>


<p>
Dig. 17.2.65.15
</p>

<p>
Paulus  32 ad ed.
</p>

<p>
Nonnumquam necessarium est et manente societate agi pro socio, veluti cum societas vectigalium causa coita est propterque varios contractus neutri expediat recedere a societate nec refertur in medium quod ad alterum pervenerit.
</p>


<p>
Dig. 17.2.65.16
</p>

<p>
Paulus  32 ad ed.
</p>

<p>
Si unus ex sociis maritus sit et distrahatur societas manente matrimonio, dotem maritus praecipere debet, quia apud eum esse debet qui onera sustinet: quod si iam dissoluto matrimonio societas distrahatur, eadem die recipienda est dos, qua et solvi debet.
</p>


<p>
Dig. 17.2.66
</p>

<p>
Gaius  10 ad ed. provinc.
</p>

<p>
Quod si eo tempore quo dividitur societas in ea causa dos sit, ut certum sit eam vel partem eius reddi non oportere, dividere eam inter socios iudex debet.
</p>


<p>
Dig. 17.2.67pr.
</p>

<p>
Paulus  32 ad ed.
</p>

<p>
Si unus ex sociis rem communem vendiderit consensu sociorum, pretium dividi debet ita, ut ei caveatur indemnem eum futurum. quod si iam damnum passus est, hoc ei praestabitur. sed si pretium communicatum sit sine cautione et aliquid praestiterit is qui vendidit, an, si non omnes socii solvendo sint, quod a quibusdam servari non potest a ceteris debeat ferre? sed proculus putat hoc ad ceterorum onus pertinere quod ab aliquibus servari non potest, rationeque defendi posse, quoniam, societas cum contrahitur, tam lucri quam damni communio initur.
</p>


<p>
Dig. 17.2.67.1
</p>

<p>
Paulus  32 ad ed.
</p>

<p>
Si unus ex sociis, qui non totorum bonorum socii erant, communem pecuniam faeneraverit usurasque perceperit, ita demum usuras partiri debet, si societatis nomine faeneraverit: nam si suo nomine, quoniam sortis periculum ad eum pertinuerit, usuras ipsum retinere oportet.
</p>


<p>
Dig. 17.2.67.2
</p>

<p>
Paulus  32 ad ed.
</p>

<p>
Si quid unus ex sociis necessario de suo impendit in communi negotio: iudicio societatis servabit et usuras, si forte mutuatus sub usuris dedit: sed et si suam pecuniam dedit, non sine causa dicetur, quod usuras quoque percipere debeat, quas possit habere, si alii mutuum dedisset.
</p>


<p>
Dig. 17.2.67.3
</p>

<p>
Paulus  32 ad ed.
</p>

<p>
Non alias socius in id quod facere potest condemnatur, quam si confitetur se socium fuisse.
</p>


<p>
Dig. 17.2.68pr.
</p>

<p>
Gaius  10 ad ed. provinc.
</p>

<p>
Nemo ex sociis ^ socis^ plus parte sua potest alienare, etsi totorum bonorum socii sint.
</p>


<p>
Dig. 17.2.68.1
</p>

<p>
Gaius  10 ad ed. provinc.
</p>

<p>
Illud quaeritur, utrum is demum facere videtur quo minus facere possit, qui erogat bona sua in fraudem futurae actionis, an et qui occasione adquirendi non utitur. sed verius est de eo sentire proconsulem, qui erogat bona sua, idque ex interdictis colligere possumus, in quibus ita est: " quod dolo fecisti, ut desineres possidere. "
</p>


<p>
Dig. 17.2.69
</p>

<p>
Ulpianus  32 ad ed.
</p>

<p>
Cum societas ad emendum coiretur et conveniret, ut unus reliquis nundinas id est epulas praestaret eosque a negotio dimitteret, si eas eis non solverit, et pro socio et ex vendito cum eo agendum est.
</p>


<p>
Dig. 17.2.70
</p>

<p>
Paulus  33 ad ed.
</p>

<p>
Nulla societatis in aeternum coitio est.
</p>


<p>
Dig. 17.2.71pr.
</p>

<p>
Paulus  3 epit. alf. Dig. 
</p>

<p>
Duo societatem coierunt, ut grammaticam docerent et quod ex eo artificio quaestus fecissent, commune eorum esset: de ea re quae voluerunt fieri in pacto convento societatis proscripserunt, deinde inter se his verbis stipulati sunt: " haec, quae supra scripta sunt, ea ita dari fieri neque adversus ea fieri? si ea ita data facta non erunt, tum viginti milia dari?" quaesitum est, an, si quid contra factum esset, societatis actione agi posset. respondet, si quidem pacto convento inter eos de societate facto ita stipulati essent, " haec ita dari fieri spondes?", futurum fuisse, ut, si novationis causa id fecissent, pro socio agi non possit, sed tota res in stipulationem translata videretur. sed quoniam non ita essent stipulati " ea ita dari fieri spondes?" sed " si ea ita facta non essent, decem dari?" non videri sibi rem in stipulationem pervenisse, sed dumtaxat poenam ( non enim utriusque rei promissorem obligari, ut ea daret faceret et, si non fecisset, poenam sufferret) et ideo societatis iudicio agi posse.
</p>


<p>
Dig. 17.2.71.1
</p>

<p>
Paulus  3 epit. alf. Dig. 
</p>

<p>
Duo colliberti societatem coierunt lucri quaestus compendii, postea unus ex his a patrono heres institutus est, alteri legatum datum est. neutrum horum in medium referre debere respondit.
</p>


<p>
Dig. 17.2.72
</p>

<p>
Gaius  2 cott. rer.
</p>

<p>
Socius socio etiam culpae nomine tenetur, id est desidiae atque neglegentiae. culpa autem non ad exactissimam diligentiam dirigenda est: sufficit etenim talem diligentiam communibus rebus adhibere, qualem suis rebus adhibere solet, quia qui parum diligentem sibi socium adquirit, de se queri debet.
</p>


<p>
Dig. 17.2.73
</p>

<p>
Ulpianus  1 resp.
</p>

<p>
Maximino respondit, si societatem universarum fortunarum coierint, id est earum quoque rerum, quae postea cuique adquirentur, hereditatem cuivis eorum delatam in commune redigendam. idem maximae respondit, si societatem universarum fortunarum ita coierint, ut quidquid erogetur vel quaereretur communis lucri atque impendii esset, ea quoque, quae in honorem alterius liberorum erogata sunt, utrisque imputanda.
</p>


<p>
Dig. 17.2.74
</p>

<p>
Paulus  62 ad ed.
</p>

<p>
Si quis societatem contraxerit, quod emit ipsius fit, non commune: sed societatis iudicio cogitur rem communicare.
</p>


<p>
Dig. 17.2.75
</p>

<p>
Celsus  15 Dig. 
</p>

<p>
Si coita sit societas ex his partibus, quas titius arbitratus fuerit, si titius antequam arbitraretur decesserit, nihil agitur: nam id ipsum actum est, ne aliter societas sit, quam ut titius arbitratus sit.
</p>


<p>
Dig. 17.2.76
</p>

<p>
Proculus  5 epist.
</p>

<p>
Societatem mecum coisti ea condicione, ut nerva amicus communis partes societatis constitueret: nerva constituit, ut tu ex triente socius esses, ego ex besse: quaeris, utrum ratum id iure societatis sit an nihilo minus ex aequis partibus socii simus. existimo autem melius te quaesiturum fuisse, utrum ex his partibus socii essemus quas is constituisset, an ex his quas virum bonum constituere oportuisset. arbitrorum enim genera sunt duo, unum eiusmodi, ut sive aequum sit sive iniquum, parere debeamus ( quod observatur, cum ex compromisso ad arbitrum itum est), alterum eiusmodi, ut ad boni viri arbitrium redigi debeat, etsi nominatim persona sit comprehensa, cuius arbitratu fiat.
</p>


<p>
Dig. 17.2.77
</p>

<p>
Paulus  4 quaest.
</p>

<p>
( veluti cum lege locationis comprehensum est, ut opus arbitrio locatoris fiat):
</p>


<p>
Dig. 17.2.78
</p>

<p>
Proculus  5 epist.
</p>

<p>
In proposita autem quaestione arbitrium viri boni existimo sequendum esse, eo magis quod iudicium pro socio bonae fidei est.
</p>


<p>
Dig. 17.2.79
</p>

<p>
Paulus  4 quaest.
</p>

<p>
Unde si nervae arbitrium ita pravum est, ut manifesta iniquitas eius appareat, corrigi potest per iudicium bonae fidei.
</p>


<p>
Dig. 17.2.80
</p>

<p>
Proculus  5 epist.
</p>

<p>
Quid enim si nerva constituisset, ut alter ex millesima parte, alter ex duo millesimis partibus socius esset? illud potest conveniens esse viri boni arbitrio, ut non utique ex aequis partibus socii simus, veluti si alter plus operae industriae gratiae pecuniae in societatem collaturus erat.
</p>


<p>
Dig. 17.2.81
</p>

<p>
Papinianus  9 quaest.
</p>

<p>
Si socius pro filia dotem promisit et prius quam solveret herede ea relicta decessit: quae postea cum marito de exigenda dote egit, accepto liberata est. quaesitum est, an, si pro socio ageret, dotis quantitatem praecipere deberet, si forte convenisset inter socios, ut de communi dos constitueretur. dixi pactum non esse iniquum, utique si non de alterius tantum filia convenit: nam si commune hoc pactum fuit, non interesse, quod alter solus filiam habuit. ceterum si numeratam dotem pater defuncta in matrimonio filia reciperasset, reddi pecuniam societati debuisse, pactum ex aequitate sic nobis interpretantibus. quod si salva societate divortio matrimonium solutum foret, cum sua causa dotem reciperari, scilicet ut ea vel alii marito dari possit. nec, si prior maritus facere non posset, denuo de societate constituendam dotem, nisi si nominatim ita convenisset. verum in proposito largiter interesse videbatur, dos numerata esset an vero promissa: nam si filia datam dotem, posteaquam patri heres exstitit, iure suo recepisset, non esse referendam pecuniam societati, quam mulier habitura fuit, etsi alius heres exstitisset: quod si accepto a marito liberata esset, nequaquam imputari posse societati non solutam pecuniam.
</p>


<p>
Dig. 17.2.82
</p>

<p>
Papinianus  3 resp.
</p>

<p>
Iure societatis per socium aere alieno socius non obligatur, nisi in communem arcam pecuniae versae sunt.
</p>


<p>
Dig. 17.2.83
</p>

<p>
Paulus  1 manual.
</p>

<p>
Illud quaerendum est, arbor quae in confinio nata est, item lapis qui per utrumque fundum extenditur an, cum succisa arbor vel lapis exemptus eius sit cuius fundus, pro ea quoque parte singulorum esse debeat, pro qua parte in fundo fuerat? an qua ratione duabus massis duorum dominorum flatis tota massa communis est, ita arbor hoc ipso, quo separatur a solo propriamque substantiam in unum corpus redactam accipit, multo magis pro indiviso communis fit, quam massa? sed naturali convenit rationi et postea tantam partem utrumque habere tam in lapide quam in arbore, quantam et in terra habebat.
</p>


<p>
Dig. 17.2.84
</p>

<p>
Labeo  6 post. a iav. epit.
</p>

<p>
Quotiens iussu alicuius vel cum filio eius vel cum extraneo societas coitur, directo cum illius persona agi posse, cuius persona in contrahenda societate spectata sit.
</P>

<p class=border></P>
	
<p>
<table border=0 cellspacing=15 cellpadding=0 align=Center>
<tr>
	<td><a href="/ius.html">Ius Romanum</A>
	<td><a href="/justinian.html">Justinian</A>
	<td><a href="/index.html">The Latin Library</A>
	<td><a href="/classics.html">The Classics Page</A>
</TABLE>
</p>

</BODY></HTML>