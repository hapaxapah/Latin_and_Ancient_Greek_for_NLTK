<html>
	<head>
		<title>
			Carmina Ioannis Pici Mirandulae
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>PICI MIRANDULENSIS CONQUERITUR ADVERSUS SIBI IN AMORE DEOS</p>

<p class=border></P>

<p>
Ut furit ogygii resonans trieterica bacchi<br>
Moenas, ut attonitam numinis ardor agit,<br>
sic agor infoelix, sic me male vexat amantem<br>
qui mea bacchatur soevus in ossa deus.<br>
nulla quies misero, tantis mens saucia curis<br>
angitur et tantis aestuat aegra malis.<br>
ista tamen placidae quis me praeponere paci<br>
non putet ? omne adeo est dulce in amore malum.<br>
dulce mihi humentes dum captant coetera sommnos,<br>
insomni humentes dissecuisse genas.<br>
dulce mihi, medios agitat dum Cynthia currus,<br>
nostra pruinoso credere membra polo.<br>
meque per anfractus, ne quis deprendat euntem,<br>
furtivo ad caros tramite ferre lares.<br>
dum quae non possum dominae, do plurima posti<br>
oscula, do lacrimis oscula mista meis.<br>
tunc iuvat afflictae deflere incommoda vitae,<br>
et mea cum surdo limine fata queri,<br>
donec ab Eois tollens caput aureus undis<br>
fulva fuget picto Lucifer astra polo,<br>
astra fugat, nostros sed non fugat ille dolores,<br>
convenit ad curas tempus utrunque meas.<br>
tempus utrunque nocet, mihi tempus utrunque nocebit,<br>
dum fiant dominae mollia corda meae,<br>
dum veniat blandae praenuncia caera salutis.<br>
o mihi quo fastus, gaudia quanta dabit.<br>
tunc Asiae imperium, tunc sceptra potentia temnam,<br>
quicquid et a rubro littore nauta vehit.<br>
interea incerta dum sic agitator ab aura,<br>
vexabunt animum spesque timorque meum,<br>
credita sic dubio quassatur cymbula ponto,<br>
sic solitus buxum fune rotare puer,<br>
at non est teneris semper mens dura puellis<br>
si qua venit sero gratia, magna venit.
</P>

<p class=border></P>
<p>
<table border=0 cellspacing=15 cellpadding=0 align=Center>
<tr>
	<td><a href="/mirandola.html">Mirandola</A>
	<td><a href="/neo.html">Neo-Latin</A>
	<td><a href="/index.html">The Latin Library</A>
	<td><a href="/classics.html">The Classics Page</A>
</TABLE>
</P>
</BODY>
</HTML>