<html>
	<head>
		<title>
			Carmina Ioannis Pici Mirandulae
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>PICI MIRANDULENSIS AD GALEOTUM FRATREM MILITANTEM QUOD, UT ILLE SUB MARTE, ITA IPSE SUB CUPIDINE MEREAT</p>

<p class=border></P>

<p>
Castra licet tenant pictis fulgentia signis<br>
te procul a laribus nunc, Galeote, tuis,<br>
non tamen hic segnem credas me ducere vitam,<br>
o frater, vitae pars preciosa meae.<br>
nos quoque militiae certo sub iure tenemur,<br>
sit melior quamvis sors mea sorte tua.<br>
tu sequeris Martem, sequor ipse Cupidinis arma,<br>
aspera bella geris, mitia bella gero.<br>
tu petis armatos hostes validasque cohortes,<br>
imbellis petitur nudaque nympha mihi.<br>
aeratas frangit fortis tibi machina portas,<br>
sed mihi vel sola ianua voce patet.<br>
est vi cura tibi longas avertere praedas,<br>
obvia fit votis sponte puella meis.<br>
tu cuneis hostes et coeco tramite fallis,<br>
fallitur at nullis fraudibus illa mihi.<br>
pulsa tuos persoepe fugat tuba bellica somnos,<br>
invitant somnos fila canora meos.<br>
tu dura requiescis humo, si, Pice, quiescit,<br>
collidit nudo qui sua membra solo.<br>
fragrat Oronteo lectus mihi fusus amomo,<br>
me tenet in tenero mollis amica sinu,<br>
nulla tibi rapidos pellunt umbracula soles,<br>
defendit dominae me stola tensa meae.<br>
quin etiam medio cum sol desaevit Olympo,<br>
cogeris intrepido bella subire pede.<br>
me iuvat argutum cantare sub arbore carmen,<br>
cuius odoratas ventilet aura comas.<br>
dum gelidus Boreas, saevus dum detonat Eurus,<br>
praecipitesque ciet nubilus Auster aquas,<br>
saepe opus est structas te in proelia ducere turmas<br>
nec gelidos imbres nec timuisse Notum.<br>
ast ego si videam glomerari nubila coelo,<br>
protinus ad dominae tecta recurro meae,<br>
quamque mihi denso subducunt agmine nubes<br>
hanc oculis lucem reddit amica suis.<br>
infestis adversa petis ferus oppida flammis,<br>
blanda cupidinea me face virgo petit.<br>
tegmine te, frater, premit aspera cassis aheno,<br>
accingunt nostrum Bacchica serta caput.<br>
duratus Lambro thorax tua membra fatigat,<br>
me toga Sidonio picta colore fovet.<br>
hasta tibi geritur dextra, mihi levis harundo :<br>
haec variat chartas, vulnerat illa viros.<br>
te cruor et caedes turbant rixaeque furentes,<br>
me choreae, lusus blanditiaeque iuvant.<br>
armatum quotiens curris galeatus in hostem,<br>
tristia stant illi, tristia fata tibi.<br>
ast ego dilectae quotiens concurro puellae,<br>
nil mihi tunc timeo, nil timet illa sibi.<br>
dente ferit nostros niveo lasciva lacertos<br>
liventesque meo figit in ore notas.<br>
reddo vices, roseis do basia pressa labellis<br>
purpureasque libet sollicitare genas.<br>
sic nos luctamur : cedit tamen illa, nec esse<br>
indignum retur succubuisse mihi.<br>
quare maiores quamvis tua bella triumphos,<br>
maxime, sint titulis, Pice, datura tuis,<br>
te tamen in nostris mallem versarier armis<br>
et tibi cum cara coniuge bella geri.
</P>

<p class=border></P>
<p>
<table border=0 cellspacing=15 cellpadding=0 align=Center>
<tr>
	<td><a href="/mirandola.html">Mirandola</A>
	<td><a href="/neo.html">Neo-Latin</A>
	<td><a href="/index.html">The Latin Library</A>
	<td><a href="/classics.html">The Classics Page</A>
</TABLE>
</P>
</BODY>
</HTML>