<html>
	<head>
		<title>
			Statius: Thebaid XII
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>PVBLIVS PAPINIVS STATIVS<br>
THEBAID XII
</p>

<p class=border></P>

<p>
Nondum cuncta polo uigil inclinauerat astra<br>
 ortus et instantem cornu tenuiore uidebat<br>
 Luna diem, trepidas ubi iam Tithonia nubes<br>
 discutit ac reduci magnum parat aethera Phoebo:<br>
 agmina iam raris Dircaea penatibus errant,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
 noctis questa moras; quamuis tunc otia tandem<br>
 et primus post bella sopor, tamen aegra quietem<br>
 pax fugat et saeui meminit uictoria belli.<br>
 uix primo proferre gradum et munimina ualli<br>
 soluere, uix totas reserare audacia portas;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
 stant ueteres ante ora metus campique uacantis<br>
 horror: ut adsiduo iactatis aequore tellus<br>
 prima labat, sic attoniti nil comminus ire<br>
 mirantur fusasque putant adsurgere turmas.<br>
 sic ubi perspicuae scandentem limina turris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>
 Idaliae uolucres fuluum aspexere draconem,<br>
 intus agunt natos et feta cubilia uallant<br>
 unguibus imbellesque citant ad proelia pennas;<br>
 mox ruerit licet ille retro, tamen aera nudum<br>
 candida turba timet, tandemque ingressa uolatus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>
 horret et a mediis etiamnum respicit astris.<br>
&nbsp;&nbsp;&nbsp;&nbsp;itur in exanguem populum bellique iacentis<br>
 reliquias, quacumque dolor luctusque, cruenti,<br>
 exegere, duces; hi tela, hi corpora, at illi<br>
 caesorum tantum ora uident alienaque iuxta&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25</span><br>
 pectora; pars currus deflent uiduisque loquuntur,<br>
 hoc solum quia restat, equis; pars oscula figunt<br>
 uulneribus magnis et de uirtute queruntur.<br>
 frigida digeritur strages: patuere recisae<br>
 cum capulis hastisque manus mediisque sagittae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</span><br>
 luminibus stantes; multis uestigia caedis<br>
 nulla: ruunt planctu pendente et ubique parato.<br>
 at circum informes truncos miserabile surgit<br>
 certamen qui iusta ferant, qui funera ducant.<br>
 saepe etiam hostiles (lusit Fortuna parumper)&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">35</span><br>
 decepti fleuere uiros; nec certa facultas<br>
 noscere quem miseri uitent calcentue cruorem.<br>
 at quibus est inlaesa domus uacuique doloris,<br>
 aut deserta uagi Danaum tentoria lustrant<br>
 inmittuntque faces, aut (quae post bella uoluptas)&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">40</span><br>
 quaerunt dispersi iaceat quo puluere Tydeus,<br>
 an rapti pateat specus auguris, aut ubi diuum<br>
 hostis, an aetheriae uiuant per membra fauillae.<br>
 iam lacrimis exempta dies, nec serus abegit<br>
 Vesper: amant miseri lamenta malisque fruuntur.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">45</span><br>
 nec subiere domos, sed circum funera pernox<br>
 turba sedet, uicibusque datis alterna gementes<br>
 igne feras planctuque fugant; nec dulcibus astris<br>
 uicta, nec adsiduo coierunt lumina fletu.<br>
 tertius Aurorae pugnabat Lucifer, et iam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">50</span><br>
 montibus orbatis, lucorum gloria, magnae<br>
 Teumesi uenere trabes et amica Cithaeron<br>
 silua rogis; ardent excisae uiscera gentis<br>
 molibus extructis: supremo munere gaudent<br>
 Ogygii manes; queritur miserabile Graium&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">55</span><br>
 nuda cohors uetitumque gemens circumuolat ignem.<br>
 accipit et saeui manes Eteoclis iniquos<br>
 haudquaquam regalis honos; Argiuus haberi<br>
 frater iussus adhuc atque exule pellitur umbra.<br>
&nbsp;&nbsp;&nbsp;&nbsp;at non plebeio fumare Menoecea busto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">60</span><br>
 rex genitor Thebaeque sinunt, nec robora uilem<br>
 struxerunt de more rogum, sed bellicus agger<br>
 curribus et clipeis Graiorumque omnibus armis<br>
 sternitur; hostiles super ipse, ut uictor, aceruos<br>
 pacifera lauro crinem uittisque decorus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">65</span><br>
 accubat: haud aliter quam cum poscentibus astris<br>
 laetus in accensa iacuit Tirynthius Oeta.<br>
 spirantes super inferias, captiua Pelasgum<br>
 corpora frenatosque, pater, solacia sorti<br>
 bellorum, mactabat equos; his arduus ignis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">70</span><br>
 palpitat, et gemitus tandem erupere paterni:<br>
 'o nisi magnanimae nimius te laudis inisset<br>
 ardor, Echionios mecum uenerande penates<br>
 atque ultra recture puer, uenientia qui nunc<br>
 gaudia et ingratum mihi munus acerbas!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">75</span><br>
 tu superum conuexa licet coetusque perenni<br>
 (credo equidem) uirtute colas, mihi flebile semper<br>
 numen eris; ponant aras excelsaque Thebae<br>
 templa dicent: uni fas sit lugere parenti.<br>
 et nunc heu quae digne tibi sollemnia quasue&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">80</span><br>
 largiar exequias? nec si fatale potestas<br>
 Argos et impulsas cineri miscere Mycenas,<br>
 meque super, cui uita (nefas!) et sanguine nati<br>
 partus honos. eademne dies, eadem impia bella<br>
 te, puer, et diros misere in Tartara fratres?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">85</span><br>
 et nunc Oedipodi par est fortuna doloris<br>
 ac mihi? quam similes gemimus, bone Iuppiter, umbras!<br>
 accipe, nate, tui noua libamenta triumphi,<br>
 accipe et hoc regimen dextrae frontisque superbae<br>
 uincula, quae patri minimum laetanda dedisti.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">90</span><br>
 regem te, regem tristes Eteocleos umbrae<br>
 aspiciant.' simul haec dicens crinemque manumque<br>
 destruit, accensaque iterat uiolentius ira:<br>
 'saeuum agedum inmitemque uocent si funera Lernae<br>
 tecum ardere ueto; longos utinam addere sensus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">95</span><br>
 corporibus caeloque animas Ereboque nocentes<br>
 pellere fas, ipsumque feras, ipsum unca uolucrum<br>
 ora sequi atque artus regum monstrare nefandos!<br>
 ei mihi, quod positos humus alma diesque resoluet!<br>
 quare iterum repetens iterumque edico: suprema&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">100</span><br>
 ne quis ope et flammis ausit iuuisse Pelasgos;<br>
 aut nece facta luet numeroque explebit adempta<br>
 corpora; per superos magnumque Menoecea iuro.'<br>
 dixit, et abreptum comites in tecta ferebant.<br>
&nbsp;&nbsp;&nbsp;&nbsp;flebilis interea uacuis comitatus ab Argis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">105</span><br>
 (fama trahit miseras) orbae uiduaeque ruebant<br>
 Inachides ceu capta manus; sua uulnera cuique,<br>
 par habitus cunctis, deiecti in pectora crines<br>
 accinctique sinus; manant lacera ora cruentis<br>
 unguibus, et molles planctu creuere lacerti.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">110</span><br>
 prima per attonitas nigrae regina cateruae,<br>
 tristibus inlabens famulis iterumque resurgens,<br>
 quaerit inops Argia uias; non regia cordi,<br>
 non pater: una fides, unum Polynicis amati<br>
 nomen in ore sedet; Dircen infaustaque Cadmi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">115</span><br>
 moenia posthabitis uelit incoluisse Mycenis.<br>
 proxima Lernaeo Calydonidas agmine mixtas<br>
 Tydeos exequiis trahit haud cessura sorori<br>
 Deipyle; scelus illa quidem morsusque profanos<br>
 audierat miseranda uiri, sed cuncta iacenti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">120</span><br>
 infelix ignoscit amor. post aspera uisu,<br>
 ac deflenda tamen, digno plangore Nealce<br>
 Hippomedonta ciens. uatis mox impia coniunx<br>
 heu uacuos positura rogos. postrema gementum<br>
 agmina Maenaliae ducit comes orba Dianae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">125</span><br>
 et grauis Euadne: dolet haec queriturque labores<br>
 audacis pueri, magni memor illa mariti<br>
 it toruum lacrimans summisque irascitur astris.<br>
 illas et lucis Hecate speculata Lycaeis<br>
 prosequitur gemitu, duplexque ad litus euntes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">130</span><br>
 planxit ab Isthmiaco genetrix Thebana sepulcro,<br>
 noctiuagumque gregem, quamuis sibi luget, Eleusin<br>
 fleuit et arcanos errantibus extulit ignes.<br>
 ipsa per auersos ducit Saturnia calles<br>
 occultatque uias, ne plebs congressa suorum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">135</span><br>
 ire uetet pereatque ingentis gloria coepti.<br>
 nec non functa ducum refouendi corpora curam<br>
 Iris habet, putresque arcanis roribus artus<br>
 ambrosiaeque rigat sucis, ut longius obstent<br>
 expectentque rogum et flammas non ante fatiscant.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">140</span><br>
&nbsp;&nbsp;&nbsp;&nbsp;squalidus ecce genas et inani uulnere pallens<br>
 Ornytus (hic socio desertus ab agmine, tardat<br>
 plaga recens) timido secreta per auia furto<br>
 debile carpit iter fractaeque innititur hastae.<br>
 isque ubi mota nouo stupuit loca sola tumultu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">145</span><br>
 femineumque gregem, quae iam super agmina Lernae<br>
 sola uidet, non ille uiam causasue requirit,<br>
 quippe patent, maesto sed sic prior occupat ore:<br>
 'quo, miserae, quo fertis iter? funusne peremptis<br>
 speratis cineremque uiris? stat peruigil illic&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">150</span><br>
 umbrarum custos inhumataque corpora regi<br>
 adnumerat. nusquam lacrimae, procul usque fugati<br>
 accessus hominum: solis auibusque ferisque<br>
 ire licet. uestrisne Creon dabit aequus honorem<br>
 luctibus? inmites citius Busiridos aras&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">155</span><br>
 Odrysiique famem stabuli Siculosque licebit<br>
 exorare deos; rapiet fortasse precantes,<br>
 si mens nota mihi, nec coniugialia supra<br>
 funera sed caris longe mactabit ab umbris.<br>
 quin fugitis, dum tuta uia est, Lernamque reuersae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">160</span><br>
 nomina, quod superest, uacuis datis orba sepulcris<br>
 absentesque animas ad inania busta uocatis?<br>
 aut uos Cecropiam (prope namque et Thesea fama est<br>
 Thermodontiaco laetum remeare triumpho)<br>
 imploratis opem? bello cogendus et armis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">165</span><br>
 in mores hominemque Creon.' sic fatus, at illis<br>
 horruerunt lacrimae, stupuitque inmanis eundi<br>
 impetus, atque uno uultus pallore gelati.<br>
 non secus adflauit molles si quando iuuencas<br>
 tigridis Hyrcanae ieiunum murmur, et ipse&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">170</span><br>
 auditu turbatus ager, timor omnibus ingens<br>
 quae placeat, quos illa fames escendat in armos.<br>
&nbsp;&nbsp;&nbsp;&nbsp;continuo discors uario sententia motu<br>
 scinditur: his Thebas tumidumque ambire Creonta,<br>
 his placet Actaeae si quid clementia gentis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">175</span><br>
 adnuat; extremum curarum ac turpe reuerti.<br>
 hic non femineae subitum uirtutis amorem<br>
 colligit Argia, sexuque inmane relicto<br>
 tractat opus: placet (egregii spes dura pericli!)<br>
 comminus infandi leges accedere regni,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 180</span><br>
 quo Rhodopes non ulla nurus nec alumna niuosi<br>
 Phasidis innuptis uallata cohortibus iret.<br>
 tunc mouet arte dolum, quo semet ab agmine fido<br>
 segreget, inmitesque deos regemque cruentum<br>
 contemptrix animae et magno temeraria luctu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">185</span><br>
 prouocet; hortantur pietas ignesque pudici.<br>
 ipse etiam ante oculos omni manifestus in actu,<br>
 nunc hospes miserae, primas nunc sponsus ad aras,<br>
 nunc mitis coniunx, nunc iam sub casside torua<br>
 maestus in amplexu multumque a limine summo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">190</span><br>
 respiciens: sed nulla animo uersatur imago<br>
 crebrior Aonii quam quae de sanguine campi<br>
 nuda uenit poscitque rogos. his anxia mentem<br>
 aegrescit furiis et, qui castissumus ardor,<br>
 funus amat; tunc ad comites conuersa Pelasgas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">195</span><br>
 'uos' ait 'Actaeas acies Marathoniaque arma<br>
 elicite, aspiretque pio Fortuna labori.<br>
 me sinite Ogygias, tantae quae sola ruinae<br>
 causa fui, penetrare domos et fulmina regni<br>
 prima pati; nec surda ferae pulsabimus urbis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">200</span><br>
 limina: sunt illic soceri mihi suntque sorores<br>
 coniugis, et Thebas haud ignoranda subibo.<br>
 ne tantum reuocate gradus: illo impetus ingens<br>
 auguriumque animi.' nec plura, unumque Menoeten<br>
 (olim hic uirginei custos monitorque pudoris)&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">205</span><br>
 eligit et, quamquam rudis atque ignara locorum,<br>
 praecipites gressus, qua uenerat Ornytus, aufert.<br>
 atque ubi uisa procul socias liquisse malorum,<br>
 'anne' ait 'hostiles ego te tabente per agros<br>
 (heu dolor!) expectem quaenam sententia lenti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">210</span><br>
 Theseos, an bello proceres, an dexter haruspex<br>
 adnuat? interea funus decrescit, et uncis<br>
 alitibus (non hos potius?) supponimus artus.<br>
 et nunc me duram, si quis tibi sensus ad umbras,<br>
 me tardam Stygiis quereris, fidissime, diuis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">215</span><br>
 heu si nudus adhuc, heu si iam forte sepultus:<br>
 nostrum utrumque nefas; adeo uis nulla dolenti?<br>
 Mors nusquam saeuusque Creon? hortaris euntem,<br>
 Ornyte!' sic dicens magno Megareia praeceps<br>
 arua rapit passu, demonstrat proxima quisque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">220</span><br>
 obuius horrescitque habitus miseramque ueretur.<br>
 uadit atrox uisu, nil corde nec aure pauescens,<br>
 et nimiis confisa malis propiorque timeri:<br>
 nocte uelut Phrygia cum lamentata resultant<br>
 Dindyma, pinigeri rapitur Simoentis ad amnem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">225</span><br>
 dux uesana chori, cuius dea sanguine lecto<br>
 ipsa dedit ferrum et uittata fronde notauit.<br>
&nbsp;&nbsp;&nbsp;&nbsp;iam pater Hesperio flagrantem gurgite currum<br>
 abdiderat Titan, aliis rediturus ab undis,<br>
 cum tamen illa grauem luctu fallente laborem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">230</span><br>
 nescit abisse diem: nec caligantibus aruis<br>
 terretur, nec frangit iter per et inuia saxa<br>
 lapsurasque trabes nemorumque arcana (sereno<br>
 nigra die) caecisque incisa noualia fossis,<br>
 per fluuios secura uadi, somnosque ferarum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 235</span><br>
 praeter et horrendis infesta cubilia monstris.<br>
 tantum animi luctusque ualent! pudet ire Menoeten<br>
 tardius, inualidaeque gradum miratur alumnae.<br>
 quas non illa domos pecudumque hominumque modesto<br>
 pulsauit gemitu? quotiens amissus eunti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">240</span><br>
 limes, et errantem comitis solacia flammae<br>
 destituunt gelidaeque facem uicere tenebrae!<br>
 iamque supinantur fessis lateque fatiscunt<br>
 Penthei deuexa iugi, cum pectore anhelo<br>
 iam prope deficiens sic incipit orsa Menoetes:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">245</span><br>
 'haud procul, exacti si spes non blanda laboris,<br>
 Ogygias, Argia, domos et egena sepulcri<br>
 busta iacere reor: graue comminus aestuat aer<br>
 sordidus, et magnae redeunt per inane uolucres.<br>
 haec illa est crudelis humus, nec moenia longe.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">250</span><br>
 cernis ut ingentes murorum porrigat umbras<br>
 campus et e speculis moriens intermicet ignis?<br>
 moenia sunt iuxta.' modo nox magis ipsa tacebat,<br>
 solaque nigrantes laxabant astra tenebras.<br>
 horruit Argia, dextramque ad moenia tendens:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">255</span><br>
 'urbs optata prius, nunc tecta hostilia, Thebae,<br>
 et tamen, inlaesas si reddis coniugis umbras,<br>
 sic quoque dulce solum, cernis quo praedita cultu,<br>
 qua stipata manu, iuxta tua limina primum<br>
 Oedipodis magni uenio nurus? improba non sunt&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">260</span><br>
 uota: rogos hospes planctumque et funera posco.<br>
 illum, oro, extorrem regni belloque fugatum,<br>
 illum, quem solio non es dignata paterno,<br>
 redde mihi. tuque, oro, ueni, si manibus ulla<br>
 effigies errantque animae post membra solutae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 265</span><br>
 tu mihi pande uias, tuaque ipse ad funera deduc,<br>
 si merui.' dixit, tectumque adgressa propinquae<br>
 pastorale casae reficit spiramina fessi<br>
 ignis, et horrendos inrumpit turbida campos.<br>
 qualis ab Aetnaeis accensa lampade saxis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">270</span><br>
 orba Ceres magnae uariabat imagine flammae<br>
 Ausonium Siculumque latus, uestigia nigri<br>
 raptoris uastosque legens in puluere sulcos;<br>
 illius insanis ululatibus ipse remugit<br>
 Enceladus ruptoque uias inluminat igni:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">275</span><br>
 Persephonen amnes siluae freta nubila clamant,<br>
 Persephonen tantum Stygii tacet aula mariti.<br>
&nbsp;&nbsp;&nbsp;&nbsp;admonet attonitam fidus meminisse Creontis<br>
 altor et occulto summittere lampada furto.<br>
 regina Argolicas modo formidata per urbes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">280</span><br>
 uotum inmane procis spesque augustissima gentis,<br>
 nocte sub infesta, nullo duce et hoste propinquo,<br>
 sola per offensus armorum et lubrica tabo<br>
 gramina, non tenebras, non circumfusa tremescens<br>
 concilia umbrarum atque animas sua membra gementes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">285</span><br>
 saepe gradu caeco ferrum calcataque tela<br>
 dissimulat, solusque labor uitasse iacentes,<br>
 dum funus putat omne suum, uisuque sagaci<br>
 rimatur positos et corpora prona supinat<br>
 incumbens, queriturque parum lucentibus astris.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">290</span><br>
&nbsp;&nbsp;&nbsp;&nbsp;forte soporiferas caeli secreta per umbras<br>
 Iuno, sinu magni semet furata mariti,<br>
 Theseos ad muros, ut Pallada flecteret, ibat,<br>
 supplicibusque piis faciles aperiret Athenas.<br>
 atque ubi per campos errore fatiscere uano&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">295</span><br>
 inmeritam Argian supero respexit ab axe,<br>
 indoluit uisu, et lunaribus obuia bigis<br>
 aduertit uultum placidaque ita uoce locuta est:<br>
 'da mihi poscenti munus breue, Cynthia, si quis<br>
 est Iunonis honos; certe Iouis improba iussu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">300</span><br>
 ter noctem Herculeam++ueteres sed mitto querelas:<br>
 en locus officio. cultrix placitissima nostri<br>
 Inachis Argia cernis qua nocte uagetur<br>
 nec reperire uirum densis queat aegra tenebris?<br>
 et tibi nimbosum languet iubar: exere, quaeso,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">305</span><br>
 cornua, et adsueto propior premat orbita terras.<br>
 hunc quoque, qui curru madidas tibi pronus habenas<br>
 ducit, in Aonios uigiles demitte Soporem.'<br>
 uix ea, cum scissis magnum dea nubibus orbem<br>
 protulit; expauere umbrae, fulgorque recisus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">310</span><br>
 sideribus; uix ipsa tulit Saturnia flammas.<br>
&nbsp;&nbsp;&nbsp;&nbsp;primum per campos infuso lumine pallam<br>
 coniugis ipsa suos noscit miseranda labores,<br>
 quamquam texta latent suffusaque sanguine maeret<br>
 purpura; dumque deos uocat et de funere caro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">315</span><br>
 hoc superesse putat, uidet ipsum in puluere paene<br>
 calcatum. fugere animus uisusque sonusque,<br>
 inclusitque dolor lacrimas; tum corpore toto<br>
 sternitur in uultus animamque per oscula quaerit<br>
 absentem, pressumque comis ac ueste cruorem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">320</span><br>
 seruatura legit. mox tandem uoce reuersa:<br>
 'hunc ego te, coniunx, ad debita regna profectum<br>
 ductorem belli generumque potentis Adrasti<br>
 aspicio, talisque tuis occurro triumphis?<br>
 huc attolle genas defectaque lumina: uenit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">325</span><br>
 ad Thebas Argia tuas; age, moenibus induc<br>
 et patrios ostende lares et mutua redde<br>
 hospitia. heu quid ago? proiectus caespite nudo<br>
 hoc patriae telluris habes. quae iurgia? certe<br>
 imperium non frater habet! nullasne tuorum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">330</span><br>
 mouisti lacrimas? ubi mater, ubi incluta fama<br>
 Antigone? mihi nempe iaces, mihi uictus es uni!<br>
 dicebam: "quo tendis iter? quid sceptra negata<br>
 poscis? habes Argos, soceri regnabis in aula;<br>
 hic tibi longus honos, hic indiuisa potestas."&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">335</span><br>
 quid queror? ipsa dedi bellum maestumque rogaui<br>
 ipsa patrem ut talem nunc te complexa tenerem.<br>
 sed bene habet, superi, gratum est, Fortuna; peracta<br>
 spes longinqua uiae: totos inuenimus artus.<br>
 ei mihi, sed quanto descendit uulnus hiatu!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">340</span><br>
 hoc frater? qua parte, precor, iacet ille nefandus<br>
 praedator? uincam uolucres (sit adire potestas)<br>
 excludamque feras; an habet funestus et ignes?<br>
 sed nec te flammis inopem tua terra uidebit:<br>
 ardebis lacrimasque feres quas ferre negatum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">345</span><br>
 regibus, aeternumque tuo famulata sepulcro<br>
 durabit deserta fides, testisque dolorum<br>
 natus erit, paruoque torum Polynice fouebo.'<br>
&nbsp;&nbsp;&nbsp;&nbsp;ecce alios gemitus aliamque ad busta ferebat<br>
 Antigone miseranda facem, uix nacta petitos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">350</span><br>
 moenibus egressus; illam nam tempore in omni<br>
 attendunt uigiles et rex iubet ipse timeri,<br>
 contractaeque uices et crebrior excubat ignis.<br>
 ergo deis fratrique moras excusat et amens,<br>
 ut paulum inmisso cessit statio horrida somno,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">355</span><br>
 erumpit muris: fremitu quo territat agros<br>
 uirginis ira leae, rabies cui libera tandem<br>
 et primus sine matre furor. nec longa morata,<br>
 quippe trucem campum et positus quo puluere frater<br>
 nouerat. atque illam contra uidet ire Menoetes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">360</span><br>
 cui uacat, et carae gemitus compescit alumnae.<br>
 cum tamen erectas extremus uirginis aures<br>
 accessit sonus, utque atra sub ueste comisque<br>
 squalentem et crasso foedatam sanguine uultus<br>
 astrorum radiis et utraque a lampade uidit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">365</span><br>
 'cuius' ait 'manes, aut quae temeraria quaeris<br>
 nocte mea?' nihil illa diu, sed in ora mariti<br>
 deicit inque suos pariter uelamina uultus,<br>
 capta metu subito paulumque oblita doloris.<br>
 hoc magis increpitans suspecta silentia perstat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">370</span><br>
 Antigone, comitemque premens ipsamque; sed ambo<br>
 deficiunt fixique silent. tandem ora retexit<br>
 Argia, corpusque tamen complexa profatur:<br>
 'si quid in hoc ueteri bellorum sanguine mecum<br>
 quaesitura uenis, si tu quoque dura Creontis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">375</span><br>
 iussa times, possum tibi me confisa fateri.<br>
 si misera es (certe lacrimas lamentaque cerno),<br>
 iunge, age, iunge fidem: proles ego regis Adrasti<br>
 (ei mihi! num quis adest?) cari Polynicis ad ignes,<br>
 etsi regna uetant++' stupuit Cadmeia uirgo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">380</span><br>
 intremuitque simul dicentemque occupat ultro:<br>
 'mene igitur sociam (pro fors ignara!) malorum,<br>
 mene times? mea membra tenes, mea funera plangis.<br>
 cedo, tene, pudet heu! pietas ignaua sororis!<br>
 haec prior++' hic pariter lapsae iunctoque per ipsum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">385</span><br>
 amplexu miscent auidae lacrimasque comasque,<br>
 partitaeque artus redeunt alterna gementes<br>
 ad uultum et cara uicibus ceruice fruuntur.<br>
 dumque modo haec fratrem memorat, nunc illa maritum,<br>
 mutuaque exorsae Thebas Argosque renarrant,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">390</span><br>
 longius Argia miseros reminiscitur actus:<br>
 'per tibi furtiui sacrum commune doloris,<br>
 per socios manes et conscia sidera iuro:<br>
 non hic amissos, quamquam uagus exul, honores,<br>
 non gentile solum, carae non pectora matris,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">395</span><br>
 te cupiit unam noctesque diesque locutus<br>
 Antigonen; ego cura minor facilisque relinqui.<br>
 tu tamen ex celsa sublimem forsitan arce<br>
 ante nefas Grais dantem uexilla maniplis<br>
 uidisti, teque ille acie respexit ab ipsa&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">400</span><br>
 ense salutatam et nutantis uertice coni:<br>
 nos procul. extremas sed quis deus egit in iras?<br>
 nil uestrae ualuere preces? tibine iste negauit<br>
 oranti?' causas ac tristia reddere fata<br>
 coeperat Antigone; fidus comes admonet ambas:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">405</span><br>
 'heia agite inceptum potius! iam sidera pallent<br>
 uicino turbata die, perferte laborem,<br>
 tempus erit lacrimis, accenso flebitis igne.'<br>
&nbsp;&nbsp;&nbsp;&nbsp;haud procul Ismeni monstrabant murmura ripas,<br>
 qua turbatus adhuc et sanguine decolor ibat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">410</span><br>
 huc laceros artus socio conamine portant<br>
 inualidae, iungitque comes non fortior ulnas.<br>
 sic Hyperionium trepido Phaethonta sorores<br>
 fumantem lauere Pado; uixdum ille sepulcro<br>
 conditus, et flentes stabant ad flumina siluae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">415</span><br>
 ut sanies purgata uado membrisque reuersus<br>
 mortis honos, ignem miserae post ultima quaerunt<br>
 oscula; sed gelidae circum exanimesque fauillae<br>
 putribus in foueis, atque omnia busta quiescunt.<br>
 stabat adhuc, seu forte, rogus, seu numine diuum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">420</span><br>
 cui torrere datum saeuos Eteocleos artus,<br>
 siue locum monstris iterum Fortuna parabat,<br>
 seu dissensuros seruauerat Eumenis ignes.<br>
 hic tenuem nigris etiamnum aduiuere lucem<br>
 roboribus pariter cupidae uidere, simulque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">425</span><br>
 flebile gauisae; nec adhuc quae busta repertum,<br>
 sed placidus quicumque rogant mitisque supremi<br>
 admittat cineris consortem et misceat umbras.<br>
&nbsp;&nbsp;&nbsp;&nbsp;ecce iterum fratres: primos ut contigit artus<br>
 ignis edax, tremuere rogi et nouus aduena busto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 430</span><br>
 pellitur; exundant diuiso uertice flammae<br>
 alternosque apices abrupta luce coruscant.<br>
 pallidus Eumenidum ueluti commiserit ignes<br>
 Orcus, uterque minax globus et conatur uterque<br>
 longius; ipsae etiam commoto pondere paulum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">435</span><br>
 secessere trabes. conclamat territa uirgo:<br>
 'occidimus, functasque manu stimulauimus iras.<br>
 frater erat; quis enim accessus ferus hospitis umbrae<br>
 pelleret? en clipei fragmen semustaque nosco<br>
 cingula, frater erat! cernisne ut flamma recedat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">440</span><br>
 concurratque tamen? uiuunt odia improba, uiuunt.<br>
 nil actum bello; miseri, sic dum arma mouetis<br>
 uicit nempe Creon! nusquam iam regna: quis ardor?<br>
 cui furitis? sedate minas; tuque exul ubique,<br>
 semper inops aequi, iam cede (hoc nupta precatur,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">445</span><br>
 hoc soror), aut saeuos mediae ueniemus in ignes.'<br>
&nbsp;&nbsp;&nbsp;&nbsp;uix ea, cum subitus campos tremor altaque tecta<br>
 impulit adiuuitque rogi discordis hiatus,<br>
 et uigilum turbata quies, quibus ipse malorum<br>
 fingebat simulacra Sopor: ruit ilicet omnem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">450</span><br>
 prospectum lustrans armata indagine miles.<br>
 illos instantes senior timet unus; at ipsae<br>
 ante rogum saeuique palam spreuisse Creontis<br>
 imperia et furtum claro plangore fatentur<br>
 securae, quippe omne uident fluxisse cadauer.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">455</span><br>
 ambitur saeua de morte animosaque leti<br>
 spes furit: haec fratris rapuisse, haec coniugis artus<br>
 contendunt uicibusque probant: 'ego corpus', 'ego ignes',<br>
 'me pietas', 'me duxit amor'. deposcere saeua<br>
 supplicia et dextras iuuat insertare catenis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">460</span><br>
 nusquam illa alternis modo quae reuerentia uerbis,<br>
 iram odiumque putes; tantus discordat utrimque<br>
 clamor, et ad regem qui deprendere trahuntur.<br>
&nbsp;&nbsp;&nbsp;&nbsp;at procul Actaeis dextra iam Pallade muris<br>
 Iuno Phoroneas inducit praeuia matres&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">465</span><br>
 attonitas, non ipsa minus, coetumque gementem<br>
 conciliat populis et fletibus addit honorem.<br>
 ipsa manu ramosque oleae uittasque precantes<br>
 tradit, et obtenta summittere lumina palla<br>
 et praeferre docet uacuas sine manibus urnas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">470</span><br>
 omnis Erectheis effusa penatibus aetas<br>
 tecta uiasque replent: unde hoc examen et una<br>
 tot miserae? necdum causas nouere malorum,<br>
 iamque gemunt. dea conciliis se miscet utrisque<br>
 cuncta docens, qua gente satae, quae funera plangant&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">475</span><br>
 quidue petant; uariis nec non adfatibus ipsae<br>
 Ogygias leges inmansuetumque Creonta<br>
 multum et ubique fremunt. Geticae non plura queruntur<br>
 hospitibus tectis trunco sermone uolucres,<br>
 cum duplices thalamos et iniquum Terea clamant.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">480</span><br>
&nbsp;&nbsp;&nbsp;&nbsp;urbe fuit media nulli concessa potentum<br>
 ara deum, mitis posuit Clementia sedem,<br>
 et miseri fecere sacram; sine supplice numquam<br>
 illa nouo, nulla damnauit uota repulsa.<br>
 auditi quicumque rogant, noctesque diesque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">485</span><br>
 ire datum et solis numen placare querelis.<br>
 parca superstitio: non turea flamma nec altus<br>
 accipitur sanguis: lacrimis altaria sudant,<br>
 maestarumque super libamina secta comarum<br>
 pendent et uestes mutata sorte relictae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">490</span><br>
 mite numus circa cultuque insigne uerendo,<br>
 uittatae laurus et supplicis arbor oliuae.<br>
 nulla autem effigies, nulli commissa metallo<br>
 forma dei: mentes habitare et pectora gaudet.<br>
 semper habet trepidos, semper locus horret egenis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">495</span><br>
 coetibus, ignotae tantum felicibus arae.<br>
 fama est defensos acie post busta paterni<br>
 numinis Herculeos sedem fundasse nepotes.<br>
 fama minor factis: ipsos nam credere dignum<br>
 caelicolas, tellus quibus hospita semper Athenae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">500</span><br>
 ceu leges hominemque nouum ritusque sacrorum<br>
 seminaque in uacuas hinc descendentia terras,<br>
 sic sacrasse loco commune animantibus aegris<br>
 confugium, unde procul starent iraeque minaeque<br>
 regnaque, et a iustis Fortuna recederet aris.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">505</span><br>
 iam tunc innumerae norant altaria gentes:<br>
 huc uicti bellis patriaque a sede fugati<br>
 regnorumque inopes scelerumque errore nocentes<br>
 conueniunt pacemque rogant; mox hospita sedes<br>
 uicit et Oedipodae Furias et funus ~olynthi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">510</span><br>
 texit et a misero matrem summouit Oreste.<br>
 huc uulgo monstrante locum manus anxia Lernae<br>
 deueniunt, cedunt miserorum turba priorum.<br>
 uix ibi, sedatis requierunt pectora curis:<br>
 ceu patrio super alta grues Aquilone fugatae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">515</span><br>
 cum uidere Pharon; tunc aethera latius implent,<br>
 tunc hilari clangore sonant; iuuat orbe sereno<br>
 contempsisse niues et frigora soluere Nilo.<br>
&nbsp;&nbsp;&nbsp;&nbsp;iamque domos patrias Scythicae post aspera gentis<br>
 proelia laurigero subeuntem Thesea curru&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">520</span><br>
 laetifici plausus missusque ad sidera uulgi<br>
 clamor et emeritis hilaris tuba nuntiat armis.<br>
 ante ducem spolia et, duri Mauortis imago,<br>
 uirginei currus cumulataque fercula cristis<br>
 et tristes ducuntur equi truncaeque bipennes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">525</span><br>
 quis nemora et solidam Maeotida caedere suetae,<br>
 gorytique leues portantur et ignea gemmis<br>
 cingula et informes dominarum sanguine peltae.<br>
 ipsae autem nondum trepidae sexumue fatentur,<br>
 nec uulgare gemunt, aspernanturque precari,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">530</span><br>
 et tantum innuptae quaerunt delubra Mineruae.<br>
 primus amor niueis uictorem cernere uectum<br>
 quadriiugis; nec non populos in semet agebat<br>
 Hippolyte, iam blanda genas patiensque mariti<br>
 foederis. hanc patriae ritus fregisse seueros&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">535</span><br>
 Atthides oblique secum mirantur operto<br>
 murmure, quod nitidi crines, quod pectora palla<br>
 tota latent, magnis quod barbara semet Athenis<br>
 misceat atque hosti ueniat paritura marito.<br>
&nbsp;&nbsp;&nbsp;&nbsp;paulum et ab insessis maestae Pelopeides aris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">540</span><br>
 promouere gradum seriemque et dona triumphi<br>
 mirantur, uictique animo rediere mariti.<br>
 atque ubi tardauit currus et ab axe superbo<br>
 explorat causas uictor poscitque benigna<br>
 aure preces, ausa ante alias Capaneia coniunx:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">545</span><br>
 'belliger Aegide, subitae cui maxima laudis<br>
 semina de nostris aperit Fortuna ruinis,<br>
 non externa genus, dirae nec conscia noxae<br>
 turba sumus: domus Argos erat regesque mariti,<br>
 non utinam et fortes! quid enim septena mouere&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">550</span><br>
 castra et Agenoreos opus emendare penates?<br>
 nec querimur caesos: haec bellica iura uicesque<br>
 armorum; sed non Siculis exorta sub antris<br>
 monstra nec Ossaei bello cecidere bimembres.<br>
 mitto genus clarosque patres: hominum, inclute Theseu,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">555</span><br>
 sanguis erant, homines, eademque in sidera, eosdem<br>
 sortitus animarum alimentaque uestra creati,<br>
 quos uetat igne Creon Stygiaeque a limine portae,<br>
 ceu sator Eumenidum aut Lethaei portitor amnis,<br>
 summouet ac dubio caelique Erebique sub axe&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">560</span><br>
 detinet. heu princeps Natura! ubi numina, ubi illest<br>
 fulminis iniusti iaculator? ubi estis, Athenae?<br>
 septima iam surgens trepidis Aurora iacentes<br>
 auersatur equis; radios declinat et horret<br>
 stelligeri iubar omne poli; iam comminus ipsae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">565</span><br>
 pabula dira ferae campumque odere uolucres<br>
 spirantem tabo et caelum uentosque grauantem.<br>
 quantum etenim superesse rear? nuda ossa putremque<br>
 uerrere permittat saniem. properate, uerendi<br>
 Cecropidae; uos ista decet uindicta, priusquam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">570</span><br>
 Emathii Thracesque dolent, quaeque extat ubique<br>
 gens arsura rogis manesque habitura supremos.<br>
 nam quis erit saeuire modus? bellauimus, esto;<br>
 sed cecidere odia et tristes mors obruit iras.<br>
 tu quoque, ut egregios fama cognouimus actus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">575</span><br>
 non trucibus monstris Sinin infandumque dedisti<br>
 Cercyona, et saeuum uelles Scirona crematum.<br>
 credo et Amazoniis Tanain fumasse sepulcris,<br>
 unde haec arma refers; sed et hunc dignare triumphum.<br>
 da terris unum caeloque Ereboque laborem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">580</span><br>
 si patrium Marathona metu, si tecta leuasti<br>
 Cresia, nec fudit uanos anus hospita fletus.<br>
 sic tibi non ullae socia sine Pallade pugnae,<br>
 nec sacer inuideat paribus Tirynthius actis,<br>
 semper et in curru, semper te mater ouantem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">585</span><br>
 cernat, et inuictae nil tale precentur Athenae.'<br>
&nbsp;&nbsp;&nbsp;&nbsp;dixerat; excipiunt cunctae tenduntque precantes<br>
 cum clamore manus; rubuit Neptunius heros<br>
 permotus lacrimis; iusta mox concitus ira<br>
 exclamat: 'quaenam ista nouos induxit Erinys&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">590</span><br>
 regnorum mores? non haec ego pectora liqui<br>
 Graiorum abscedens, Scythiam Pontumque niualem<br>
 cum peterem; nouus unde furor? uictumne putasti<br>
 Thesea, dire Creon? adsum, nec sanguine fessum<br>
 crede; sitit meritos etiamnum haec hasta cruores.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">595</span><br>
 nulla mora est; uerte hunc adeo, fidissime Phegeu,<br>
 cornipedem, et Tyrias inuectus protinus arces<br>
 aut Danais edice rogos aut proelia Thebis.'<br>
 sic ait oblitus bellique uiaeque laborum,<br>
 hortaturque suos uiresque instaurat anhelas:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">600</span><br>
 ut modo conubiis taurus saltuque recepto<br>
 cum posuit pugnas, alio si forte remugit<br>
 bellatore nemus, quamquam ora et colla cruento<br>
 imbre madent, nouus arma parat campumque lacessens<br>
 dissimulat gemitus et uulnera puluere celat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">605</span><br>
 ipsa metus Libycos seruatricemque Medusam<br>
 pectoris incussa mouit Tritonia parma.<br>
 protinus erecti toto simul agmine Thebas<br>
 respexere angues; necdum Atticus ire parabat<br>
 miles, et infelix expauit classica Dirce.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">610</span><br>
&nbsp;&nbsp;&nbsp;&nbsp;continuo in pugnas haud solum accensa iuuentus<br>
 qui modo Caucasei comites rediere triumphi:<br>
 omnis ad arma rudes ager extimulauit alumnos.<br>
 conueniunt ultroque ducis uexilla sequuntur,<br>
 qui gelidum Braurona uiri, qui rura lacessunt&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">615</span><br>
 Monychia et trepidis stabilem Piraeea nautis<br>
 et nondum Eoo clarum Marathona triumpho.<br>
 mittit in arma manus gentilibus hospita diuis<br>
 Icarii Celeique domus uiridesque Melaenae,<br>
 diues et Aegaleos nemorum Parnesque benignus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">620</span><br>
 uitibus et pingui melior Lycabessos oliuae.<br>
 uenit atrox Alaeus et olentis arator Hymetti,<br>
 quaeque rudes thyrsos hederis uestistis, Acharnae.<br>
 linquitur Eois longe speculabile proris<br>
 Sunion, unde uagi casurum in nomina ponti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">625</span><br>
 Cresia decepit falso ratis Aegea uelo.<br>
 hos Salamis populos, illos Cerealis Eleusin<br>
 horrida suspensis ad proelia misit aratris,<br>
 et quos Callirhoe nouies errantibus undis<br>
 implicat, et raptae qui conscius Orithyiae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">630</span><br>
 celauit ripis Geticos Ilissos amores.<br>
 ipse quoque in pugnas uacuatur collis, ubi ingens<br>
 lis superum, dubiis donec noua surgeret arbor<br>
 rupibus et longa refugum mare frangeret umbra.<br>
 isset et Arctoas Cadmea ad moenia ducens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">635</span><br>
 Hippolyte turmas: retinet iam certa tumentis<br>
 spes uteri, coniunxque rogat dimittere curas<br>
 Martis et emeritas thalamo sacrare pharetras.<br>
&nbsp;&nbsp;&nbsp;&nbsp;hos ubi uelle acies et dulci gliscere ferro<br>
 dux uidet, utque piis raptim dent oscula natis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">640</span><br>
 amplexusque breues, curru sic fatur ab alto:<br>
 'terrarum leges et mundi foedera mecum<br>
 defensura cohors, dignas insumite mentes<br>
 coeptibus: hac omnem diuumque hominumque fauorem<br>
 Naturamque ducem coetusque silentis Auerni&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">645</span><br>
 stare palam est; illic Poenarum exercita Thebis<br>
 agmina et anguicomae ducent uexilla sorores.<br>
 ite alacres tantaeque, precor, confidite causae.'<br>
 dixit, et emissa praeceps iter incohat hasta:<br>
 qualis Hyperboreos ubi nubilus institit axes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">650</span><br>
 Iuppiter et prima tremefecit sidera bruma,<br>
 rumpitur Aeolia et longam indignata quietem<br>
 tollit hiems animos uentosaque sibilat Arctos;<br>
 tunc montes undaeque fremunt, tunc proelia caecis<br>
 nubibus et tonitrus insanaque fulmina gaudent.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">655</span><br>
&nbsp;&nbsp;&nbsp;&nbsp;icta gemit tellus, uirides grauis ungula campos<br>
 mutat, et innumeris peditumque equitumque cateruis<br>
 expirat protritus ager, nec puluere crasso<br>
 armorum lux uicta perit, sed in aethera longum<br>
 frangitur, et mediis ardent in nubibus hastae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">660</span><br>
 noctem adeo placidasque operi iunxere tenebras,<br>
 certamenque inmane uiris quo concita tendunt<br>
 agmina: quis uisas proclamet ab aggere Thebas,<br>
 cuius in Ogygio stet princeps lancea muro.<br>
 at procul ingenti Neptunius agmina Theseus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">665</span><br>
 angustat clipeo, propriaeque exordia laudis<br>
 centum urbes umbone gerit centenaque Cretae<br>
 moenia, seque ipsum monstrosi ambagibus antri<br>
 hispida torquentem luctantis colla iuuenci<br>
 alternasque manus circum et nodosa ligantem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">670</span><br>
 bracchia et abducto uitantem cornua uultu.<br>
 terror habet populos, cum saeptus imagine torua<br>
 ingreditur pugnas, bis Thesea bisque cruentas<br>
 caede uidere manus: ueteres reminiscitur actus<br>
 ipse tuens sociumque gregem metuendaque quondam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">675</span><br>
 limina et absumpto pallentem Cnosida filo.<br>
&nbsp;&nbsp;&nbsp;&nbsp;saeuus at interea ferro post terga reuinctas<br>
 Antigonen uiduamque Creon Adrastida leto<br>
 admouet; ambae hilares et mortis amore superbae<br>
 ensibus intentant iugulos regemque cruentum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">680</span><br>
 destituunt, cum dicta ferens Theseia Phegeus<br>
 astitit. ille quidem ramis insontis oliuae<br>
 pacificus, sed bella ciet bellumque minatur,<br>
 grande fremens, nimiumque memor mandantis, et ipsum<br>
 iam prope, iam medios operire cohortibus agros&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">685</span><br>
 ingeminans. stetit ambiguo Thebanus in aestu<br>
 curarum, nutantque minae et prior ira tepescit.<br>
 tunc firmat sese, fictumque ac triste renidens,<br>
 'paruane prostratis,' inquit, 'documenta Mycenis<br>
 sanximus? en iterum qui moenia nostra lacessant.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">690</span><br>
 accipimus, ueniant; sed ne post bella querantur:<br>
 lex eadem uictis.' dicit, sed puluere crasso<br>
 caligare diem et Tyrios iuga perdere montes<br>
 aspicit; armari populos tamen armaque ferri<br>
 ipse iubet pallens, mediaeque in sedibus aulae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">695</span><br>
 Eumenidas subitas flentemque Menoecea cernit<br>
 turbidus impositosque rogis gaudere Pelasgos.<br>
 quis fuit ille dies, tanto cum sanguine Thebis<br>
 pax inuenta perit! patriis modo fixa reuellunt<br>
 arma deis, clipeisque obducunt pectora fractis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">700</span><br>
 et galeas humiles et adhuc sordentia tabo<br>
 spicula: non pharetris quisquam, non ense decorus,<br>
 non spectandus equo; cessat fiducia ualli,<br>
 murorum patet omne latus, munimina portae<br>
 exposcunt: prior hostis habet; fastigia desunt:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">705</span><br>
 deiecit Capaneus; exanguis et aegra iuuentus<br>
 iam nec coniugibus suprema nec oscula natis<br>
 iungit, et attoniti nil optauere parentes.<br>
&nbsp;&nbsp;&nbsp;&nbsp;Atticus at contra, iubar ut clarescere ruptis<br>
 nubibus et solem primis aspexit in armis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">710</span><br>
 desilit in campum, qui subter moenia nudos<br>
 adseruat manes, dirisque uaporibus aegrum<br>
 aera puluerea penitus sub casside ducens<br>
 ingemit et iustas belli flammatur in iras.<br>
 hunc saltem miseris ductor Thebanus honorem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">715</span><br>
 largitur Danais, quod non super ipsa iacentum<br>
 corpora belligeras acies Martemque secundum<br>
 miscuit, aut lacera ne quid de strage nefandus<br>
 perderet, eligitur saeuos potura cruores<br>
 terra rudis. iamque alternas in proelia gentes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">720</span><br>
 dissimilis Bellona ciet; non clamor utrimque,<br>
 non utrimque tubae: stat debilis altera pubes<br>
 summissos enses nequiquam ammentaque dextris<br>
 laxa tenens; cedunt tellure, armisque reductis<br>
 ostentant ueteres etiamnum in sanguine plagas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">725</span><br>
 iam nec Cecropiis idem ductoribus ardor,<br>
 languescuntque minae et uirtus secura residit:<br>
 uentorum uelut ira minor, nisi silua furentes<br>
 impedit, insanique tacent sine litore fluctus.<br>
&nbsp;&nbsp;&nbsp;&nbsp;ut uero aequoreus quercum Marathonida Theseus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">730</span><br>
 extulit, erectae cuius crudelis in hostes<br>
 umbra cadit campumque trucem lux cuspidis implet,<br>
 ceu pater Edonios Haemi de uertice Mauors<br>
 impulerit currus, rapido mortemque fugamque<br>
 axe uehens, sic exanimes in terga reducit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">735</span><br>
 pallor Agenoridas; taedet fugientibus uti<br>
 Thesea, nec facilem dignatur dextra cruorem.<br>
 cetera plebeio desaeuit sanguine uitrus:<br>
 sic iuuat exanimis proiectaque praeda canesque<br>
 degeneresque lupos, magnos alit ira leones.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">740</span><br>
 attamen Olenium Lamyrumque, hunc tela pharetra<br>
 promentem, hunc saeui tollentem pondera saxi<br>
 deicit, et triplici confisos robore gentis<br>
 Alcetidas fratres, totidem quos eminus hastis<br>
 continuat; ferrum consumpsit pectore Phyleus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">745</span><br>
 ore momordit Helops, umero transmisit Iapyx.<br>
 iamque et quadriiugo celsum petit Haemona curru,<br>
 horrendumque manu telum rotat: ille pauentes<br>
 obliquauit equos; longo perlata tenore<br>
 transiit hasta duos, sitiebat uulnera nec non&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">750</span><br>
 tertia, sed medio cuspis temone retenta est.<br>
&nbsp;&nbsp;&nbsp;&nbsp;sed solum uotis, solum clamore tremendo<br>
 omnibus in turmis optat uocitatque Creonta.<br>
 atque hunc diuersa bellorum in fronte maniplos<br>
 hortantem dictis frustraque extrema minantem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">755</span><br>
 conspicit; abscedunt comites: sed Thesea iussi<br>
 linquebant fretique deis atque ipsius armis,<br>
 ille tenet reuocatque suos; utque aequa notauit<br>
 hinc atque hinc odia, extrema se colligit ira,<br>
 iam letale furens, atque audax morte futura,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">760</span><br>
 'non cum peltiferis' ait 'haec tibi pugna puellis,<br>
 uirgineas ne crede manus: hic cruda uirorum<br>
 proelia, nos magnum qui Tydea quique furentem<br>
 Hippomedonta neci Capaneaque misimus umbris<br>
 pectora. quae bellum praeceps amentia suasit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">765</span><br>
 improbe? nonne uides, quos ulciscare, iacentes?'<br>
 sic ait, et frustras periturum missile summo<br>
 adflixit clipeo. risit uocesque manumque<br>
 horridus Aegides, ferrataque arbore magnos<br>
 molitur iactus, nec non prius ore superbo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">770</span><br>
 intonat: 'Argolici, quibus haec datur hostia, manes,<br>
 pandite Tartareum chaos ultricesque parate<br>
 Eumenidas, uenit ecce Creon!' sic fatus, et auras<br>
 dissipat hasta tremens; tunc, qua subtemine duro<br>
 multiplicem tenues iterant thoraca catenae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">775</span><br>
 incidit: emicuit per mille foramina sanguis<br>
 impius; ille oculis extremo errore solutis<br>
 labitur. adsistit Theseus grauis armaque tollens,<br>
 'iamne dare extinctis iustos' ait 'hostibus ignes,<br>
 iam uictos operire placet? uade atra dature&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">780</span><br>
 supplicia, extremique tamen secure sepulcri.'<br>
&nbsp;&nbsp;&nbsp;&nbsp;accedunt utrimque pio uexilla tumultu<br>
 permiscentque manus; medio iam foedera bello,<br>
 iamque hospes Theseus; orant succedere muris<br>
 dignarique domos. nec tecta hostilia uictor&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">785</span><br>
 aspernatus init; gaudent matresque nurusque<br>
 Ogygiae, qualis thyrso bellante subactus<br>
 mollia laudabat iam marcidus orgia Ganges.<br>
 ecce per aduersas Dircaei uerticis umbras<br>
 femineus quatit astra fragor, matresque Pelasgae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">790</span><br>
 decurrunt: quales Bacchea ad bella uocatae<br>
 Thyiades amentes, magnum quas poscere credas<br>
 aut fecisse nefas; gaudent lamenta nouaeque<br>
 exultant lacrimae; rapit huc, rapit impetus illuc,<br>
 Thesea magnanimum quaerant prius, anne Creonta,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">795</span><br>
 anne suos: uidui ducunt ad corpora luctus.<br>
&nbsp;&nbsp;&nbsp;&nbsp;non ego, centena si quis mea pectora laxet<br>
 uoce deus, tot busta simul uulgique ducumque,<br>
 tot pariter gemitus dignis conatibus aequem:<br>
 turbine quo sese caris instrauerit audax&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">800</span><br>
 ignibus Euadne fulmenque in pectore magno<br>
 quaesierit; quo more iacens super oscula saeui<br>
 corporis infelix excuset Tydea coniunx;<br>
 ut saeuos narret uigiles Argia sorori;<br>
 Arcada quo planctu genetrix Erymanthia clamet,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">805</span><br>
 Arcada, consumpto seruantem sanguine uultus,<br>
 Arcada, quem geminae pariter fleuere cohortes.<br>
 uix nouus ista furor ueniensque implesset Apollo,<br>
 et mea iam longo meruit ratis aequore portum.<br>
&nbsp;&nbsp;&nbsp;&nbsp;durabisne procul dominoque legere superstes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">810</span><br>
 o mihi bissenos multum uigilata per annos<br>
 Thebai? iam certe praesens tibi Fama benignum<br>
 strauit iter coepitque nouam monstrare futuris.<br>
 iam te magnanimus dignatur noscere Caesar,<br>
 Itala iam studio discit memoratque iuuentus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">815</span><br>
 uiue, precor; nec tu diuinam Aeneida tempta,<br>
 sed longe sequere et uestigia semper adora.<br>
 mox, tibi si quis adhuc praetendit nubila liuor,<br>
 occidet, et meriti post me referentur honores.
</p>
<div class="footer">
	<p>
		<a href="/statius.html">Statius</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY>
</HTML>