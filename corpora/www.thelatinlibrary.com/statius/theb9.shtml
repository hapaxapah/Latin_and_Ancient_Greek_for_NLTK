<html>
	<head>
		<title>
			Statius: Thebaid IX
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>PVBLIVS PAPINIVS STATIVS<br>
THEBAID IX
</p>

<p class=border></P>

<p>
Asperat Aonios rabies audita cruenti<br>
Tydeos; ipsi etiam minus ingemuere iacentem<br>
Inachidae, culpantque uirum et rupisse queruntur<br>
fas odii; quin te, diuum implacidissime, quamquam<br>
praecipuum tunc caedis opus, Gradiue, furebas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
offensum uirtute ferunt, nec comminus ipsum<br>
ora sed et trepidos alio torsisse iugales.<br>
ergo profanatum Melanippi funus acerbo<br>
uulnere non aliis ultum Cadmeia pubes<br>
insurgunt stimulis, quam si turbata sepulcris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
ossa patrum monstrisque datae crudelibus urnae.<br>
accendit rex ipse super: 'quisquamne Pelasgis<br>
mitis adhuc hominemque gerit? iam morsibus uncis<br>
(pro furor! usque adeo tela exatiauimus?) artus<br>
dilacerant. nonne Hyrcanis bellare putatis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>
tigribus, aut saeuos Libyae contra ire leones?<br>
et nunc ille iacet (pulchra o solacia leti!)<br>
ore tenens hostile caput, dulcique nefandus<br>
inmoritur tabo; nos ferrum inmite facesque:<br>
illis nuda odia, et feritas iam non eget armis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 20</span><br>
sic pergant rabidi claraque hac laude fruantur,<br>
dum uideas haec, summe pater. sed enim hiscere campos<br>
conquesti terraeque fugam mirantur; an istos<br>
uel sua portet humus?' magno sic fatus agebat<br>
procursu fremituque uiros, furor omnibus idem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25</span><br>
Tydeos inuisi spoliis raptoque potiri<br>
corpore. non aliter subtexunt astra cateruae<br>
incestarum auium, longe quibus aura nocentem<br>
aera desertasque tulit sine funere mortes;<br>
illo auidae cum uoce ruunt, sonat arduus aether&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</span><br>
plausibus, et caelo uolucres cessere minores.<br>
&nbsp;&nbsp;&nbsp;&nbsp;Fama per Aonium rapido uaga murmure campum<br>
spargitur in turmas (solito pernicior index<br>
cum lugenda refert), donec, cui maxima fando<br>
damna uehit, trepidas lapsa est Polynicis ad aures.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">35</span><br>
deriguit iuuenis lacrimaeque haesere paratae<br>
et cunctata fides: nimium nam cognita uirtus<br>
Oenidae credi letum suadetque uetatque.<br>
sed postquam haud dubio clades auctore reperta est,<br>
nox oculos mentemque rapit; tum sanguine fixo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">40</span><br>
membra simul, simul arma ruunt: madet ardua fletu<br>
iam galea atque ocreae clipeum excepere cadentem.<br>
it maestus genua aegra trahens hastamque sequentem,<br>
uulneribus ceu mille grauis totosque per artus<br>
saucius: absistunt socii monstrantque gementes.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">45</span><br>
tandem ille abiectis, uix quae portauerat, armis<br>
nudus in egregii uacuum iam corpus amici<br>
procidit et tali lacrimas cum uoce profudit:<br>
'hasne tibi, armorum spes o suprema meorum,<br>
Oenide, grates, haec praemia digna rependi,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">50</span><br>
funus ut inuisa Cadmi tellure iaceres<br>
sospite me? nunc exul ego aeternumque fugatus,<br>
quando alius misero ac melior mihi frater ademptus.<br>
nec iam sortitus ueteres regnique nocentis<br>
periurum diadema peto: quo gaudia tanti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">55</span><br>
empta mihi aut sceptrum quod non tua dextera tradet?<br>
ite, uiri, solumque fero me linquite fratri:<br>
nil opus arma ultra temptare et perdere mortes;<br>
ite, precor; quid iam dabitis mihi denique maius?<br>
Tydea consumpsi! quanam hoc ego morte piabo?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">60</span><br>
o socer, o Argi! et primae bona iurgia noctis<br>
alternaeque manus et, longi pignus amoris,<br>
ira breuis! non me ense tuo tunc, maxime Tydeu,<br>
(et poteras) nostri mactatum in limine Adrasti!<br>
quin etiam Thebas me propter et impia fratris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">65</span><br>
tecta libens, unde haud alius remeasset, adisti,<br>
ceu tibimet sceptra et proprios laturus honores.<br>
iam Telamona pium, iam Thesea fama tacebat.<br>
qualis et ecce iaces! quae primum uulnera mirer?<br>
quis tuus hic, quis ab hoste cruor? quae te agmina quiue&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">70</span><br>
innumeri strauere globi? (num fallor?) et ipse<br>
inuidit pater et tota Mars impulit hasta.'<br>
sic ait, et maerens etiamnum lubrica tabo<br>
ora uiri terget lacrimis dextraque reponit.<br>
'tune meos hostes hucusque exosus, et ultra&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">75</span><br>
sospes ego?' exuerat uagina turbidus ensem<br>
aptabatque neci: comites tenuere, socerque<br>
castigat bellique uices ac fata reuoluens<br>
solatur tumidum, longeque a corpore caro<br>
paulatim, unde dolor letique animosa uoluntas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 80</span><br>
amouet ac tacite ferrum inter uerba reponit.<br>
ducitur amisso qualis consorte laborum<br>
deserit inceptum media inter iugera sulcum<br>
taurus iners colloque iugum deforme remisso<br>
parte trahit, partem lacrimans sustentat arator.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">85</span><br>
&nbsp;&nbsp;&nbsp;&nbsp;ecce autem hortatus Eteoclis et arma secuti,<br>
lecta manus, iuuenes, quos nec Tritonia bello,<br>
nec prope conlata spreuisset cuspide Mauors,<br>
aduentant; contra, conlecta ut pectora parmae<br>
fixerat atque hastam longe protenderat, haeret&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">90</span><br>
arduus Hippomedon: ceu fluctibus obuia rupes,<br>
cui neque de caelo metus et fracta aequora cedunt,<br>
stat cunctis inmota minis, fugit ipse rigentem<br>
pontus et ex alto miserae nouere carinae.<br>
tunc prior Aonides (ualidam simul eligit hastam):&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">95</span><br>
'non pudet hos manes, haec infamantia bellum<br>
funera dis coram et caelo inspectante tueri?<br>
scilicet egregius sudor memorandaque uirtus<br>
hanc tumulare feram, ne non maerentibus Argos<br>
exequiis lacrimandus eat mollique feretro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">100</span><br>
infandam eiectans saniem! dimittite curam.<br>
nullae illum uolucres, nulla impia monstra nec ipse,<br>
si demus, pius ignis edat.' nec plura, sed ingens<br>
intorquet iaculum, duro quod in aere moratum<br>
transmissumque tamen clipei stetit orbe secundo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">105</span><br>
inde Pheres acerque Lycus; sed cassa Pheretis<br>
hasta redit, Lycus excelso terrore comantem<br>
perstringit galeam: conuulsae cuspide longe<br>
diffugere iubae patuitque ingloria cassis.<br>
ipse nec ire retro, nec in obuia concitus arma&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">110</span><br>
exilit, inque eadem sese uestigia semper<br>
obuersus cunctis profert recipitque, nec umquam<br>
longius indulget dextrae motusque per omnes<br>
corpus amat, corpus seruans circumque supraque<br>
uertitur. imbellem non sic amplexa iuuencum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">115</span><br>
infestante lupo tunc primum feta tuetur<br>
mater et ancipiti circumfert cornua gyro;<br>
ipsa nihil metuens sexusque oblita minoris<br>
spumat et ingentes imitatur femina tauros.<br>
tandem intermissa iaculantum nube potestas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">120</span><br>
reddere tela fuit; iamque et Sicyonius Alcon<br>
uenerat auxilio, Pisaeaque praepetis Idae<br>
turma subit cuneumque replent. his laetus in hostes<br>
Lernaeam iacit ipse trabem; uolat illa sagittis<br>
aequa fuga mediumque nihil cunctata Politen&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">125</span><br>
transabit et iuncti clipeum cauat improba Mopsi.<br>
Phocea tum Cydona Tanagraeumque Phalantum<br>
atque Erycem, hunc retro conuersum et tela petentem,<br>
dum spes nulla necis, crinito a uertice figit:<br>
faucibus ille cauis hastam non ore receptam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">130</span><br>
miratur moriens, pariterque et murmure plenus<br>
sanguis et expulsi salierunt cuspide dentes.<br>
ausus erat furto dextram iniectare Leonteus,<br>
pone uiros atque arma latens, positumque trahebat<br>
prenso crine caput: uidit, quamquam undique crebrae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">135</span><br>
Hippomedon, ante ora minae, saeuoque proteruam<br>
abstulit ense manum; simul increpat: 'hanc tibi Tydeus,<br>
Tydeus ipse rapit; post et confecta uirorum<br>
fata time magnosque miser fuge tangere manes!'<br>
ter Cadmea phalanx toruum abduxere cadauer,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">140</span><br>
ter retrahunt Danai: Siculi uelut anxia puppis<br>
seditione maris nequiquam obstante magistro<br>
errat et auerso redit in uestigia uelo.<br>
&nbsp;&nbsp;&nbsp;&nbsp;non ibi Sidoniae ualuissent pellere coepto<br>
Hippomedonta manus, non illum impacta mouerent&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">145</span><br>
tormenta oppositum, formidatique superbis<br>
turribus impulsus temptato umbone redissent.<br>
sed memor Elysii regis noxasque recensens<br>
Tydeos in medios astu subit impia campos<br>
Tisiphone: sensere acies subitusque cucurrit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">150</span><br>
sudor equis sudorque uiris, quamquam ore remisso<br>
Inachium fingebat Halyn, nusquam impius ignis<br>
uerberaque, et iussi tenuere silentia crines.<br>
arma gerit iuxtaque feri latus Hippomedontis<br>
blanda genas uocemque uenit, tamen ille loquentis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">155</span><br>
extimuit uultus admiraturque timorem.<br>
illa autem lacrimans, 'tu nunc' ait 'inclute, frustra<br>
exanimes socios inhumataque corpora Graium<br>
(scilicet is nobis metus, aut iam cura sepulcri?)<br>
protegis; ipse manu Tyria tibi captus Adrastus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">160</span><br>
raptatur, teque ante alios, te uoce manuque<br>
inuocat; heu qualem lapsare in sanguine uidi,<br>
exutum canos lacero diademate crines!<br>
nec procul hinc, aduerte oculos: ubi plurimus ille<br>
puluis, ubi ille globus.' paulum stetit anxius heros&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">165</span><br>
librabatque metus; premit aspera uirgo: 'quid haeres?<br>
imus? an hi retinent manes, et uilior ille<br>
qui superest?' miserum sociis opus et sua mandat<br>
proelia et unanimi uadit desertor amici,<br>
respiciens tamen et reuocent si forte paratus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">170</span><br>
inde legens turbata trucis uestigia diuae<br>
huc illuc frustra ruit auius, impia donec<br>
Eumenis ex oculis reiecta caerula parma<br>
fugit et innumeri galeam rupere cerastae.<br>
aspicit infelix discussa nube quietos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">175</span><br>
Inachidas currumque nihil metuentis Adrasti.<br>
&nbsp;&nbsp;&nbsp;&nbsp;et Tyrii iam corpus habent, iam gaudia magnae<br>
testantur uoces, uictorque ululatus aderrat<br>
auribus occultoque ferit praecordia luctu.<br>
ducitur hostili (pro dura potentia fati!)&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">180</span><br>
Tydeus ille solo, modo cui Thebana sequenti<br>
agmina, siue gradus seu frena effunderet, ingens<br>
limes utrimque datus; nusquam arma, manusque quiescunt;<br>
nulla uiri feritas: iuuat ora rigentia leto<br>
et formidatos impune lacessere uultus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">185</span><br>
hic amor, hoc una timidi fortesque sequuntur<br>
nobilitare manus, infectaque sanguine tela<br>
coniugibus seruant paruisque ostendere natis.<br>
sic ubi Maura diu populatum rura leonem,<br>
quem propter clausique greges uigilantque magistri,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">190</span><br>
pastorum lassae debellauere cohortes:<br>
gaudet ager, magno subeunt clamore coloni,<br>
praecerpuntque iubas inmaniaque ora recludunt<br>
damnaque commemorant, seu iam sub culmine fixus<br>
excubat, antiquo seu pendet gloria luco.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">195</span><br>
&nbsp;&nbsp;&nbsp;&nbsp;at ferus Hippomedon quamquam iam sentit inane<br>
auxilium et seram rapto pro corpore pugnam,<br>
it tamen et caecum rotat inreuocabilis ensem,<br>
uix socios hostesque, nihil dum tardet euntem,<br>
secernens; sed caede noua iam lubrica tellus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">200</span><br>
armaque seminecesque uiri currusque soluti<br>
impediunt laeuumque femur, quod cuspide fixum<br>
regis Echionii, sed dissimulauerat ardens,<br>
siue ibi nescierat. maestum uidet Hoplea tandem;<br>
Tydeos hic magni fidus comes et modo frustra&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">205</span><br>
armiger alipedem prona ceruice tenebat<br>
fatorum ignarum domini solumque frementem<br>
quod uacet inque acies audentior ille pedestres.<br>
hunc aspernantem tumido noua pondera tergo<br>
(unam quippe manum domitis expertus ab annis)&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">210</span><br>
corripit adfaturque: 'quid o noua fata recusas,<br>
infelix sonipes? nusquam tibi dulce superbi<br>
regis onus; non iam Aetolo satiabere campo<br>
gaudentemque iubam per stagna Acheloia solues.<br>
quod superest, caros, i, saltem ulciscere manes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">215</span><br>
aut sequere; extorrem neu tu quoque laeseris umbram<br>
captiuus tumidumque equitem post Tydea portes.'<br>
audisse accensumque putes: hoc fulmine raptum<br>
abstulit et similes minus indignatur habenas.<br>
semifer aeria talis Centaurus ab Ossa&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">220</span><br>
desilit in ualles: ipsum nemora alta tremescunt,<br>
campus equum. trepidi cursu glomerantur anhelo<br>
Labdacidae, premit ille super, necopinaque ferro<br>
colla metens linquit truncos post terga cadentes.<br>
&nbsp;&nbsp;&nbsp;&nbsp;uentum erat ad fluuium; solito tunc plenior alueo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">225</span><br>
(signa mali) magna se mole Ismenos agebat.<br>
illa breuis requies, illo timida agmina lassam<br>
de campis egere fugam; stupet hospita belli<br>
unda uiros claraque armorum incenditur umbra.<br>
insiluere uadis, magnoque fragore solutus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">230</span><br>
agger et aduersae latuerunt puluere ripae.<br>
ille quoque hostiles saltu maiore per undas<br>
inruit attonitis (longum dimittere habenas)<br>
sicut erat, tantum uiridi defixa parumper<br>
caespite populeo commendat spicula trunco.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">235</span><br>
tunc uero exanimes tradunt rapientibus ultro<br>
arma uadis: alii demissa casside, quantum<br>
tendere conatus animae ualuere sub undis,<br>
turpe latent; multi fluuium transmittere nando<br>
adgressi, sed uincla tenent laterique repugnat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">240</span><br>
balteus et madidus deducit pectora thorax.<br>
qualis caeruleis tumido sub gurgite terror<br>
piscibus, arcani quotiens deuexa profundi<br>
scrutantem delphina uident; fugit omnis in imos<br>
turba lacus uiridesque metu stipantur in algas;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">245</span><br>
nec prius emersi quam summa per aequora flexus<br>
emicet et uisis malit certare carinis:<br>
talis agit sparsos, mediisque in fluctibus heros<br>
frena manu pariter, pariter regit arma, pedumque<br>
remigio sustentat equum; consuetaque campo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">250</span><br>
fluctuat et mersas leuis ungula quaerit harenas.<br>
sternit Iona Chromis, Chromin Antiphos, Antiphon Hypseus,<br>
Hypseus Astyagen euasurumque relicto<br>
amne Linum, ni fata uetent et stamine primo<br>
ablatum tellure mori. premit agmina Thebes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">255</span><br>
Hippomedon, turbat Danaos Asopius Hypseus:<br>
amnis utrumque timet, crasso uada mutat uterque<br>
sanguine, et e fluuio neutri fatale reuerti.<br>
iam laceri pronis uoluuntur cursibus artus<br>
oraque et abscisae redeunt in pectora dextrae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">260</span><br>
spicula iam clipeosque leues arcusque remissos<br>
unda uehit, galeasque uetant descendere cristae:<br>
summa uagis late sternuntur flumina telis,<br>
ima uiris; illic luctantur corpora leto,<br>
efflantesque animas retro premit obuius amnis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">265</span><br>
&nbsp;&nbsp;&nbsp;&nbsp;flumineam rapiente uado puer Argipus ulmum<br>
prenderat, insignes umeros ferus ense Menoeceus<br>
amputat; ille cadens, nondum conamine adempto,<br>
truncus in excelsis spectat sua bracchia ramis.<br>
Hypseos hasta Sagen ingenti uulnere mersit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">270</span><br>
ille manet fundo, rediit pro corpore sanguis.<br>
desiluit ripis fratrem rapturus Agenor,<br>
heu miser et tenuit, sed saucius ille leuantem<br>
degrauat amplexu: poterat resolutus Agenor<br>
emersisse uadis, piguit sine fratre reuerti.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">275</span><br>
surgentem dextra Capetum uulnusque minantem<br>
sorbebat rapidus nodato gurgite uertex;<br>
iam uultu, iam crine latet, iam dextera nusquam,<br>
ultimus abruptas ensis descendit in undas.<br>
mille modis leti miseros mors una fatigat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">280</span><br>
induit a tergo Mycalesia cuspis Agyrten;<br>
respexit: nusquam auctor erat, sed concita tractu<br>
gurgitis effugiens inuenerat hasta cruorem.<br>
&nbsp;&nbsp;&nbsp;&nbsp;figitur et ualidos sonipes Aetolus in armos<br>
exiluitque alte ui mortis et aera pendens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">285</span><br>
uerberat; haud tamen est turbatus fulmine ductor,<br>
sed miseratur equum magnoque ex uulnere telum<br>
exuit ipse gemens et sponte remisit habenas.<br>
inde pedes repetit pugnas gressuque manuque<br>
certior, et segnem Nomium fortemque Mimanta&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">290</span><br>
Thisbaeumque Lichan Anthedoniumque Lycetum<br>
continuat ferro geminisque e fratribus unum<br>
Thespiaden; eadem poscenti fata Panemo:<br>
'uiue superstes' ait 'diraeque ad moenia Thebes<br>
solus abi miseros non decepture parentes.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">295</span><br>
di bene quod pugnas rapidum deiecit in amnem<br>
sanguinea Bellona manu: trahit unda timentes<br>
gurgite gentili, nuda nec flebilis umbra<br>
stridebit uestros Tydeus inhumatus ad ignes;<br>
ibitis aequoreis crudelia pabula monstris,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">300</span><br>
illum terra uehit suaque in primordia soluet.'<br>
sic premit aduersos et acerbat uulnera dictis;<br>
ac nunc ense furit, nunc tela natantia captans<br>
ingerit: innuptae comitem Therona Dianae,<br>
ruricolamque Gyan cum fluctiuago Ergino,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">305</span><br>
intonsumque Hersen, contemptoremque profundi<br>
Crethea nimbosam qui saepe Caphereos arcem<br>
Euboicasque hiemes parua transfugerat alno++<br>
quid non fata queant? traiectus pectora ferro<br>
uoluitur in fluctus, heu cuius naufragus undae!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">310</span><br>
te quoque sublimi tranantem flumina curru,<br>
dum socios, Pharsale, petis, resupinat ademptis<br>
Dorica cuspis equis; illos uiolentia saeui<br>
gurgitis infelixque iugi concordia mergit.<br>
&nbsp;&nbsp;&nbsp;&nbsp;nunc age, quis tumidis magnum expugnauerit undis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">315</span><br>
Hippomedonta labor, cur ipse excitus in arma<br>
Ismenos, doctae nosse indulgete sorores:<br>
uestrum opus ire retro et senium depellere famae.<br>
gaudebat Fauno nymphaque Ismenide natus<br>
maternis bellare tener Crenaeus in undis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">320</span><br>
Crenaeus, cui prima dies in gurgite fido<br>
et natale uadum et uirides cunabula ripae.<br>
ergo ratus nihil Elysias ibi posse Sorores,<br>
laetus adulantem nunc hoc, nunc margine ab illo<br>
transit auum, leuat unda gradus, seu defluus ille,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">325</span><br>
siue obliquus eat; nec cum subit obuius ullas<br>
stagna dedere moras pariterque reuertitur amnis.<br>
non Anthedonii tegit hospitis inguina pontus<br>
blandior, aestiuo nec se magis aequore Triton<br>
exerit, aut carae festinus ad oscula matris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">330</span><br>
cum remeat tardumque ferit delphina Palaemon.<br>
arma decent umeros, clipeusque insignis et auro<br>
lucidus Aoniae caelatur origine gentis.<br>
Sidonis hic blandi per candida terga iuuenci,<br>
iam secura maris, teneris iam cornua palmis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">335</span><br>
non tenet, extremis adludunt aequora plantis;<br>
ire putes clipeo fluctusque secare iuuencum.<br>
adiuuat unda fidem pelago, nec discolor amnis.<br>
tunc audax pariter telis et uoce proterua<br>
Hippomedonta petit: 'non haec fecunda ueneno&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">340</span><br>
Lerna, nec Herculeis haustae serpentibus undae:<br>
sacrum amnem, sacrum (et miser experiere!) deumque<br>
altrices inrumpis aquas.' nihil ille, sed ibat<br>
comminus; opposuit cumulo se densior amnis<br>
tardauitque manum; uulnus tamen illa retentum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">345</span><br>
pertulit atque animae tota in penetralia sedit.<br>
horruit unda nefas, siluae fleuistis utraeque,<br>
et grauiora cauae sonuerunt murmura ripae.<br>
ultimus ille sonus moribundo emersit ab ore,<br>
'mater!', in hanc miseri ceciderunt flumina uocem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">350</span><br>
&nbsp;&nbsp;&nbsp;&nbsp;at genetrix coetu glaucarum cincta sororum<br>
protinus icta malo uitrea de ualle solutis<br>
exiluit furibunda comis, ac uerbere crebro<br>
oraque pectoraque et uiridem scidit horrida uestem.<br>
utque erupit aquis iterumque iterumque trementi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">355</span><br>
ingeminat 'Crenaee' sono: nusquam ille, sed index<br>
desuper (a miserae nimium noscenda parenti!)<br>
parma natat; iacet ipse procul, qua mixta supremum<br>
Ismenon primi mutant confinia ponti.<br>
fluctiuagam sic saepe domum madidosque penates&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">360</span><br>
Alcyone deserta gemit, cum pignora saeuus<br>
Auster et algentes rapuit Thetis inuida nidos.<br>
mergitur orba iterum, penitusque occulta sub undis<br>
limite non uno, liquidum qua subter eunti<br>
lucet iter, miseri nequiquam funera nati&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">365</span><br>
uestigat plangitque tamen; saepe horridus amnis<br>
obstat, et obducto caligant sanguine uisus.<br>
illa tamen praeceps in tela offendit et enses<br>
scrutaturque manu galeas et prona reclinat<br>
corpora; nec ponto summota intrabat amaram&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">370</span><br>
Dorida, possessum donec iam fluctibus altis<br>
Nereidum miserata cohors ad pectora matris<br>
impulit. illa manu ceu uiuum amplexa reportat<br>
insternitque toris riparum atque umida siccat<br>
mollibus ora comis, atque haec ululatibus addit:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">375</span><br>
'hoc tibi semidei munus tribuere parentes<br>
nec mortalis auus? sic nostro in gurgite regnas?<br>
mitior heu misero discors alienaque tellus,<br>
mitior unda maris, quae iuxta flumina corpus<br>
rettulit et miseram uisa expectasse parentem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">380</span><br>
hine mei uultus? haec torui lumina patris?<br>
hi crines undantis aui? tu nobile quondam<br>
undarum nemorumque decus, quo sospite maior<br>
diua et Nympharum longe regina ferebar.<br>
heu ubinam ille frequens modo circa limina matris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">385</span><br>
ambitus orantesque tibi seruire Napaeae?<br>
cur nunc te, melius saeuo mansura profundo,<br>
amplexu misero tumulis, Crenaee, reporto<br>
non mihi? nec tantae pudet heu miseretque ruinae,<br>
dure parens? quae te alta et ineluctabilis imo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">390</span><br>
condidit amne palus, quo nec tam cruda nepotis<br>
funera nec nostri ualeant perrumpere planctus?<br>
ecce furit iactatque tuo se in gurgite maior<br>
Hippomedon, illum ripaeque undaeque tremescunt,<br>
illius impulsu nostrum bibit unda cruorem:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">395</span><br>
tu piger et trucibus facilis seruire Pelasgis.<br>
ad cineres saltem supremaque iusta tuorum<br>
saeue ueni non hic solum accensure nepotem.'<br>
his miscet planctus multumque indigna cruentat<br>
pectora, caeruleae referunt lamenta sorores:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">400</span><br>
qualiter Isthmiaco nondum Nereida portu<br>
Leucothean planxisse ferunt, dum pectore anhelo<br>
frigidus in matrem saeuum mare respuit infans.<br>
&nbsp;&nbsp;&nbsp;&nbsp;at pater arcano residens Ismenos in antro,<br>
unde aurae nubesque bibunt atque imbrifer arcus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">405</span><br>
pascitur et Tyrios melior uenit annus in agros,<br>
ut lamenta procul, quamquam obstrepit ipse, nouosque<br>
accepit natae gemitus, leuat aspera musco<br>
colla grauemque gelu crinem, ceciditque soluta<br>
pinus adulta manu dimissaque uoluitur urna.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">410</span><br>
illum per ripas annoso scrupea limo<br>
ora exertantem siluae fluuiique minores<br>
mirantur: tantus tumido de gurgite surgit,<br>
spumosum attollens apicem lapsuque sonoro<br>
pectora caeruleae riuis manantia barbae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">415</span><br>
obuia cognatos gemitus casumque nepotis<br>
Nympharum docet una patrem monstratque cruentum<br>
auctorem dextramque premit: stetit arduus alto<br>
amne, manuque genas et nexa uirentibus uluis<br>
cornua concutiens sic turbidus ore profundo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">420</span><br>
incipit: 'huncne mihi, superum regnator, honorem<br>
quod totiens hospesque tuis et conscius actis<br>
(nec memorare timor) falsa nunc improba fronte<br>
cornua, nunc uetitam currus disiungere Phoeben,<br>
dotalesque rogos deceptaque fulmina uidi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 425</span><br>
praecipuosque alui natorum? an uilis et illis<br>
gratia? ad hunc certe repsit Tirynthius amnem,<br>
hac tibi flagrantem Bromium restinximus unda.<br>
aspice quas fluuio caedes, quae funera portem<br>
continuus telis alioque adopertus aceruo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">430</span><br>
omne uadum belli series tenet, omnis anhelat<br>
unda nefas, subterque animae supraque recentes<br>
errant et geminas iungunt caligine ripas.<br>
ille ego clamatus sacris ululatibus amnis,<br>
qui molles thyrsos Baccheaque cornua puro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">435</span><br>
fonte lauare feror, stipatus caedibus artas<br>
in freta quaero uias; non Strymonos impia tanto<br>
stagna cruore natant, non spumifer altius Hebrus<br>
Gradiuo bellante rubet. nec te admonet altrix<br>
unda tuasque manus, iam pridem oblite parentum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">440</span><br>
Liber? an Eous melius pacatur Hydaspes?<br>
at tu, qui tumidus spoliis et sanguine gaudes<br>
insontis pueri, non hoc ex amne potentem<br>
Inachon aut saeuas uictor reuehere Mycenas,<br>
ni mortalis ego et tibi ductus ab aethere sanguis.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">445</span><br>
&nbsp;&nbsp;&nbsp;&nbsp;sic ait infrendens et sponte furentibus undis<br>
signa dedit: mittit gelidus montana Cithaeron<br>
auxilia antiquasque niues et pabula brumae<br>
ire iubet; frater tacitas Asopos eunti<br>
conciliat uires et hiulcis flumina uenis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">450</span><br>
suggerit. ipse cauae scrutatur uiscera terrae<br>
stagnaque torpentesque lacus pigrasque paludes<br>
excutit, atque auidos tollens ad sidera uultus<br>
umentes nebulas exhaurit et aera siccat.<br>
iamque super ripas utroque extantior ibat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">455</span><br>
aggere, iam medium modo qui superauerat amnem<br>
Hippomedon, intactus aquis umerosque manusque,<br>
miratur creuisse uadem seseque minorem.<br>
hinc atque hinc tumidi fluctus animosaque surgit<br>
tempestas instar pelagi, cum Pliadas haurit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 460</span><br>
aut nigrum trepidis impingit Oriona nautis.<br>
non secus aequoreo iactat Teumesius amnis<br>
Hippomedonta salo, semperque umbone sinistro<br>
tollitur et clipeum nigrante superuenit aestu<br>
spumeus adsultans fractaque refunditur unda&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">465</span><br>
et cumulo maiore redit; nec mole liquenti<br>
contentus carpit putres seruantia ripas<br>
arbusta annosasque trabes eiectaque fundo<br>
saxa rotat. stat pugna impar amnisque uirique,<br>
indignante deo; nec enim dat terga nec ullis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">470</span><br>
frangitur ille minis, uenientesque obuius undas<br>
intrat et obiecta dispellit flumina parma.<br>
stat terra fugiente gradus, et poplite tenso<br>
lubrica saxa tenet, genibusque obnixus et haerens<br>
subruta fallaci seruat uestigia limo,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">475</span><br>
sic etiam increpitans: 'unde haec, Ismene, repente<br>
ira tibi? quoue has traxisti gurgite uires,<br>
imbelli famulate deo solumque cruorem<br>
femineis experte choris, cum Bacchica mugit<br>
buxus et insanae maculant trieterida matres?'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">480</span><br>
dixerat; atque illi sese deus obtulit ultro<br>
turbidus imbre genas et nube natantis harenae,<br>
nec saeuit dictis, trunca sed pectora quercu<br>
ter quater oppositi, quantum ira deusque ualebat,<br>
impulit adsurgens: tandem uestigia flexit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">485</span><br>
excussumque manu tegimen, conuersaque lente<br>
terga refert. instant undae sequiturque labantem<br>
amnis ouans; nec non saxis et grandine ferri<br>
desuper infestant Tyrii geminoque repellunt<br>
aggere. quid faciat bellis obsessus et undis?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">490</span><br>
nec fuga iam misero, nec magnae copia mortis.<br>
&nbsp;&nbsp;&nbsp;&nbsp;stabat gramineae producta crepidine ripae<br>
undarum ac terrae dubio, sed amicior undis,<br>
fraxinus ingentique uadum possederat umbra.<br>
huius opem (nam qua terras inuaderet?) unca&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">495</span><br>
arripuit dextra: nec pertulit illa trahentem,<br>
sed maiore super, quam stabat, pondere uicta<br>
soluitur et, qua stagna subit radice quibusque<br>
arentem mordebat humum dimissa, superne<br>
iniecit sese trepido ripamque, nec ultra&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">500</span><br>
passa uirum subitae uallauit ponte ruinae.<br>
huc undae coeunt, et ineluctabile caeno<br>
uerticibusque cauis sidit crescitque barathrum.<br>
iamque umeros, iam colla ducis sinuosa uorago<br>
circumit: hic demum uictus suprema fateri&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">505</span><br>
exclamat: 'fluuione (pudet!), Mars inclute, merges<br>
hanc animam, segnesque lacus et stagna subibo<br>
ceu pecoris custos, subiti torrentis iniquis<br>
interceptus aquis? adeone occumbere ferro<br>
non merui?' tandem precibus commota Tonantem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">510</span><br>
Iuno subit: 'quonam miseros, sator inclute diuum,<br>
Inachidas, quonam usque premes? iam Pallas et odit<br>
Tydea, iam rapto tacuerunt augure Delphi:<br>
en meus Hippomedon, cui gentis origo Mycenae<br>
Argolicique lares numenque ante omnia Iuno&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">515</span><br>
(sic ego fida meis?), pelagi crudelibus ibit<br>
praeda feris? certe tumulos supremaque uictis<br>
busta dabas: ubi Cecropiae post proelia flammae,<br>
Theseos ignis ubi est?' non spernit coniugis aequas<br>
ille preces, leuiterque oculos ad moenia Cadmi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">520</span><br>
rettulit, et uiso sederunt flumina nutu.<br>
illius exangues umeri et perfossa patescunt<br>
pectora: ceu uentis alte cum elata resedit<br>
tempestas, surgunt scopuli quaesitaque nautis<br>
terra, et ab infestis descendunt aequora saxis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">525</span><br>
quid ripas tenuisse iuuat? premit undique nimbo<br>
telorum Phoenissa cohors, nec tegmina membris<br>
ulla, omnisque patet leto; tunc uulnera manant,<br>
quique sub amne diu stupuit cruor, aere nudo<br>
soluitur et tenues uenarum laxat hiatus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">530</span><br>
incertique labant undarum e frigore gressus.<br>
procumbit, Getico qualis procumbit in Haemo<br>
seu Boreae furiis putri seu robore quercus<br>
caelo mixta comas, ingentemque aera laxat:<br>
illam nutantem nemus et mons ipse tremescit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">535</span><br>
qua tellure cadat, quas obruat ordine siluas.<br>
non tamen aut ensem galeamue audacia cuiquam<br>
tangere; uix credunt oculis ingentiaque horrent<br>
funera et astrictis accedunt comminus armis.<br>
&nbsp;&nbsp;&nbsp;&nbsp;tandem adiit Hypseus capulumque in morte tenenti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">540</span><br>
extrahit et toruos laxauit casside uultus;<br>
itque per Aonios alte mucrone corusco<br>
suspensam ostentans galeam et clamore superbit:<br>
'hic ferus Hippomedon, hic formidabilis ultor<br>
Tydeos infandi debellatorque cruenti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">545</span><br>
gurgitis!' agnouit longe pressitque dolorem<br>
magnanimus Capaneus, telumque inmane lacerto<br>
hortatur librans: 'ades o mihi, dextera, tantum<br>
tu praesens bellis et ineuitabile numen,<br>
te uoco, te solam superum contemptor adoro.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">550</span><br>
sic ait, et uoti sese facit ipse potentem.<br>
it tremibunda abies clipeum per et aerea texta<br>
loricae tandemque animam sub pectore magno<br>
deprendit: ruit haud alio quam celsa fragore<br>
turris, ubi innumeros penitus quassata per ictus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">555</span><br>
labitur effractamque aperit uictoribus urbem.<br>
cui super adsistens, 'non infitiamur honorem<br>
mortis' ait 'refer huc oculos, ego uulneris auctor;<br>
laetus abi multumque aliis iactantior umbris!'<br>
tunc ensem galeamque rapit clipeumque reuellit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">560</span><br>
Hypseos; exanimumque tenens super Hippomedonta,<br>
'accipe' ait 'simul hostiles, dux magne, tuasque<br>
exuuias, ueniet cineri decus et suus ordo<br>
manibus; interea iustos dum reddimus ignes,<br>
hoc ultor Capaneus operit tua membra sepulcro.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">565</span><br>
sic anceps dura belli uice mutua Grais<br>
Sidoniisque simul nectebat uulnera Mauors:<br>
hic ferus Hippomedon, illic non segnior Hypseus<br>
fletur, et alterni praebent solacia luctus.<br>
&nbsp;&nbsp;&nbsp;&nbsp;tristibus interea somnum turbata figuris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">570</span><br>
torua sagittiferi mater Tegeatis ephebi,<br>
crine dato passim plantisque ex more solutis,<br>
ante diem gelidas ibat Ladonis ad undas<br>
purgatura malum fluuio uiuente soporem.<br>
namque per attonitas curarum pondere noctes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">575</span><br>
saepe et delapsas adytis, quas ipsa dicarat,<br>
exuuias, seque ignotis errare sepulcris<br>
extorrem nemorum Dryadumque a plebe fugatam,<br>
saepe nouos nati bello rediisse triumphos,<br>
armaque et alipedem notum comitesque uidebat,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">580</span><br>
numquam ipsum, nunc ex umeris fluxisse pharetras,<br>
effigiesque suas simulacraque nota cremari.<br>
praecipuos sed enim illa metus portendere uisa est<br>
nox miserae totoque erexit pectore matrem.<br>
nota per Arcadias felici robore siluas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">585</span><br>
quercus erat, Triuiae quam desacrauerat ipsa<br>
electam turba nemorum numenque colendo<br>
fecerat: hic arcus et fessa reponere tela,<br>
armaque curua suum et uacuorum terga leonum<br>
figere et ingentes aequantia cornua siluas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">590</span><br>
uix ramis locus, agrestes adeo omnia cingunt<br>
exuuiae, et uiridem ferri nitor impedit umbram.<br>
hanc, ut forte iugis longo defessa redibat<br>
uenatu, modo rapta ferox Erymanthidos ursae<br>
ora ferens, multo proscissam uulnere cernit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">595</span><br>
deposuisse comam et rorantes sanguine ramos<br>
expirare solo; quaerenti nympha cruentas<br>
Maenadas atque hostem dixit saeuisse Lyaeum.<br>
dum gemit et planctu circumdat pectus inani,<br>
abrupere oculi noctem maestoque cubili&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">600</span><br>
exilit et falsos quaerit per lumina fletus.<br>
&nbsp;&nbsp;&nbsp;&nbsp;ergo ut in amne nefas merso ter crine piauit<br>
uerbaque sollicitas matrum solantia curas<br>
addidit, armatae ruit ad delubra Dianae<br>
rore sub Eoo, notasque ex ordine siluas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">605</span><br>
et quercum gauisa uidet. tunc limine diuae<br>
astitit et tali nequiquam uoce precatur:<br>
'uirgo potens nemorum, cuius non mollia signa<br>
militiamque trucem sexum indignata frequento<br>
more nihil Graio (nec te gens aspera ritu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">610</span><br>
Colchis Amazoniaeue magis coluere cateruae):<br>
si mihi non umquam thiasi ludusue proteruae<br>
noctis et, inuiso quamuis temerata cubili,<br>
non tamen aut teretes thyrsos aut mollia gessi<br>
pensa, sed in tetricis et post conubia lustris,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">615</span><br>
sic quoque uenatrix animumque innupta remansi,<br>
nec mihi secretis culpam occultare sub antris<br>
cura, sed ostendi prolem posuique trementem<br>
ante tuos confessa pedes, nec degener ille<br>
sanguinis inque meos reptauit protinus arcus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">620</span><br>
tela puer lacrimis et prima uoce poposcit:<br>
hunc mihi (quid trepidae noctes somnusque minantur?),<br>
hunc, precor, audaci qui nunc ad proelia uoto<br>
heu nimium tibi fisus abit, da uisere belli<br>
uictorem, uel, si ampla peto, da uisere tantum!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">625</span><br>
[si non uictorem des uictum cernere saltem!]&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">625a</span><br>
hic sudet tuaque arma ferat. preme dira malorum<br>
signa; quid in nostris, nemoralis Delia, siluis<br>
Maenades hostiles Thebanaque numina regnant?<br>
ei mihi! cur penitus (simque augur cassa futuri!),<br>
cur penitus magnoque interpretor omine quercum?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">630</span><br>
quod si uera sopor miserae praesagia mittit,<br>
per te maternos, mitis Dictynna, labores<br>
fraternumque decus, cunctis hunc fige sagittis<br>
infelicem uterum; miserae sine funera matris<br>
audiat ille prior!' dixit, fletuque soluto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">635</span><br>
aspicit et niueae saxum maduisse Dianae.<br>
&nbsp;&nbsp;&nbsp;&nbsp;illam diua ferox etiamnum in limine sacro<br>
expositam et gelidas uerrentem crinibus aras<br>
linquit, et in mediis frondentem Maenalon astris<br>
exuperat gressu saltumque ad moenia Cadmi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">640</span><br>
destinat, interior caeli qua semita lucet<br>
dis tantum, et cunctas iuxta uidet ardua terras.<br>
iamque fere medium Parnasi frondea praeter<br>
colla tenebat iter, cum fratrem in nube corusca<br>
aspicit haud solito uisu: remeabat ab armis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">645</span><br>
maestus Echioniis, demersi funera lugens<br>
auguris. inrubit caeli plaga sidere mixto,<br>
occursuque sacro pariter iubar arsit utrimque,<br>
et coiere arcus et respondere pharetrae.<br>
ille prior: 'scio, Labdacias, germana, cohortes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">650</span><br>
et nimium fortes ausum petis Arcada pugnas.<br>
fida rogat genetrix: utinam indulgere precanti<br>
fata darent! en ipse mei (pudet!) inritus arma<br>
cultoris frondesque sacras ad inania uidi<br>
Tartara et in memet uersos descendere uultus;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">655</span><br>
nec tenui currus terraeque abrupta coegi,<br>
saeuus ego inmeritusque coli. lugentia cernis<br>
antra, soror, mutasque domos: haec sola rependo<br>
dona pio comiti; nec tu peritura mouere<br>
auxilia et maestos in uanum perge labores.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">660</span><br>
finis adest iuueni, non hoc mutabile fatum,<br>
nec te de dubiis fraterna oracula fallunt.'<br>
'sed decus extremum misero,' confusa uicissim<br>
uirgo refert, 'duraeque licet solacia morti<br>
quaerere, nec fugiet poenas quicumque nefandam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">665</span><br>
insontis pueri scelerarit sanguine dextram<br>
impius, et nostris fas sit saeuire sagittis.'<br>
sic effata mouet gressus libandaque fratri<br>
parcius ora tulit, Thebasque infesta petiuit.<br>
&nbsp;&nbsp;&nbsp;&nbsp;at pugna ereptis maior crudescit utrimque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">670</span><br>
regibus, alternosque ciet uindicta furores.<br>
Hypseos hinc turmae desolatumque magistro<br>
agmen, at hinc grauius fremit Hippomedontis adempti<br>
orba cohors; praebent obnixi corpora ferro,<br>
idem ardor rabidis externum haurire cruorem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">675</span><br>
ac fudisse suum, nec se uestigia mutant:<br>
stat cuneo defixa acies, hostique cruento<br>
dant animas et terga negant: cum lapsa per auras<br>
uertice Dircaei uelox Latonia montis<br>
astitit; agnoscunt colles notamque tremescit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 680</span><br>
silua deam, saeuis ubi quondam exerta sagittis<br>
fecundam lasso Nioben consumpserat arcu.<br>
&nbsp;&nbsp;&nbsp;&nbsp;illum acies inter coepta iam caede superbum<br>
nescius armorum et primas tunc passus habenas<br>
uenator raptabat equus, quem discolor ambit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">685</span><br>
tigris et auratis aduerberat unguibus armos.<br>
colla sedent nodis, et castigata iubarum<br>
libertas, nemorisque notae sub pectore primo<br>
iactantur niueo lunata monilia dente.<br>
ipse bis Oebalio saturatam murice pallam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">690</span><br>
lucentesque auro tunicas (hoc neuerat unum<br>
mater opus) tenui collectus in ilia uinclo,<br>
cornipedis laeuo clipeum demiserat armo,<br>
ense grauis nimio: tereti iuuat aurea morsu<br>
fibula pendentis circum latera aspera cinctus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">695</span><br>
uaginaeque sonum tremulumque audire pharetrae<br>
murmur et a cono missas in terga catenas;<br>
interdum cristas hilaris iactare comantes<br>
et pictum gemmis galeae iubar. ast ubi pugna<br>
cassis anhela calet, resoluto uertice nudus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">700</span><br>
exoritur: tunc dulce comae radiisque trementes<br>
dulce nitent uisus et, quas dolet ipse morari,<br>
nondum mutatae rosea lanugine malae.<br>
nec formae sibi laude placet multumque seueris<br>
asperat ora minis, sed frontis seruat honorem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">705</span><br>
ira decens. dat sponte locum Thebana iuuentus,<br>
natorum memores, intentaque tela retorquent;<br>
sed premit et saeuas miserantibus ingerit hastas.<br>
illum et Sidoniae iuga per Teumesia Nymphae<br>
bellantem atque ipso sudore et puluere gratum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">710</span><br>
laudant, et tacito ducunt suspiria uoto.<br>
&nbsp;&nbsp;&nbsp;&nbsp;talia cernenti mitis subit alta Dianae<br>
corda dolor, fletuque genas uiolata, 'quod,' inquit<br>
'nunc tibi, quod leti quaeram dea fida propinqui<br>
effugium? haecne ultro properasti in proelia, saeue&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">715</span><br>
ac miserande puer? cruda heu festinaque uirtus<br>
suasit et hortatrix animosi gloria leti!<br>
scilicet angustum iamdudum urguentibus annis<br>
Maenalium tibi, parue, nemus, perque antra ferarum<br>
uix tutae sine matre uiae, siluestria cuius&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">720</span><br>
nondum tela procax arcumque implere ualebas.<br>
et nunc illa meas ingentem plangit ad aras<br>
inuidiam surdasque fores et limina lassat:<br>
tu dulces lituos ululataque proelia gaudes<br>
felix et miserae tantum moriture parenti.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">725</span><br>
ne tamen extremo frustra morientis honori<br>
adfuerit, uenit in medios caligine fulua<br>
saepta globos, primumque leues furata sagittas<br>
audacis tergo pueri caelestibus implet<br>
goryton telis, quorum sine sanguine nullum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 730</span><br>
decidit; ambrosio tunc spargit membra liquore,<br>
spargit equum, ne quo uioletur uulnere corpus<br>
ante necem, cantusque sacros et conscia miscet<br>
murmura, secretis quae Colchidas ipsa sub antris<br>
nocte docet monstratque feras quaerentibus herbas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">735</span><br>
&nbsp;&nbsp;&nbsp;&nbsp;tunc uero exerto circumuolat igneus arcu<br>
nec se mente regit, patriae matrisque suique<br>
inmemor, et nimium caelestibus utitur armis:<br>
ut leo, cui paruo mater Gaetula cruentos<br>
suggerit ipsa cibos, cum primum crescere sensit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">740</span><br>
colla iubis toruusque nouos respexit ad ungues,<br>
indignatur ali, tandemque effusus apertos<br>
liber amat campos et nescit in antra reuerti.<br>
&nbsp;&nbsp;&nbsp;&nbsp;quos, age, Parrhasio sternis, puer improbe, cornu?<br>
prima Tanagraeum turbauit harundo Coroebum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">745</span><br>
extremo galeae primoque in margine parmae<br>
angusta transmissa uia: stat faucibus unda<br>
sanguinis, et sacri facies rubet igne ueneni.<br>
saeuius Eurytion, cui luminis orbe sinistro<br>
callida tergeminis acies se condidit uncis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">750</span><br>
ille trahens oculo plenam labente sagittam<br>
ibat in auctorem: sed diuum fortia quid non<br>
tela queant? alio geminatum lumine uulnus<br>
expleuit tenebras; sequitur tamen improbus hostem,<br>
qua meminit, fusum donec prolapsus in Idan&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">755</span><br>
decidit: hic saeui miser inter funera belli<br>
palpitat et mortem sociosque hostesque precatur.<br>
addit Abantiadas, insignem crinibus Argum<br>
et male dilectum miserae Cydona sorori.<br>
[illi perfossum telo patefecerat inguen]&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">760</span><br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;. . .&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">760a</span><br>
huic geminum obliqua traiecit harundine tempus,<br>
exilit hac ferrum, uelox hac penna remansit;<br>
fluxit utrimque cruor. nulli tela aspera mortis<br>
dant ueniam, non forma Lamum, non infula Lygdum,<br>
non pubescentes texerunt Aeolon anni:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">765</span><br>
figitur ora Lamus, flet saucius inguina Lygdus,<br>
perfossus telo niueam gemis, Aeole, frontem.<br>
te praeceps Euboea tulit, te candida Thisbe<br>
miserat, hunc uirides non excipietis ~Amyclae.<br>
numquam cassa manus, nullum sine numine fugit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">770</span><br>
missile, nec requies dextrae, sonitumque priori<br>
iungit harundo sequens. unum quis crederet arcum<br>
aut unam saeuire manum? modo derigit ictus,<br>
nunc latere alterno dubius conamina mutat,<br>
nunc fugit instantes et solo respicit arcu.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">775</span><br>
&nbsp;&nbsp;&nbsp;&nbsp;et iam mirantes indignantesque coibant<br>
Labdacidae, primusque Iouis de sanguine claro<br>
Amphion ignarus adhuc, quae funera campis<br>
ille daret: 'quonam usque moram lucrabere fati,<br>
o multum meritos puer orbature parentes?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">780</span><br>
quin etiam menti tumor atque audacia gliscit,<br>
congressus dum nemo tuos pugnamque minorem<br>
dignatur bellis, iramque relinqueris infra.<br>
i, repete Arcadiam mixtusque aequalibus illic,<br>
dum ferus hic uero desaeuit puluere Mauors,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">785</span><br>
proelia lude domi: quodsi te maesta sepulcri<br>
fama mouet, dabimus leto moriare uirorum!'<br>
iamdudum hunc contra stimulis grauioribus ardet<br>
trux Atalantiades; necdum ille quierat, et infit:<br>
'sera etiam in Thebas, quarum hic exercitus, arma&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">790</span><br>
profero; quisnam adeo puer, ut bellare recuset<br>
talibus? Arcadiae stirpem et fera semina gentis,<br>
non Thebana uides: non me sub nocte silenti<br>
Thyias Echionio genetrix famulata Lyaeo<br>
edidit, haud umquam deformes uertice mitras&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">795</span><br>
induimus turpemque manu iactauimus hastam.<br>
protinus astrictos didici reptare per amnes<br>
horrendasque domos magnarum intrare ferarum<br>
et++quid plura loquar? ferrum mea semper et arcus<br>
mater habet, uestri feriunt caua tympana patres.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">800</span><br>
non tulit Amphion uultumque et in ora loquentis<br>
telum inmane rotat; sed ferri lumine diro<br>
turbatus sonipes sese dominumque retorsit<br>
in latus atque auidam transmisit deuius hastam.<br>
acrior hoc iuuenem stricto mucrone petebat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">805</span><br>
Amphion, cum se medio Latonia campo<br>
iecit et ante oculos omni stetit obuia uultu.<br>
haerebat iuueni deuinctus amore pudico<br>
Maenalius Dorceus, cui bella suumque timorem<br>
mater et audaces pueri mandauerat annos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">810</span><br>
huius tum uultu dea dissimulata profatur:<br>
'hactenus Ogygias satis infestasse cateruas,<br>
Parthenopaee, satis; miserae iam parce parenti,<br>
parce deis, quicumque fauent.' nec territus ille:<br>
'hunc sine me (non plura petam), fidissime Dorceu,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">815</span><br>
sternere humi, qui tela meis gerit aemula telis<br>
et similes cultus et frena sonantia iactat.<br>
frena regam, cultus Triuiae pendebitis alto<br>
limine, captiuis matrem donabo pharetris.'<br>
audiit et mixto risit Latonia fletu.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">820</span><br>
&nbsp;&nbsp;&nbsp;&nbsp;uiderat hanc caeli iamdudum in parte remota<br>
Gradiuum complexa Venus, dumque anxia Thebas<br>
commemorat Cadmumque uiro caraeque nepotes<br>
Harmoniae, pressum tacito sub corde dolorem<br>
tempestiua mouet: 'nonne hanc, Gradiue, proteruam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">825</span><br>
uirginitate uides mediam se ferre uirorum<br>
coetibus, utque acies audax et Martia signa<br>
temperet? en etiam donat praebetque necandos<br>
tot nostra de gente uiros. huic tradita uirtus,<br>
huic furor? agrestes superest tibi figere dammas.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">830</span><br>
desiluit iustis commotus in arma querelis<br>
Bellipotens, cui sola uagum per ina ruenti<br>
Ira comes, reliqui sudant ad bella Furores.<br>
nec mora, cum maestam monitu Letoida duro<br>
increpat adsistens: 'non haec tibi proelia diuum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">835</span><br>
dat pater; armiferum ni protinus improba campum<br>
deseris, huic aequam nosces nec Pallada dextrae.'<br>
quid faciat contra? premit hinc Mauortia cuspis,<br>
hinc plenae tibi, parue, colus, Iouis inde seueri<br>
uultus: abit solo post haec euicta pudore.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">840</span><br>
&nbsp;&nbsp;&nbsp;&nbsp;at pater Ogygias Mauors circumspicit alas<br>
horrendumque Dryanta mouet, cui sanguinis auctor<br>
turbidus Orion, comitesque odisse Dianae<br>
(inde furit) patrium. hic turbatos arripit ense<br>
Arcadas exarmatque ducem; cadit agmine longo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">845</span><br>
Cyllenes populus Tegeesque habitator opacae<br>
Aepytiique duces Telphusiacaeque phalanges.<br>
ipsum autem et lassa fidit prosternere dextra,<br>
nec seruat uires: etenim huc iam fessus et illuc<br>
mutabat turmas; urguent praesagia mille&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">850</span><br>
funeris, et nigrae praecedunt nubila mortis.<br>
iamque miser raros comites uerumque uidebat<br>
Dorcea, iam uires paulatim abscedere sensit,<br>
sentit et exhaustas umero leuiore pharetras;<br>
iam minus atque minus fert ira, puerque uidetur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">855</span><br>
et sibi, cum torua clipei metuendus obarsit<br>
luce Dryas: tremor ora repens ac uiscera torsit<br>
Arcados; utque feri uectorem fulminis albus<br>
cum supra respexit olor, cupit hiscere ripam<br>
Strymonos et trepidas in pectora contrahit alas:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">860</span><br>
sic iuuenem saeui conspecta mole Dryantis<br>
iam non ira subit, sed leti nuntius horror.<br>
arma tamen, frustra superos Triuiamque precatus,<br>
molitur pallens et surdos expedit arcus.<br>
iamque instat telis dextramque obliquus in ulnam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">865</span><br>
cornua contingit mucrone et pectora neruo,<br>
cum ducis Aonii magno cita turbine cuspis<br>
fertur in aduersum neruique obliqua sonori<br>
uincla secat: pereunt ictus, manibusque remissis<br>
uana supinato ceciderunt spicula cornu.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">870</span><br>
tunc miser et frenos turbatus et arma remisit,<br>
uulneris impatiens umeri quod tegmine dextri<br>
intrarat facilemque cutem; subit altera cuspis<br>
cornipedisque fugam succiso poplite sistit.<br>
tum cadit ipse Dryas (mirum!) nec uulneris umquam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">875</span><br>
conscius: olim auctor teli causaeque patebant.<br>
&nbsp;&nbsp;&nbsp;&nbsp;at puer infusus sociis in deuia campi<br>
tollitur (heu simplex aetas!) moriensque iacentem<br>
flebat equum; cecidit laxata casside uultus,<br>
aegraque per trepidos expirat gratia uisus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">880</span><br>
et prensis concussa comis ter colla quaterque<br>
stare negant, ipsisque nefas lacrimabile Thebis,<br>
ibat purpureus niueo de pectore sanguis.<br>
tandem haec singultu uerba incidente profatur:<br>
'labimur, i, miseram, Dorceu, solare parentem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">885</span><br>
illa quidem, si uera ferunt praesagia curae,<br>
aut somno iam triste nefas aut omine uidit.<br>
tu tamen arte pia trepidam suspende diuque<br>
decipito; neu tu subitus neue arma tenenti<br>
ueneris, et tandem, cum iam cogere fateri,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">890</span><br>
dic: "merui, genetrix, poenas; inuita capesse:<br>
arma puer rapui, nec te retinente quieui,<br>
nec tibi sollicitae saltem inter bella peperci.<br>
uiue igitur potiusque animis irascere nostris<br>
et iam pone metus. frustra de colle Lycaei&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">895</span><br>
anxia prospectas, si quis per nubila longe<br>
aut sonus aut nostro sublatus ab agmine puluis:<br>
frigidus et nuda iaceo tellure, nec usquam<br>
tu prope, quae uultus efflantiaque ora teneres.<br>
hunc tamen, orba parens, crinem,"' dextraque secandum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">900</span><br>
praebuit, '"hunc toto capies pro corpore crinem,<br>
comere quem frustra me dedignante solebas.<br>
huic dabis exequias, atque inter iusta memento<br>
ne quis inexpertis hebetet mea tela lacertis<br>
dilectosque canes ullis agat amplius antris.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">905</span><br>
haec autem primis arma infelicia castris<br>
ure, uel ingratae crimen suspende Dianae."'
</p>
<div class="footer">
	<p>
		<a href="/statius.html">Statius</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY>
</HTML>