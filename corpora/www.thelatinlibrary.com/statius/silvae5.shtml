<html>
	<head>
		<title>
			Statius: Silvae V
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>PVBLIVS PAPINIVS STATIVS<br>
SILVAE V</p>

<p class=border></P>

<p>
<b>STATIVS ABASCANTO SVO SALVTEM </B>
</p>

<p>
Omnibus affectibus prosequenda sunt bona exempla, cum publice prosint. pietas, quam Priscillae tuae praestas, et morum tuorum pars, et nulli non conciliare te, praecipue marito, potest. uxorem enim vivam amare voluptas est, defunctam religio. ego tamen huic operi non ut unus e turba nec tantum quasi officiosus adsilui. amavit enim uxorem meam Priscilla et amando fecit mihi illam probatiorem; post hoc ingratus sum, si lacrimas tuas transeo.  praeterea latus omne divinae domus semper demereri pro mea mediocritate conitor. nam qui bona fide deos colit, amat et sacerdotes. sed quamvis propiorem usum amicitiae tuae iampridem cuperem, mallem tamen nondum invenisse materiam.
</p>

<p>
<b>I. EPICEDION IN PRISCILLAM </B>
</p>

<p>
Si manus aut similes docilis mihi fingere ceras<br>aut ebur impressis aurumve animare figuris,<br>hinc, Priscilla, tuo solacia grata marito<br>conciperem. namque egregia pietate meretur<br>ut vel Apelleo vultus signata colore,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>Phidiaca vel nata manu reddare dolenti.<br>sic auferre rogis umbram conatur, et ingens<br>certamen cum Morte gerit, curasque fatigat<br>artificum inque omni te quaerit amare metallo.<br>sed mortalis honos, agilis quem dextra laborat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>nos tibi, laudati iuvenis rarissima coniunx,<br>longa nec obscurum finem latura perenni<br>temptamus dare iusta lyra, modo dexter Apollo<br>quique venit iuncto mihi semper Apolline Caesar<br>annuat: haut alio melius condere sepulcro.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>
&nbsp;&nbsp;&nbsp;&nbsp;Sera quidem tanto struitur medicina dolori,<br>altera cum volucris Phoebi rota torqueat annum;<br>sed cum plaga recens et adhuc in vulnere primo<br>nigra domus questu, miseram qua accessus ad aurem<br>coniugis orbati? tunc flere et scindere vestes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>et famulos lassare greges et vincere planctus<br>Fataque et iniustos rabidis pulsare querelis<br>caelicolas solamen erat. licet ipse levandos<br>ad gemitus silvis comitatus et amnibus Orpheus<br>afforet atque omnis pariter matertera vatem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25</span><br>omnis Apollineus tegeret Bacchique sacerdos:<br>nil cantus, nil fila deis pallentis Averni<br>Eumenidumque audita comis mulcere valerent:<br>tantus in attonito regnabat pectore luctus.<br>nunc etiam ad planctus refugit iam plana cicatrix&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</span><br>dum canimus, gravibusque oculis uxorius instat<br>imber. habentne pios etiamnum haec lumina fletus?<br>mira fides! citius genetrix Sipylea feretur<br>exhausisse genas, citius Tithonida maesti<br>deficient rores aut exsatiata fatiscet&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">35</span><br>mater Achilleis hiemes adfrangere bustis.<br>macte animi! notat ista deus qui flectit habenas<br>orbis et humanos propior Iove digerit actus,<br>maerentemque videt; lectique arcana ministri<br>hinc etiam documenta capit, quod diligis umbram&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">40</span><br>et colis exsequias. hic est castissimus ardor,<br>hic amor a domino meritus censore probari.<br>
&nbsp;&nbsp;&nbsp;&nbsp;Nec mirum, si vos collato pectore mixtos<br>iunxit inabrupta concordia longa catena.<br>illa quidem nuptumque prior taedasque marito&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">45</span><br>passa alio, sed te ceu virginitate iugatum<br>visceribus totis animaque amplexa fovebat;<br>qualiter aequaevo sociatam palmite vitem<br>ulmus amat miscetque nemus ditemque precatur<br>autumnum et caris gaudet redimita racemis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">50</span><br>laudantur proavis seu pulchrae munere formae,<br>quae morum caruere bonis falsaeque potentes<br>laudis egent verae: tibi quamquam et origo niteret<br>et felix species multumque optanda maritis,<br>ex te maior honos, unum novisse cubile,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">55</span><br>unum secretis agitare sub ossibus ignem.<br>illum nec Phrygius vitiasset raptor amorem<br>Dulichiive proci nec qui fraternus adulter<br>casta Mycenaeo conubia polluit auro.<br>si Babylonos opes, Lydae si pondera gazae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">60</span><br>Indorumque dares Serumque Arabumque potentes<br>divitias, mallet cum paupertate pudica<br>intemerata mori vitamque rependere famae.<br>nec frons triste rigens nimiusque in moribus horror,<br>sed simplex hilarisque fides et mixta pudori&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">65</span><br>gratia. quod si anceps metus ad maiora vocasset,<br>illa vel armiferas pro coniuge laeta catervas<br>fulmineosque ignes mediique pericula ponti<br>exciperet. melius, quod non adversa probarunt<br>quae tibi cura tori, quantus pro coniuge pallor.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">70</span><br>sed meliore via dextros tua vota marito<br>promeruere deos, dum nocte dieque fatigas<br>numina, dum cunctis supplex advolveris aris<br>et mitem genium domini praesentis adoras.<br>
&nbsp;&nbsp;&nbsp;&nbsp;Audita es, venitque gradu Fortuna benigno.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">75</span><br>vidit quippe pii iuvenis navamque quietem<br>intactamque fidem succinctaque pectora curis<br>et vigiles sensus et digna evolvere tantas<br>sobria corda vices, vidit, qui cuncta suorum<br>novit et inspectis ambit latus omne ministris.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">80</span><br>nec mirum: videt ille ortus obitusque, quid auster,<br>quid boreas hibernus agat, ferrique togaeque<br>consilia atque ipsam mentem probat. ille iubatis<br>molem immensam umeris et vix tractabile pensum<br>imposuit (nec enim numerosior altera sacra&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">85</span><br>cura domo), magnum late dimittere in orbem<br>Romulei mandata ducis, viresque modosque<br>imperii tractare manu; quae laurus ab arcto,<br>quid vagus Euphrates, quid ripa binominis Histri,<br>quid Rheni vexilla ferant: quantum ultimus orbis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">90</span><br>cesserit et refugo circumsona gurgite Thyle;<br>(omnia nam laetas pila attollentia frondes,<br>nullaque famosa signatur lancea penna);<br>praeterea, fidos dominus si dividat enses,<br>pandere quis centum valeat frenare, maniplos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">95</span><br>inter missus eques, quis praecepisse cohorti,<br>quem deceat clari praestantior ordo tribuni,<br>quisnam frenigerae signum dare dignior alae;<br>mille etiam praenosse vices, an merserit agros<br>Nilus, an imbrifero Libye sudaverit austro:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">100</span><br>cunctaque si numerem, non plura interprete virga<br>nuntiat ex celsis ales Tegeaticus astris,<br>quaeque cadit liquidas Iunonia virgo per auras<br>et picturato pluvium ligat aera gyro,<br>quaeque tuas laurus volucri, Germanice, cursu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">105</span><br>Fama vehit praegressa diem tardumque sub astris<br>Arcada et in medio linquit Thaumantida caelo.<br>
&nbsp;&nbsp;&nbsp;&nbsp;Qualem te superi, Priscilla, hominesque benigno<br>aspexere die, cum primum ingentibus actis<br>admotus coniunx! vicisti gaudia ~cene&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">110</span><br>ipsius, effuso dum pectore prona sacratos<br>ante pedes avide domini tam magna merentis<br>volveris. Aonio non sic in vertice gaudet,<br>quam pater arcani praefecit hiatibus antri<br>Delius, aut primi cui ius venerabile thyrsi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">115</span><br>Bacchus et attonitae tribuit vexilla catervae.<br>nec tamen hic mutata quies probitasve secundis<br>intumuit: tenor idem animo moresque modesti<br>fortuna crescente manent. fovet anxia curas<br>coniugis hortaturque simul flectitque labores.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">120</span><br>ipsa dapes modicas et sobria pocula tradit,<br>exemplumque ad erile monet; velut Apula coniunx<br>agricolae parci vel sole infecta Sabino,<br>quae videt emeriti iam prospectantibus astris<br>tempus adesse viri, propere mensasque torosque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">125</span><br>instruit expectatque sonum redeuntis aratri.<br>parva loquor. tecum gelidas comes illa per arctos<br>Sarmaticasque hiemes Histrumque et pallida Rheni<br>frigora, tecum omnes animo durata per aestus<br>et, si castra darent, vellet gestare pharetras,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">130</span><br>vellet Amazonia latus intercludere pelta;<br>dum te pulverea bellorum nube videret<br>Caesarei prope fulmen equi divinaque tela<br>vibrantem et magnae sparsum sudoribus hastae.<br>
&nbsp;&nbsp;&nbsp;&nbsp;Hactenus alma chelys. tempus nunc ponere frondes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">135</span><br>Phoebe, tuas maestaque comam damnare cupresso.<br>
&nbsp;&nbsp;&nbsp;&nbsp;Quisnam pacata consanguinitate ligavit<br>Fortunam Invidiamque deus? quis iussit iniquas<br>aeternum bellare deas? nullamne notavit<br>illa domum, torvo quam non haec lumine figat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">140</span><br>protinus et saeva proturbet gaudia dextra?<br>florebant hilares inconcussique penates:<br>nil maestum. quid enim, quamvis infida levisque,<br>Caesare tam dextro posset Fortuna timeri?<br>invenere viam liventia Fata, piumque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">145</span><br>intravit vis saeva larem. sic plena maligno<br>adflantur vineta noto, sic alta senescit<br>imbre seges nimio, rapidae sic obvia puppi<br>invidet et velis adnubilat aura secundis.<br>carpitur eximium fato Priscilla decorem;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">150</span><br>qualiter alta comam silvarum gloria pinus<br>seu Iovis igne malo seu iam radice soluta<br>deficit et nulli spoliata remurmurat aurae.<br>quid probitas aut casta fides, quid numina prosunt<br>culta deum? furvae miseram circum undique leti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">155</span><br>vallavere plagae, tenduntur dura sororum<br>licia et exacti superest pars ultima fili.<br>nil famuli coetus, nil ars operosa medentum<br>auxiliata malis; comites tamen undique ficto<br>spem simulant vultu, flentem notat illa maritum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">160</span><br>ille modo infernae nequiquam flumina Lethes<br>incorrupta rogat, nunc anxius omnibus aris<br>inlacrimat signatque fores et pectore terget<br>limina; nunc magni vocat exorabile numen<br>Caesaris. heu durus fati tenor! estne quod illi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">165</span><br>non liceat? quantae poterant mortalibus annis<br>accessisse morae si tu, pater, omne teneres<br>arbitrium? caeco gemeret Mors clusa barathro<br>longius, et vacuae posuissent stamina Parcae.<br>
&nbsp;&nbsp;&nbsp;&nbsp;Iamque cadunt vultus oculisque novissimus error&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">170</span><br>optunsaeque aures, nisi cum vox sola mariti<br>noscitur; illum unum media de morte reversa<br>mens videt, illum aegris circumdat fortiter ulnis<br>immotas obversa genas, nec sole supremo<br>lumina sed dulci mavult satiare marito.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">175</span><br>tum sic unanimum moriens solatur amantem:<br>'pars animae victura meae, cui linquere possim<br>o utinam, quos dura mihi rapit Atropos annos:<br>parce precor lacrimis, saevo ne concute planctu<br>pectora, nec crucia fugientem coniugis umbram.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">180</span><br>linquo equidem thalamos, salvo tamen ordine, maestos<br>quod prior: exegi longa potiora senecta<br>tempora. vidi omni pridem te flore nitentem,<br>vidi altae propius propiusque accedere dextrae.<br>non in te Fatis, non iam caelestibus ullis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">185</span><br>arbitrium: mecum ista fero. tu limite coepto<br>tende libens sacrumque latus geniumque potentem<br>inrequietus ama. nunc, quod cupis ipse iuberi,<br>da Capitolinis aeternum sedibus aurum,<br>quo niteat sacri centeno pondere vultus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">190</span><br>Caesaris et propriae signet cultricis amorem.<br>sic ego nec Furias nec deteriora videbo<br>Tartara et Elysias felix admittar in oras.'<br>
&nbsp;&nbsp;&nbsp;&nbsp;Haec dicit labens sociosque amplectitur artus<br>haerentemque animam non tristis in ora mariti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">195</span><br>transtulit et cara pressit sua lumina dextra.<br>
&nbsp;&nbsp;&nbsp;&nbsp;At iuvenis magno flammatus pectora luctu<br>nunc implet saevo viduos clamore penates,<br>nunc ferrum laxare cupit, nunc ardua tendit<br>in loca (vix retinent comites), nunc ore ligato&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">200</span><br>incubat amissae mersumque in corde dolorem<br>saevus agit, qualis conspecta coniuge segnis<br>Odrysius vates positis ad Strymona plectris<br>obstupuit tristemque rogum sine carmine flevit.<br>ille etiam erecte rupisset tempora vitae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">205</span><br>ne tu Tartareum chaos incomitata subires,<br>set prohibet mens fida ducis mirandaque sacris<br>imperiis et maior amor.<br>
&nbsp;&nbsp;&nbsp;&nbsp;Quis carmine digno<br>exsequias et dona malae feralia pompae<br>perlegat? omne illic stipatum examine longo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">210</span><br>ver Arabum Cilicumque fluit floresque Sabaei<br>Indorumque arsura seges praereptaque templis<br>tura, Palaestini simul Hebraeique liquores<br>Coryciaeque comae Cinyreaque germina; et altis<br>ipsa toris Serum Tyrioque umbrata recumbit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">215</span><br>tegmine. sed toto spectatur in agmine coniunx<br>solus; in hunc magnae flectuntur lumina Romae<br>ceu iuvenes natos suprema ad busta ferentem:<br>is dolor in vultu, tantum crinesque genaeque<br>noctis habent. illam tranquillo fine solutam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">220</span><br>felicemque vocant; lacrimas fudere marito.<br>
&nbsp;&nbsp;&nbsp;&nbsp;Est locus ante urbem qua primum nascitur ingens<br>Appia, quaque Italo gemitus Almone Cybebe<br>ponit et Idaeos iam non reminiscitur amnis.<br>hic te Sidonio velatam molliter ostro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">225</span><br>eximius coniunx (nec enim fumantia busta<br>clamoremque rogi potuit perferre) beato<br>composuit, Priscilla, toro. nil longior aetas<br>carpere, nil aevi poterunt vitiare labores:<br>sic cautum membris; tantas venerabile marmor&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">230</span><br>spirat opes. mox in varias mutata novaris<br>effigies: hoc aere Ceres, hoc lucida Gnosis,<br>illo Maia tholo, Venus hoc non improba saxo.<br>accipiunt vultus haud indignata decoros<br>numina: circumstant famuli consuetaque turba&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">235</span><br>obsequiis, tunc rite tori mensaeque parantur<br>assiduae. domus ista, domus! quis triste sepulcrum<br>dixerit? hac merito visa pietate mariti<br>protinus exclames: 'est hic, agnosco, minister<br>illius, aeternae modo qui sacraria genti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">240</span><br>condidit inque alio posuit sua sidera caelo.'<br>sic, ubi magna novum Phario de litore puppis<br>solvit iter iamque innumeros utrimque rudentes<br>lataque veliferi porrexit brachia mali<br>invasitque vias, in eodem angusta phaselos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">245</span><br>aequore et immensi partem sibi vindicat austri.<br>
&nbsp;&nbsp;&nbsp;&nbsp;Quid nunc immodicos, iuvenum lectissime, fletus<br>corde foves longumque vetas exire dolorem?<br>nempe times ne Cerbereos Priscilla tremescat<br>latratus? tacet ille piis; ne tardior adsit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">250</span><br>navita proturbetque vadis? vehit ille merentes<br>protinus et manes placidus locat hospite cumba.<br>praeterea, si quando pio laudata marito<br>umbra venit, iubet ire faces Prosperina laetas<br>egressasque sacris veteres heroidas antris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">255</span><br>lumine purpureo tristes laxare tenebras<br>sertaque et Elysios animae praesternere flores.<br>sic manes Priscilla subit; ibi supplice dextra<br>pro te Fata rogat, reges tibi tristis Averni<br>placat, ut expletis humani finibus aevi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">260</span><br>pacantem terras dominum iuvenemque relinquas<br>ipse senex. certae iurant in vota sorores.
</p>

<p>
<b>II. LAVDES CRISPINI VETTI BOLANI FILII </B>
</p>

<p>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Rura meus Tyrrhena petit saltusque Tagetis<br>Crispinus; nec longa mora est aut avia tellus;<br>et mea secreto velluntur pectora morsu,<br>udaque turgentes impellunt lumina guttas,<br>ceu super Aegaeas hiemes abeuntis amici&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>vela sequar spectemque ratem iam fessus ab altis<br>rupibus atque oculos longo querar aere vinci.<br>
&nbsp;&nbsp;&nbsp;&nbsp;Quid? si militiae iam te, puer inclite, primae<br>clara rudimenta et castrorum dulce vocaret<br>auspicium, quanto manarent gaudia fletu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>quosve darem amplexus! etiamne optanda propinqui<br>tristia, ut octonos bis iam tibi circuit orbes<br>vita? sed angustis animus robustior annis<br>succumbitque oneri, et mentem sua non capit aetas.<br>nec mirum: non te series inhonora parentum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>obscurum proavis et priscae lucis egentem<br>plebeia de stirpe tulit; non sanguine cretus<br>turmali trabeaque recens et paupere clavo<br>augustam sedem et Latii penetrale senatus<br>advena pulsasti, sed praecedente tuorum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>agmine. Romulei qualis per iugera circi<br>cum pulcher visu titulis generosus avitis<br>exspectatur equus cuius de stemmate longo<br>felix demeritos habet admissura parentes,<br>illum omnes acuunt plausus, illum ipse volantem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25</span><br>pulvis et incurvae gaudent agnoscere metae:<br>sic te, clare puer, genitum sibi curia sensit,<br>primaque patricia clausit vestigia luna.<br>mox Tyrios ex more sinus tunicamque potentem<br>agnovere umeri. sed enim tibi magna parabat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</span><br>ad titulos exempla pater. quippe ille iuventam<br>protinus ingrediens pharetratum invasit Araxen<br>belliger indocilemque fero servire Neroni<br>Armeniam. rigidi summam Mavortis agebat<br>Corbulo, sed comitem belli sociumque laborum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">35</span><br>ille quoque egregiis multum miratus in armis<br>Bolanum; atque illi curarum asperrima suetus<br>credere partirique metus, quod tempus amicum<br>fraudibus, exerto quaenam bona tempora bello,<br>quae suspecta fides aut quae fuga vera ferocis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">40</span><br>Armenii. Bolanus iter praenosse timendum,<br>Bolanus tutis iuga quaerere commoda castris,<br>metiri Bolanus agros, aperire malignas<br>torrentum nemorumque moras tantamque verendi<br>mentem implere ducis iussisque ingentibus unus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">45</span><br>sufficere. ipsa virum norat iam barbara tellus,<br>ille secundus apex bellorum et proxima cassis.<br>sic Phryges attoniti, quamquam Nemeaea viderent<br>arma Cleonaeusque acies impelleret arcus,<br>pugnante Alcide tamen et Telamona timebant.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">50</span><br>disce, puer, (nec enim externo monitore petendus<br>virtutis tibi pulcher amor: cognata ministret<br>laus animos. aliis Decii reducesque Camilli<br>monstrentur), tu disce patrem, quantusque negantem<br>fluctibus occiduis fesso usque Hyperione Thylen&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">55</span><br>intrarit mandata gerens quantusque potentis<br>mille urbes Asiae sortito rexerit anno,<br>imperium mulcente toga. bibe talia pronis<br>auribus, haec certent tibi conciliare propinqui,<br>haec iterent comites praecepta senesque paterni.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">60</span><br>
&nbsp;&nbsp;&nbsp;&nbsp;Iamque alio moliris iter nec deside passu<br>ire paras. nondum validae tibi signa iuventae<br>inrepsere genis, et adhuc tenor integer aevi.<br>nec genitor iuxta; fatis namque haustus iniquis<br>occidit et geminam prolem sine praeside linquens;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">65</span><br>nec saltem teneris ostrum puerile lacertis<br>exuit albentique umeros induxit amictu.<br>quem non corrupit pubes effrena novaeque<br>libertas properata togae? ceu nescia falcis<br>silva comas tollit fructumque exspirat in umbras.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">70</span><br>at tibi Pieriae tenero sub pectore curae<br>et pudor et docti legem sibi dicere mores;<br>tunc hilaris probitas et frons tranquilla, nitorque<br>luxuriae confine tenens, pietasque per omnes<br>dispensata modos; aequaevo cedere fratri&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">75</span><br>mirarique patrem miseraeque ignoscere matri<br>admonuit fortuna domus. tibine illa nefanda<br>pocula letalesque manu componere sucos<br>evaluit, qui voce potes praevertere morsus<br>serpentum atque omnis vultu placare novercas?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">80</span><br>infestare libet manes meritoque precatu<br>pacem auferre rogis; sed te, puer optime, cerno<br>flectentem iustis et talia dicta parantem:<br>'parce precor cineri: fatum illud et ira nocentum<br>Parcarum crimenque dei, mortalia quisquis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">85</span><br>pectora sero videt nec primo in limine sistit<br>conatus scelerum atque animos infanda parantes.<br>excidat illa dies aevo nec postera credant<br>saecula. nos certe taceamus et obruta multa<br>nocte tegi propriae patiamur crimina gentis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">90</span><br>exegit poenas, hominum cui cura suorum,<br>quo Pietas auctore redit terrasque revisit,<br>quem timet omne nefas. satis haec lacrimandaque nobis<br>ultio. quin saevas utinam exorare liceret<br>Eumenidas timidaeque avertere Cerberon umbrae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">95</span><br>immemoremque tuis citius dare manibus amnem.'<br>
&nbsp;&nbsp;&nbsp;&nbsp;Macte animo, iuvenis! sed crescunt crimina matris.<br>nec tantum pietas, sed protinus ardua virtus<br>affectata tibi. nuper cum forte sodalis<br>immeritae falso palleret crimine famae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">100</span><br>erigeretque forum succinctaque iudice multo<br>surgeret et castum vibraret Iulia fulmen,<br>tu, quamquam non ante forum legesque severas<br>passus sed tacita studiorum occultus in umbra,<br>defensare metus adversaque tela subisti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">105</span><br>pellere, inermis adhuc et tiro, paventis amici.<br>haud umquam tales aspexit Romulus annos<br>Dardaniusque senex medii bellare togata<br>strage fori. stupuere patres temptamina tanta<br>conatusque tuos, nec te reus ipse timebat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">110</span><br>par vigor et membris, promptaeque ad fortia vires<br>sufficiunt animo atque ingentia iussa sequuntur.<br>ipse ego te nuper Tiberino in litore vidi<br>qua Tyrrhena vadis Laurentibus aestuat unda,<br>tendentem cursus vexantemque ilia nuda&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">115</span><br>calce ferocis equi, vultu dextraque minacem:<br>si qua fides dictis, stupui armatumque putavi.<br>Gaetulo sic pulcher equo Troianaque quassans<br>tela novercales ibat venator in agros<br>Ascanius miseramque patri flagrabat Elissam;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">120</span><br>Troilus haut aliter gyro leviore minantes<br>eludebat equos, aut quem de turribus altis<br>Arcadas Ogygio versantem in pulvere metas<br>spectabant Tyriae non torvo lumine matres.<br>ergo age (nam magni ducis indulgentia pulsat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">125</span><br>certaque dat votis hilaris vestigia frater),<br>surge animo, et fortes castrorum concipe curas.<br>monstrabunt acies Mavors Actaeaque virgo,<br>flectere Castor equos, umeris quatere arma Quirinus,<br>qui tibi iam tenero permisit plaudere collo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">130</span><br>nubigenas clipeos intactaque caedibus arma.<br>
&nbsp;&nbsp;&nbsp;&nbsp;Quasnam igitur terras, quem Caesaris ibis in orbem?<br>Arctoosne amnes et Rheni fracta natabis<br>flumina, an aestiferis Libyae sudabis in arvis?<br>an iuga Pannoniae mutatoresque domorum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">135</span><br>Sauromatas quaties? an te septenus habebit<br>Hister et umbroso circumflua coniuge Peuce?<br>an Solymum cinerem palmetaque capta subibis<br>non sibi felices silvas ponentis Idymes?<br>quod si te magno tellus frenata parenti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">140</span><br>accipiat, quantum ferus exsultabit Araxes,<br>quanta Caledonios attollet gloria campos,<br>cum tibi longaevus referet trucis incola terrae:<br>'hic suetus dare iura parens, hoc cespite turmas<br>adfari; vicis speculas castellaque++longe&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">145</span><br>aspicis?++ille dedit cinxitque haec moenia fossa;<br>belligeris haec dona deis, haec tela dicavit<br>(cernis adhuc titulos); hunc ipse vocantibus armis<br>induit, hunc regi rapuit thoraca Britanno,'<br>qualiter in Teucros victricia bella paranti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">150</span><br>ignotum Pyrrho Phoenix narrabat Achillem.<br>
&nbsp;&nbsp;&nbsp;&nbsp;Felix qui viridi fidens, Optate, iuventa<br>durabis quascumque vias vallumque subibis,<br>forsan et ipse latus (sic numina principis adsint)<br>cinctus et unanimi comes indefessus amici,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">155</span><br>quo Pylades ex more pius, quo Dardana gessit<br>bella Menoetiades. quippe haec concordia vobis,<br>hic amor est; duretque, precor! nos fortior aetas<br>iam fugit; hinc votis animum precibusque iuvabo,<br>et mihi. sed questus solitos si forte ciebo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">160</span><br>et mea Romulei venient ad carmina patres,<br>tu deeris, Crispine, mihi, cuneosque per omnes<br>te meus absentem circumspectabit Achilles.<br>sed venies melior (vatum non irrita currunt<br>omina); quique aquilas tibi nunc et castra recludit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">165</span><br>idem omnes perferre gradus cingique superbis<br>fascibus et patrias dabit insedisse curules.<br>
&nbsp;&nbsp;&nbsp;&nbsp;Sed quis ab excelsis Troianae collibus Albae,<br>unde suae iuxta prospectat moenia Romae<br>proximus ille deus, fama velocior intrat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">170</span><br>nuntius atque tuos implet, Crispine, penates?<br>dicebam certe: vatum non irrita currunt<br>auguria. en, ingens reserat tibi limen honorum<br>Caesar et Ausonii committit munia ferri.<br>vade, puer, tantisque enixus suffice donis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">175</span><br>felix qui magno iam nunc sub praeside iuras<br>cuique sacer primum tradit Germanicus ensem!<br>non minus hoc, fortis quam si tibi panderet ipse<br>Bellipotens aquilas torvaque induceret ora<br>casside. vade alacer maioraque disce mereri!
</p>

<p>
<b>III. EPICEDION IN PATREM SVVM</B>
</p>

<p>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Ipse malas vires et lamentabile carmen<br>Elysio de fonte mihi pulsumque sinistrae<br>da, genitor praedocte, lyrae. neque enim antra moveri<br>Delia nec solitam fas est impellere Cirrham<br>te sine. Corycia quicquid modo Phoebus in umbra,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>quicquid ab Ismariis monstrarat collibus Euhan,<br>dedidici. fugere meos Parnasia crines<br>vellera, funestamque hederis inrepere taxum<br>extimui trepidamque (nefas!) arescere laurum.<br>certe ego, magnanimum qui facta attollere regum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>ibam altum spirans Martemque aequare canendo.<br>quis sterili mea corda situ, quis Apolline merso<br>frigida damnatae praeduxit nubila menti?<br>stant circum attonitae vatem et nil dulce sonantem<br>nec digitis nec voce, deae. dux ipsa silenti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>fulta caput cithara, qualis post Orphea raptum<br>astitit, Hebre, tibi cernens iam surda ferarum<br>agmina et immotos sublato carmine lucos.<br>
&nbsp;&nbsp;&nbsp;&nbsp;At tu, seu membris emissus in ardua tendens<br>fulgentisque plagas rerumque elementa recenses,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>quis deus, unde ignes, quae ducat semita solem,<br>quae minuat Phoeben quaeque integrare latentem<br>causa queat, notique modos extendis Arati;<br>seu tu Lethaei secreto in gramine campi<br>concilia heroum iuxta manesque beatos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25</span><br>Maeonium Ascraeumque senem non segnior umbra<br>accolis alternumque sonas et carmina misces:<br>da vocem magno, pater, ingeniumque dolori.<br>nam me ter relegens caelo terque ora retexens<br>luna videt residem nullaque Heliconide tristes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</span><br>solantem curas: tuus ut mihi vultibus ignis<br>inrubuit cineremque oculis umentibus hausi,<br>vilis honos studiis. vix haec in munera solvo<br>primum animum tacitisque situm depellere curis<br>nunc etiam labente manu nec lumine sicco&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 35</span><br>ordior adclinis tumulo quo molle quiescis<br>iugera nostra tenens, ubi post Aeneia fata<br>stellatus Latiis ingessit montibus Albam<br>Ascanius, Phrygio dum pingues sanguine campos<br>odit et infaustae regnum dotale novercae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">40</span><br>hic ego te (nam Sicanii non mitius halat<br>aura croci; dites nec si tibi rara Sabaei<br>cinnama, odoratas nec Arabs decerpsit aristas<br>inferni cum laude laci) sed carmine plango<br>Pierio; sume et gemitus et vulnera nati&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">45</span><br>et lacrimas, rari quas umquam habuere parentes.<br>atque utinam fortuna mihi dare manibus aras,<br>par templis opus, aeriamque educere molem,<br>Cyclopum scopulos ultra atque audacia saxa<br>Pyramidum, et magno tumulum praetexere luco!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">50</span><br>illic et Siculi superassem dona sepulcri<br>et Nemees lucum et Pelopis sollemnia trunci.<br>illic Oebalio non finderet aera disco<br>Graiorum vis nuda virum, non arva rigaret<br>sudor equum aut putri sonitum daret ungula fossa;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">55</span><br>sed Phoebi simplex chorus, et frondentia vatum<br>praemia laudato, genitor, tibi rite ligarem.<br>ipse madens oculis, umbrarum animaeque sacerdos,<br>praecinerem gemitum, cui te nec Cerberus omni<br>ore nec Orpheae quirent avertere leges.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">60</span><br>atque tibi moresque tuos et facta canentem<br>fors et magniloquo non posthabuisset Homero,<br>tenderet et torvo pietas aequare Maroni.<br>
&nbsp;&nbsp;&nbsp;&nbsp;Cur magis incessat superos et aena sororum<br>stamina, quae tepido genetrix super aggere nati&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">65</span><br>orba sedet, vel quae primaevi coniugis ignem<br>aspicit obstantesque manus turbamque tenentem<br>vincit in ardentem, liceat, moritura maritum?<br>maior ab his forsan superos et Tartara pulsem<br>invidia, externis etiam miserabile visu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 70</span><br>funus eat; sed nec modo se Natura dolenti<br>nec Pietas iniusta dedit: mihi limine primo<br>fatorum et viridi, genitor, ceu raptus ab aevo<br>Tartara dura subis. nec enim Marathonia virgo<br>parcius extinctum saevorum crimine agrestum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">75</span><br>fleverit Icarium, Phrygia quam turre cadentem<br>Astyanacta parens. laqueo quin illa supremo<br>inclusit gemitus: at te post funera magni<br>Hectoris Haemonio pudor est servisse marito.<br>
&nbsp;&nbsp;&nbsp;&nbsp;Non ego, quas fati certus sibi morte canora&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">80</span><br>inferias praemittit olor nec rupe quod atra<br>Tyrrhenae volucres nautis praedulce minantur,<br>in patrios adhibebo rogos; non murmure trunco<br>quod gemit et durae queritur Philomela sorori:<br>nota nimis vati. quis non in funere cunctos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">85</span><br>Heliadum ramos lacrimosaque germina dixit<br>et Phrygium silicem, atque ausum contraria Phoebo<br>carmina nec fida gavisam Pallada buxo?<br>te Pietas oblita virum revocataque caelo<br>Iustitia et gemina plangat Facundia lingua&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">90</span><br>et Pallas doctique cohors Heliconia Phoebi,<br>quis labor Aonios seno pede ducere campos<br>et quibus Arcadia carmen testudine mensis<br>~cydalibem~ nomenque fuit, quosque orbe sub omni<br>ardua septena numerat Sapientia fama,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">95</span><br>qui furias regumque domos aversaque caelo<br>sidera terrifico super intonuere cothurno,<br>et quis lasciva vires tenuare Thalia<br>dulce vel heroos gressu truncare tenores.<br>omnia namque animo complexus et omnibus auctor,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">100</span><br>qua fandi vis lata patet, sive orsa libebat<br>Aoniis vincire modis seu voce soluta<br>spargere et effreno nimbos aequare profatu.<br>
&nbsp;&nbsp;&nbsp;&nbsp;Exsere semirutos subito de pulvere vultus,<br>Parthenope, crinemque adflato monte sepultum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 105</span><br>pone super tumulos et magni funus alumni,<br>quo non Monychiae quicquam praestantius arces<br>doctaque Cyrene Sparteve animosa creavit.<br>si tu stirpe vacans famaeque obscura iaceres<br>nil gentile tenens, illo te cive probabas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">110</span><br>Graiam atque Euboico maiorum sanguine duci.<br>illa tuis totiens praestant se tempora sertis<br>cum stata laudato caneret quinquennia versu<br>ora supergressus regis Pylii oraque regis<br>Dulichii speciemque, comam subnexus utroque.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">115</span><br>non tibi deformes obscuri sanguinis ortus<br>nec sine luce genus, quamquam fortuna parentum<br>artior expensis. etenim te divite ritu<br>ponere purpureos Infantia legit amictus<br>stirpis honore datos et nobile pectoris aurum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">120</span><br>protinus exorto dextrum risere sorores<br>Aonides, puerique chelyn summisit et ora<br>imbuit amne sacro iam tum mihi blandus Apollo.<br>nec simplex patriae decus, et natalis origo<br>pendet ab ambiguo geminae certamine terrae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">125</span><br>te de gente suum Latiis ascita colonis<br>Graia refert Hyele, ~graius~ qua puppe magister<br>excidit et mediis miser evigilavit in undis;<br>maior at inde suum longo probat ordine vitae<br>&lt;Parthenope&gt; * * *&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">129a</span><br>Maeoniden aliaeque aliis natalibus urbes<br>diripiunt cunctaeque probant; non omnibus ille<br>verus, alit victos immanis gloria falsi.<br>atque ibi dum profers annos vitamque salutas,<br>protinus ad patrii raperis certamina lustri<br>vix implenda viris, laudum festinus et audax&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 135</span><br>ingenii. stupuit primaeva ad carmina plebes<br>Euboea et natis te monstravere parentes.<br>inde frequens pugnae nulloque ingloria sacro<br>vox tua: non totiens victorem Castora gyro<br>nec fratrem caestu virides clausere Therapnae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">140</span><br>sin pronum vicisse domi, quid Achaea mereri<br>praemia nunc ramis Phoebi nunc gramine Lernae<br>nunc Athamantea protectum tempora pinu,<br>cum totiens lassata tamen nusquam avia frondes<br>abstulit aut alium tetigit Victoria crinem?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">145</span><br>
&nbsp;&nbsp;&nbsp;&nbsp;Hinc tibi vota patrum credi generosaque pubes<br>te monitore regi, mores et facta priorum<br>discere, quis casus Troiae, quam tardus Vlixes,<br>quantus equum pugnasque virum decurrere versu<br>Maeonides quantumque pios ditarit agrestes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">150</span><br>Ascraeus Siculusque senex, qua lege recurrat<br>Pindaricae vox flexa lyrae volucrumque precator<br>Ibycus et tetricis Alcman cantatus Amyclis<br>Stesichorusque ferox saltusque ingressa viriles<br>non formidata temeraria Chalcide Sappho,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">155</span><br>quosque alios dignata chelys. tu pandere doctus<br>carmina Battiadae latebrasque Lycophronis atri<br>Sophronaque implicitum tenuisque arcana Corinnae.<br>sed quid parva loquor? tu par assuetus Homero<br>ferre iugum senosque pedes aequare solutis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">160</span><br>versibus et numquam passu breviore relinqui.<br>quid mirum, patria si te petiere relicta<br>quos Lucanus ager, rigidi quos iugera Dauni,<br>quos Veneri plorata domus neglectaque tellus<br>Alcidae, vel quos e vertice Surrentino&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">165</span><br>mittit Tyrrheni speculatrix virgo profundi,<br>quos propiore sinu lituo remoque notatus<br>collis et Ausonii pridem laris hospita Cyme,<br>quosque Dicarchei portus Baianaque mittunt<br>litora, qua mediis alte permissus anhelat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">170</span><br>ignis aquis et operta domos incendia servant?<br>sic ad Avernales scopulos et opaca Sibyllae<br>antra rogaturae veniebant undique gentes;<br>illa minas divum Parcarumque acta canebat<br>quamvis decepto vates non irrita Phoebo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">175</span><br>mox et Romuleam stirpem proceresque futuros<br>instruis inque patrum vestigia ducere perstas.<br>sub te Dardanius facis explorator opertae,<br>qui Diomedei celat penetralia furti,<br>crevit et inde sacrum didicit puer; arma probatis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">180</span><br>monstrasti Saliis praesagumque aethera certis<br>auguribus; cui Chalcidicum fas volvere carmen,<br>cur Phrygii lateat coma flaminis, et tua multum<br>verbera succincti formidavere Luperci.<br>
&nbsp;&nbsp;&nbsp;&nbsp;Et nunc ex illo forsan grege gentibus alter&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">185</span><br>iura dat Eois, alter compescit Hiberas,<br>alter Achaemenium secludit Zeumate Persen,<br>hi dites Asiae populos, hi Pontica frenant,<br>hi fora pacificis emendant fascibus, illi<br>castra pia statione tenent: tu laudis origo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">190</span><br>non tibi certassent iuvenilia fingere corda<br>Nestor et indomiti Phoenix moderator alumni,<br>quique tubas acres lituosque audire volentem<br>Aeaciden alio frangebat carmine Chiron.<br>
&nbsp;&nbsp;&nbsp;&nbsp;Talia dum celebras, subitam civilis Erinys&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">195</span><br>Tarpeio de monte facem Phlegraeaque movit<br>proelia. sacrilegis lucent Capitolia taedis,<br>et Senonum furias Latiae sumpsere cohortes.<br>vix requies flammae necdum rogus ille deorum<br>siderat, excisis cum tu solacia templis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">200</span><br>impiger et multum facibus velocior ipsis<br>concinis ore pio captivaque fulmina defles.<br>mirantur Latii proceres ultorque deorum<br>Caesar, et e medio divum pater annuit igni.<br>iamque et flere pio Vesuvina incendia cantu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 205</span><br>mens erat et gemitum patriis impendere damnis,<br>cum pater exemptum terris ad sidera montem<br>sustulit et late miseras deiecit in urbes.<br>
&nbsp;&nbsp;&nbsp;&nbsp;Me quoque vocales lucos Boeotaque tempe<br>pulsantem, cum stirpe tua descendere dixi,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">210</span><br>admisere deae; nec enim mihi sidera tantum<br>aequoraque et terras, quae mos debere parenti,<br>sed decus hoc quodcumque lyrae primusque dedisti<br>non vulgare loqui et famam sperare sepulcro.<br>qualis eras, Latios quotiens ego carmine patres&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">215</span><br>mulcerem felixque tui spectator adesses<br>muneris! heu quali confusus gaudia fletu<br>vota piosque metus inter laetumque pudorem!<br>quam tuus ille dies, quam non mihi gloria maior!<br>talis Olympiaca iuvenem cum spectat harena&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">220</span><br>qui genuit, plus ipse ferit, plus corde sub alto<br>caeditur; attendunt cunei, spectatur Achaeis<br>ille magis, crebro dum lumina pulveris haustu<br>obruit et prensa vovet exspirare corona.<br>ei mihi quod tantum patrias ego vertice frondes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">225</span><br>solaque Chalcidicae Cerealia dona coronae<br>te sub teste tuli! qualem te Dardanus Albae<br>vix cepisset ager, si per me serta tulisses<br>Caesarea donata manu! quod subdere robur<br>illa dies, quantum potuit dempsisse senectae!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">230</span><br>nam quod me mixta quercus non pressit oliva<br>et fugit speratus honos, quam dulce parentis<br>invida Tarpei caperes! te nostra magistro<br>Thebais urguebat priscorum exordia vatum;<br>tu cantus stimulare meos, tu pandere facta&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">235</span><br>heroum bellique modos positusque locorum<br>monstrabas. labat incerto mihi limite cursus<br>te sine, et orbatae caligant vela carinae.<br>nec solum larga memet pietate fovebas:<br>talis et in thalamos. una tibi cognita taeda&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">240</span><br>conubia, unus amor. certe seiungere matrem<br>iam gelidis nequeo bustis; te sentit habetque,<br>te videt et tumulos ortuque obituque salutat,<br>ut Pharios aliae ficta pietate dolores<br>Mygdoniosque colunt et non sua funera plorant.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">245</span><br>
&nbsp;&nbsp;&nbsp;&nbsp;Quid referam expositos servato pondere mores?<br>quae pietas, quam vile lucrum, quae cura pudoris,<br>quantus amor recti! rursusque, ubi dulce remitti,<br>gratia quae dictis! animo quam nulla senectus!<br>his tibi pro meritis famam laudesque benignas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">250</span><br>iudex cura deum, nulloque e vulnere tristem<br>concessit. raperis, genitor, non indigus aevi,<br>non nimius, trinisque decem quinquennia lustris<br>iuncta ferens. sed me pietas numerare dolorque<br>non sinit, o Pylias aevi transcendere metas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">255</span><br>et Teucros aequare senes, o digne videre<br>me similem! sed nec leti tibi ianua tristis:<br>quippe leves causae, nec segnis labe senili<br>exitus instanti praemisit membra sepulcro,<br>sed te torpor iners et mors imitata quietem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">260</span><br>explicuit falsoque tulit sub Tartara somno.<br>
&nbsp;&nbsp;&nbsp;&nbsp;Quos ego tunc gemitus (comitum manus anxia vidit,<br>vidit et exemplum genetrix gavisaque novit),<br>quae lamenta tuli! veniam concedite, manes,<br>fas dixisse, pater: non tu mihi plura dedisses.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">265</span><br>felix ille patrem vacuis circumdedit ulnis;<br>vellet et Elysia quamvis in sede locatum<br>abripere et Danaas iterum portare per umbras;<br>temptantem et vivos molitum in Tartara gressus<br>detulit infernae vates longaeva Dianae;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">270</span><br>sic chelyn Odrysiam pigro transmisit Averno<br>causa minor, sic Thessalicis Admetus in oris.<br>si lux una retro Phylaceida rettulit umbram,<br>cur nihil exoret, genitor, chelys aut tua manes<br>aut mea? fas mihi sic patrios contingere vultus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">275</span><br>fas iunxisse manus, et lex quaecumque sequatur.<br>
&nbsp;&nbsp;&nbsp;&nbsp;At vos, umbrarum reges Aetnaeaque Iuno,<br>si laudanda precor, taedas auferte comasque<br>Eumenidum; nullo sonet asper ianitor ore,<br>centauros Hydraeque greges Scyllaeaque monstra&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">280</span><br>aversae celent valles, umbramque senilem<br>invitet ripis, discussa plebe, supremus<br>vector et in media componat molliter alga.<br>ite, pii manes Graiumque examina vatum,<br>inlustremque animam Lethaeis spargite sertis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">285</span><br>et monstrate nemus, quo nulla inrupit Erinys.<br>in quo falsa dies caeloque simillimus aer.<br>
&nbsp;&nbsp;&nbsp;&nbsp;Inde tamen venias melior qua porta malignum<br>cornea vincit ebur, somnique in imagine monstra,<br>quae solitus. sic sacra Numae ritusque colendos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">290</span><br>mitis Aricino dictabat Nympha sub antro,<br>Scipio sic plenos Latio Iove ducere somnos<br>creditur Ausoniis, sic non sine Apolline Sylla.
</p>

<p>
<b>IV. SOMNVS</B>
</p>

<p>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Crimine quo merui, iuvenis placidissime divum,<br>quove errore miser, donis ut solus egerem,<br>Somne, tuis? tacet omne pecus volucresque feraeque<br>et simulant fessos curvata cacumina somnos,<br>nec trucibus fluviis idem sonus; occidit horror&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>aequoris, et terris maria adclinata quiescunt.<br>septima iam rediens Phoebe mihi respicit aegras<br>stare genas; totidem Oetaeae Paphiaeque revisunt<br>lampades et totiens nostros Tithonia questus<br>praeterit et gelido spargit miserata flagello.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>unde ego sufficiam? non si mihi lumina mille,<br>quae sacer alterna tantum statione tenebat<br>Argus et haud umquam vigilabat corpore toto.<br>at nunc heu! si aliquis longa sub nocte puellae<br>brachia nexa tenens ultro te, Somne, repellit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>inde veni; nec te totas infundere pennas<br>luminibus compello meis++hoc turba precatur<br>laetior: extremo me tange cacumine virgae,<br>sufficit, aut leviter suspenso poplite transi.
</p>

<p>
<b> V. EPICEDION IN PVERVM SVVM</B>
</p>

<p>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Me miserum! neque enim verbis sollemnibus ulla<br>incipiam nec Castaliae vocalibus undis,<br>invisus Phoeboque gravis. quae vestra, sorores,<br>orgia, Pieriae, quas incestavimus aras?<br>dicite, post poenam liceat commissa fateri.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>numquid inaccesso posui vestigia luco?<br>num vetito de fonte bibi? quae culpa, quis error<br>quem luimus tantis? morientibus ecce lacertis<br>viscera nostra tenens animaque avellitur infans,<br>non de stirpe quidem nec qui mea nomina ferret&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>oraque; non fueram genitor, sed cernite fletus<br>liventesque genas et credite planctibus orbi.<br>orbus ego. huc patres et aperto pectore matres<br>conveniant; cineremque oculis et crimina ferte,<br>si qua sub uberibus plenis ad funera natos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>ipsa gradu labente tulit madidumque cecidit<br>pectus et ardentes restinxit lacte papillas,<br>quisquis adhuc tenerae signatum flore iuventae<br>immersit cineri iuvenem primaque iacentis<br>serpere crudelis vidit lanugine flammas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>adsit et alterno mecum clamore fatiscat:<br>vincetur lacrimis, et te, Natura, pudebit.<br>tanta mihi feritas, tanta est insania luctus.<br>hoc quoque cum ni&lt;tor&gt;, ter dena luce peracta,<br>adclinis tumul&lt;o en pla&gt;nctus in carmina verto,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25</span><br>discordesque modos et singultantia verba<br>molior orsa ly&lt;ra: vis&gt; est, atque ira tacendi<br>impatiens. sed nec solitae mihi vertice laurus<br>nec fronti vittatus honos. en taxea marcet<br>silva comis, hilaresque hederas plorata cupressus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</span><br>excludit ramis; nec eburno pollice chordas<br>pulso, sed incertam digitis errantibus amens<br>scindo chelyn. iuvat heu, iuvat inlaudabile carmen<br>fundere et incompte miserum laudare dolorem.<br>sic merui, sic me cantuque habituque nefastum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">35</span><br>aspiciant superi. pudeat Thebasque novumque<br>Aeaciden: nil iam placidum manabit ab ore.<br>ille ego qui (quotiens!) blande matrumque patrumque<br>vulnera, qui vivos potui mulcere dolores,<br>ille ego lugentum mitis solator, acerbis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">40</span><br>auditus tumulis et descendentibus umbris,<br>deficio medicasque manus fomentaque quaero<br>vulneribus, sed summa, meis. nunc tempus, amici,<br>quorum ego manantes oculos et saucia tersi<br>pectora: reddite opem, saevas exsolvite gratis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">45</span><br>nimirum cum vestra domus ego funera maestus<br>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;* * *&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">46a</span><br>increpitans: 'qui damna doles aliena, repone<br>infelix lacrimas et tristia carmina serva.'<br>verum erat: absumptae vires et copia fandi<br>nulla mihi, dignumque nihil mens fulmine tanto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">50</span><br>repperit: inferior vox omnis et omnia sordent<br>verba. ignosce, puer: tu me caligine maestum<br>obruis. a! durus, viso si vulnere carae<br>coniugis invenit caneret quod Thracius Orpheus<br>dulce sibi, si busta Lini complexus Apollo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">55</span><br>non tacuit. nimius fortasse avidusque doloris<br>dicar et in lacrimis iustum excessisse pudorem?<br>quisnam autem gemitus lamentaque nostra rependis?<br>o nimium felix, nimium crudelis et expers<br>imperii, Fortuna, tui qui dicere legem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">60</span><br>fletibus aut fines audet censere dolendi!<br>incitat heu! planctus; potius fugientia ripas<br>flumina detineas rapidis aut ignibus obstes,<br>quam miseros lugere vetes. tamen ille severus,<br>quisquis is est, nostrae cognoscat vulnera causae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">65</span><br>
&nbsp;&nbsp;&nbsp;&nbsp;Non ego mercatus Pharia de puppe loquaces<br>delicias doctumque sui convicia Nili<br>infantem lingua nimium salibusque protervum<br>dilexi: meus ille, meus. tellure cadentem<br>aspexi atque unctum genitali carmine fovi,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">70</span><br>poscentemque novas tremulis ululatibus auras<br>inserui vitae. quid plus tribuere parentes?<br>quin alios ortus libertatemque sub ipsis<br>uberibus tibi, parve, dedi; heu! munera nostra<br>rideres ingratus adhuc. properaverit ille,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">75</span><br>sed merito properabat, amor, ne perderet ullum<br>libertas tam parva diem. nonne horridus ipsos<br>invidia superos iniustaque Tartara pulsem?<br>nonne gemam te, care puer? quo sospite natos<br>non cupii, primo gemitum qui protinus ortu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">80</span><br>implicuit fixitque mihi, cui verba sonosque<br>monstravi questusque et vulnera caeca resolvens,<br>reptantemque solo demissus ad oscula dextra<br>erexi, blandoque sinu iam iamque cadentes <br>
exsopire genas dulcesque accersere somnos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 85</span><br>cui nomen vox prima meum ludusque tenello<br>risus, et a nostro veniebant gaudia vultu.
</p>
<div class="footer">
	<p>
		<a href="/statius.html">Statius</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY>
</HTML>