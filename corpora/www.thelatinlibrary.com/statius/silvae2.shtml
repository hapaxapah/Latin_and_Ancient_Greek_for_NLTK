<html>
	<head>
		<title>
			Statius: Silvae II
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>PVBLIVS PAPINIVS STATIVS<br>
SILVAE II</p>

<p class=border></P>

<p>
<b>STATIVS MELIORI SVO SALVTEM</B>
</p>

<p>
Et familiaritas nostra qua gaudeo, Melior, vir optime nec minus in iudicio litterarum quam in omni vitae colore  tersissime, et ipsa opusculorum quae tibi trado condicio sic  posita est ut totus hic ad te liber meus etiam sine epistola  spectet. primum enim habet Glauciam nostrum, cuius  gratissima infantia, et qualem plerumque infelices sortiuntur--apud te complexus amabam--iam non tibi. huius  amissi recens vulnus, ut scis, epicedio prosecutus sum  adeo festinanter ut excusandam habuerim affectibus tuis  celeritatem. nec nunc eam apud te iacto qui nosti, sed  et ceteris indico, ne quis asperiore lima carmen examinet  et a confuso scriptum et dolenti datum, cum paene supervacua sint tarda solacia. Polli mei villa Surrentina quae  sequitur debuit a me vel in honorem eloquentiae eius  diligentius dici, sed amicus ignovit. in arborem certe tuam  Melior, et psittacum scis a me leves libellos quasi epigrammatis loco scriptos. eandem exigebat stili facilitatem leo  mansuetus, quem in amphitheatro prostratum frigidum  erat sacratissimo Imperatori, ni statim traderem. ad Vrsum  quoque nostrum, iuvenem candidissimum et sine iactura  desidiae doctissimum, scriptam de amisso puero consolationem super ea quae ipsi debeo huic libro libenter inserui, quia honorem eius tibi laturus accepto est. cludit  volumen genethliacon Lucani, quod Polla Argentaria,  rarissima uxorum, cum hunc diem forte consuleremus,  imputari sibi voluit. ego non potui maiorem tanti auctoris habere reverentiam quam quod laudes eius dicturus  hexametros meos timui.  &nbsp;&nbsp;&nbsp;&nbsp;&nbsp;Haec qualiacumque sunt, Melior carissime, si tibi non  displicuerint, a te publicum accipiant; si minus, ad me  revertantur.  
</p>

<p>
<b>I. GLAVCIAS ATEDII MELIORIS DELICATVS</B> 
</p>

<p>
&nbsp;&nbsp;&nbsp;&nbsp;&nbsp;Quod tibi praerepti, Melior, solamen alumni<br>improbus ante rogos et adhuc vivente favilla<br>ordiar? abruptis etiam nunc flebile venis<br>vulnus hiat, magnaeque patet via lubrica plagae,<br>cum iam egomet cantus et verba medentia saevus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>consero, tu planctus lamentaque fortia mavis<br>odistique chelyn surdaque averteris aure.<br>intempesta cano: citius me tigris abactis<br>fetibus orbatique velint audire leones.<br>nec si tergeminum Sicula de virgine carmen&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>affluat aut silvis chelys intellecta ferisque,<br>mulceat insanos gemitus. stat pectore demens<br>luctus et admoto latrant praecordia tactu.<br>&nbsp;&nbsp;&nbsp;&nbsp;Nemo vetat: satiare malis aegrumque dolorem<br>libertate doma. iam flendi expleta voluptas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>iamque preces fessus non indignaris amicas?<br>iamne canam? lacrimis en et mea carmine in ipso<br>ora natant tristesque cadunt in verba liturae.<br>ipse etenim tecum nigrae sollemnia pompae<br>spectatumque Vrbi scelus et puerile feretrum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>produxi; saevos damnati turis acervos<br>plorantemque animam supra sua funera vidi;<br>teque patrum gemitus superantem et brachia matrum<br>complexumque rogos ignemque haurire parantem<br>vix tenui similis comes offendique tenendo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25</span><br>et nunc heu vittis et frontis honore soluto<br>infaustus vates versa mea pectora tecum<br>plango lyra: ~et diu~ comitem sociumque doloris,<br>si merui luctusque tui consortia sensi,<br>iam lenis patiare precor: me fulmine in ipso&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</span><br>audivere patres; ego iuxta busta profusis<br>matribus atque piis cecini solatia natis,<br>et mihi, cum proprios gemerem defectus ad ignes<br>(quem, Natura!) patrem. nec te lugere severus<br>arceo, sed confer gemitus pariterque fleamus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">35</span><br>&nbsp;&nbsp;&nbsp;&nbsp;Iamdudum dignos aditus laudumque tuarum,<br>o merito dilecte puer, primordia quaerens<br>distrahor. hinc anni stantes in limine vitae,<br>hinc me forma rapit, rapit inde modestia praecox<br>et pudor et tenero probitas maturior aevo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">40</span><br>o ubi purpureo suffusus sanguine candor<br>sidereique orbes radiataque lumina caelo<br>et castigatae collecta modestia frontis<br>ingenuique super crines mollisque decorae<br>margo comae? blandis ubinam ora arguta querelis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">45</span><br>osculaque impliciti vernos redolentia flores,<br>et mixtae risu lacrimae penitusque loquentis<br>Hyblaeis vox mixta favis? cui sibila serpens<br>poneret et saevae vellent servire novercae.<br>nil veris adfingo bonis. heu lactea colla,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">50</span><br>brachiaque et numquam domini sine pondere cervix!<br>o ubi venturae spes non longinqua iuventae,<br>atque genis optatus honos iurataque multum<br>barba tibi? cuncta in cineres gravis intulit hora<br>hostilisque dies: nobis meminisse relictum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">55</span><br>quis tua colloquiis hilaris mulcebit amatis<br>pectora, quis curas mentisque arcana remittet?<br>accensum quis bile fera famulisque tumentem<br>leniet ardentique in se deflectet ab ira?<br>inceptas quis ab ore dapes libataque vina&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">60</span><br>auferet et dulci turbabit cuncta rapina?<br>quis matutinos abrumpet murmure somnos<br>impositus stratis, abitusque morabitur artis<br>nexibus, atque ipso revocabit ad oscula poste?<br>obvius intranti rursus quis in ora manusque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">65</span><br>prosiliet brevibusque umeros circumdabit ulnis?<br>muta domus, fateor, desolatique penates,<br>et situs in thalamis et maesta silentia mensis!<br>&nbsp;&nbsp;&nbsp;&nbsp;Quid mirum, tanto si te pius altor honorat<br>funere? tu domino requies portusque senectae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">70</span><br>tu modo deliciae, dulces modo pectore curae.<br>non te barbaricae versabat turbo catastae,<br>nec mixtus Phariis venalis mercibus infans<br>compositosque sales meditataque verba locutus<br>quaesisti lascivus erum tardeque parasti.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">75</span><br>hic domus, hinc ortus, dominique penatibus olim<br>carus uterque parens atque in tua gaudia liber,<br>ne quererere genus. raptum sed protinus alvo<br>sustulit exsultans ac prima lucida voce<br>astra salutantem dominus sibi mente dicavit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">80</span><br>amplexusque sinu tulit et genuisse putavit.<br>fas mihi sanctorum venia dixisse parentum,<br>tuque oro, Natura, sinas, cui prima per orbem<br>iura animis sancire datum: non omnia sanguis<br>proximus aut serie generis demissa propago&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">85</span><br>alligat; interius nova saepe adscitaque serpunt<br>pignora conexis. natos genuisse necesse est,<br>elegisse iuvat. tenero sic blandus Achilli<br>semifer Haemonium vincebat Pelea Chiron.<br>nec senior Peleus natum comitatus in arma&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">90</span><br>Troica, sed claro Phoenix haerebat alumno.<br>optabat longe reditus Pallantis ovantis<br>Evander, fidus pugnas spectabat Acoetes.<br>cumque procul nitidis genitor cessaret ab astris,<br>fluctivagus volucrem comebat Persea Dictys.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">95</span><br>quid referam altricum victas pietate parentes?<br>quid te post cineres deceptaque funera matris<br>tutius Inoo reptantem pectore, Bacche?<br>iam secura patris Tuscis regnabat in undis<br>Ilia, portantem lassabat Romulus Accam.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">100</span><br>vidi ego transertos alieno in robore ramos<br>altius ire suis. et te iam fecerat illi<br>mens animusque patrem, necdum moresve decorve:<br>tu tamen et vinctas etiam nunc murmure voces<br>vagitumque rudem fletusque infantis amabas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">105</span><br>&nbsp;&nbsp;&nbsp;&nbsp;Ille, velut primos exspiraturus ad austros<br>mollibus in pratis alte flos improbus exstat,<br>sic tener ante diem vultu gressuque superbo<br>vicerat aequales multumque reliquerat annos.<br>sive catenatis curvatus membra palaestris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">110</span><br>staret, Amyclaea conceptum matre putares;<br>Oebaliden illo praeceps mutaret Apollo,<br>Alcides pensaret Hylan: seu gratus amictu<br>Attica facundi decurreret orsa Menandri,<br>laudaret gavisa sonum crinemque decorum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">115</span><br>fregisset rosea lasciva Thalia corona;<br>Maeonium sive ille senem Troiaeque labores<br>diceret aut casus tarde remeantis Vlixis,<br>ipse pater sensus, ipsi stupuere magistri.<br>&nbsp;&nbsp;&nbsp;&nbsp;Scilicet infausta Lachesis cunabula dextra&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">120</span><br>attigit, et gremio puerum complexa fovebat<br>Invidia: illa genas et adultum comere crinem,<br>et monstrare artes et verba infigere, quae nunc<br>plangimus. Herculeos annis aequare labores<br>coeperat adsurgens, sed adhuc infantia iuxta;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">125</span><br>iam tamen et validi gressus mensuraque maior<br>cultibus et visae puero decrescere vestes,<br>cum tibi quas vestes, quae non gestamina mitis<br>festinabat erus? brevibus constringere laenis<br>pectora et angusta telas artare lacerna;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">130</span><br>enormes non ille sinus, sed semper ad annos<br>texta legens modo puniceo velabat amictu,<br>nunc herbas imitante sinu, nunc dulce rubenti<br>murice, nunc vivis digitos incendere gemmis<br>gaudebat; non turba comes, non munera cessant:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">135</span><br>sola verecundo deerat praetexta decori.<br>&nbsp;&nbsp;&nbsp;&nbsp;Haec fortuna domus. subitas inimica levavit<br>Parca manus. quo, diva, feros gravis exseris ungues?<br>non te forma movet, non te lacrimabilis aetas?<br>hunc nec saeva viro potuisset carpere Procne,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">140</span><br>nec fera crudeles Colchis durasset in iras,<br>editus Aeolia nec si foret iste Creusa;<br>torvus ab hoc Athamas insanos flecteret arcus;<br>hunc quamquam Hectoreos cineres Troiamque perosus<br>turribus e Phrygiis flesset missurus Vlixes.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">145</span><br>&nbsp;&nbsp;&nbsp;&nbsp;Septima lux, et iam frigentia lumina torpent,<br>iam complexa manu crinem tenet infera Iuno.<br>ille tamen Parcis fragiles urgentibus annos<br>te vultu moriente videt linguaque cadente<br>murmurat; in te omnes vacui iam pectoris efflat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">150</span><br>reliquias, solum meminit solumque vocantem<br>exaudit, tibique ora movet, tibi verba relinquit,<br>et prohibet gemitus consolaturque dolentem.<br>gratum est, Fata, tamen quod non mors lenta iacentis<br>exedit puerile decus, manesque subivit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">155</span><br>integer et nullo temeratus corpora damno,<br>qualis erat.<br>&nbsp;&nbsp;&nbsp;&nbsp;Quid ego exsequias et prodiga flammis<br>dona loquor maestoque ardentia funera luxu?<br>quod tibi purpureo tristis rogus aggere crevit,<br>quod Cilicum flores, quod munera graminis Indi,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">160</span><br>quodque Arabes Phariique Palaestinique liquores<br>arsuram lavere comam? cupit omnia ferre<br>prodigus et totos Melior succendere census,<br>desertas exosus opes; sed non capit ignis<br>invidus, atque artae desunt in munera flammae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">165</span><br>&nbsp;&nbsp;&nbsp;&nbsp;Horror habet sensus. qualem te funere summo<br>atque rogum iuxta, Melior placidissime quondam,<br>extimui! tune ille hilaris comisque videri?<br>unde animi saevaeque manus et barbarus horror,<br>dum modo fusus humi lucem aversaris iniquam,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">170</span><br>nunc torvus pariter vestes et pectora rumpis<br>dilectosque premis visus et frigida lambis<br>oscula? erant illic genitor materque iacentis<br>maesta, sed attoniti te spectavere parentes.<br>quid mirum? plebs cuncta nefas et praevia flerunt&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">175</span><br>agmina, Flaminio quae limite Molvius agger<br>transvehit, immeritus flammis dum tristibus infans<br>traditur et gemitum formaque aevoque meretur:<br>talis in Isthmiacos prolatus ab aequore portus<br>naufragus imposita iacuit sub matre Palaemon;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">180</span><br>sic et in anguiferae ludentem gramine Lernae<br>rescissum squamis avidus bibit anguis Ophelten.<br>&nbsp;&nbsp;&nbsp;&nbsp;Pone metus letique minas desiste vereri:<br>illum nec terno latrabit Cerberus ore,<br>nulla soror flammis, nulla adsurgentibus hydris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">185</span><br>terrebit; quin ipse avidae trux navita cumbae<br>interius steriles ripas et adusta subibit<br>litora, ne puero dura ascendisse facultas.<br>&nbsp;&nbsp;&nbsp;&nbsp;Quid mihi gaudenti proles Cyllenia virga<br>nuntiat? estne aliquid tam saevo in tempore laetum?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">190</span><br>noverat effigies generosique ardua Blaesi<br>ora puer, dum saepe domi nova serta ligantem<br>te videt et similes tergentem pectore ceras.<br>hunc ubi Lethaei lustrantem gurgitis oras<br>Ausonios inter proceres seriemque Quirini&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">195</span><br>adgnovit, timide primum vestigia iungit<br>accessu tacito summosque lacessit amictus,<br>inde magis sequitur; neque enim magis ille trahentem<br>spernit et ignota credit de stirpe nepotum.<br>mox ubi delicias et rari pignus amici&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">200</span><br>sensit et amissi puerum solacia Blaesi,<br>tollit humo magnaque ligat cervice diuque<br>ipse manu gaudens vehit et, quae munera mollis<br>Elysii, steriles ramos mutasque volucres<br>porgit et optunso pallentes germine flores.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">205</span><br>nec prohibet meminisse tui, sed pectora blandus<br>miscet et alternum pueri partitur amorem.<br>&nbsp;&nbsp;&nbsp;&nbsp;Hic finis rapto. quin tu iam vulnera sedas<br>et tollis mersum luctu caput? omnia functa<br>aut moritura vides: obeunt noctesque diesque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">210</span><br>astraque, nec solidis prodest sua machina terris.<br>nam populus mortale genus, plebisque caducae<br>quis fleat interitus? hos bella, hos aequora poscunt;<br>his amor exitio, furor his et saeva cupido,<br>ut sileam morbos; hos ora rigentia Brumae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">215</span><br>illos implacido letalis Sirius igni,<br>hos manet imbrifero pallens Autumnus hiatu.<br>quicquid init ortus, finem timet. ibimus omnes,<br>ibimus: immensis urnam quatit Aeacus umbris.<br>&nbsp;&nbsp;&nbsp;&nbsp;Ast hic quem gemimus, felix hominesque deosque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">220</span><br>et dubios casus et caecae lubrica vitae<br>effugit, immunis fatis. non ille rogavit,<br>non timuit meruitve mori: nos anxia plebes,<br>nos miseri; quibus unde dies suprema, quis aevi<br>exitus incertum, quibus instet fulmen ab astris,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">225</span><br>quae nubes fatale sonet. nil flecteris istis?<br>sed flectere libens. ades huc emissus ab atro<br>limine, cui soli cuncta impetrare facultas,<br>Glaucia! (insontes animas nec portitor arcet,<br>nec durae comes ille ferae) tu pectora mulce,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">230</span><br>tu prohibe manare genas noctesque beatas<br>dulcibus alloquiis et vivis vultibus imple<br>et periisse nega, desolatamque sororem,<br>qui potes, et miseros perge insinuare parentes.  
</p>

<p>
<b>II. VILLA SVRRENTINA POLLII FELICIS</B> 
</p>

<p>
&nbsp;&nbsp;&nbsp;&nbsp;&nbsp;Est inter notos Sirenum nomine muros<br>saxaque Tyrrhenae templis onerata Minervae<br>celsa Dicarchei speculatrix villa profundi,<br>qua Bromio dilectus ager, collesque per altos<br>uritur et prelis non invidet uva Falernis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>huc me post patrii laetum quinquennia lustri,<br>cum stadio iam pigra quies canusque sederet<br>pulvis, ad Ambracias conversa gymnade frondes,<br>trans gentile fretum placidi facundia Polli<br>detulit et nitidae iuvenilis gratia Pollae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>flectere iam cupidum gressus qua limite noto<br>Appia longarum teritur regina viarum.<br>&nbsp;&nbsp;&nbsp;&nbsp;Sed iuvere morae. placido lunata recessu<br>hinc atque hinc curvas perrumpunt aequora rupes.<br>dat natura locum montique intervenit unum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>litus et in terras scopulis pendentibus exit.<br>gratia prima loci, gemina testudine fumant<br>balnea, et e terris occurrit dulcis amaro<br>nympha mari. levis hic Phorci chorus udaque crines<br>Cymodoce viridisque cupit Galatea lavari.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>ante domum tumidae moderator caerulus undae<br>excubat, innocui custos laris; huius amico<br>spumant templa salo. felicia rura tuetur<br>Alcides; gaudet gemino sub numine portus:<br>hic servat terras, hic saevis fluctibus obstat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25</span><br>mira quies pelagi: ponunt hic lassa furorem<br>aequora et insani spirant clementius austri;<br>hic praeceps minus audet hiems, nulloque tumultu<br>stagna modesta iacent dominique imitantia mores.<br>inde per obliquas erepit porticus arces,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</span><br>urbis opus, longoque domat saxa aspera dorso.<br>qua prius obscuro permixti pulvere soles<br>et feritas inamoena viae, nunc ire voluptas:<br>qualis, si subeas Ephyres Baccheidos altum<br>culmen, ab Inoo fert semita tecta Lyaeo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">35</span><br>&nbsp;&nbsp;&nbsp;&nbsp;Non, mihi si cunctos Helicon indulgeat amnes<br>et superet Piplea sitim largeque volantis<br>ungula sedet equi reseretque arcana pudicos<br>Phemonoe fontes vel quos meus auspice Phoebo<br>altius immersa turbavit Pollius urna,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">40</span><br>innumeras valeam species cultusque locorum<br>Pieriis aequare modis. vix ordine longo<br>suffecere oculi, vix, dum per singula ducor,<br>suffecere gradus. quae rerum turba! locine<br>ingenium an domini mirer prius? haec domus ortus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">45</span><br>aspicit et Phoebi tenerum iubar; illa cadentem<br>detinet exactamque negat dimittere lucem,<br>cum iam fessa dies et in aequora montis opaci<br>umbra cadit vitreoque natant praetoria ponto.<br>haec pelagi clamore fremunt, haec tecta sonoros&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">50</span><br>ignorant fluctus terraeque silentia malunt.<br>his favit natura locis, hic victa colenti<br>cessit et ignotos docilis mansuevit in usus.<br>mons erat hic ubi plana vides; et lustra fuerunt,<br>quae nunc tecta subis; ubi nunc nemora ardua cernis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">55</span><br>hic nec terra fuit: domuit possessor, et illum<br>formantem rupes expugnantemque secuta<br>gaudet humus. nunc cerne iugum discentia saxa<br>intrantesque domos iussumque recedere montem.<br>iam Methymnaei vatis manus et chelys una&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">60</span><br>Thebais et Getici cedat tibi gloria plectri:<br>et tu saxa moves, et te nemora alta sequuntur.<br>&nbsp;&nbsp;&nbsp;&nbsp;Quid referam veteres ceraeque aerisque figuras?<br>si quid Apellei gaudent animasse colores,<br>si quid adhuc vacua tamen admirabile Pisa&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">65</span><br>Phidiacae rasere manus, quod ab arte Myronis<br>aut Polycleteo iussum est quod vivere caelo,<br>aeraque ab Isthmiacis auro potiora favillis,<br>ora ducum ac vatum sapientumque ora priorum,<br>quos tibi cura sequi, quos toto pectore sentis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">70</span><br>expers curarum atque animum virtute quieta<br>compositus semperque tuus.<br>&nbsp;&nbsp;&nbsp;&nbsp;Quid mille revolvam<br>culmina visendique vices? sua cuique voluptas<br>atque omni proprium thalamo mare, transque iacentem<br>Nerea diversis servit sua terra fenestris:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">75</span><br>haec videt Inarimen, illinc Prochyta aspera paret;<br>armiger hac magni patet Hectoris, inde malignum<br>aera respirat pelago circumflua Nesis;<br>inde vagis omen felix Euploea carinis,<br>quaeque ferit curvos exerta Megalia fluctus;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">80</span><br>angitur et domino contra recubante proculque<br>Surrentina tuus spectat praetoria Limon.<br>una tamen cunctis procul eminet una diaetis,<br>quae tibi Parthenopen derecto limite ponti<br>ingerit: hic Grais penitus delecta metallis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">85</span><br>saxa; quot Eoae respergit vena Syenes,<br>Synnade quot maesta Phrygiae fodere secures<br>per Cybeles lugentis agros, ubi marmore picto<br>candida purpureo distinguitur area gyro;<br>hic et Amyclaei caesum de monte Lycurgi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 90</span><br>quod viret et molles imitatur rupibus herbas;<br>hic Nomadum lucent flaventia saxa Thasosque<br>et Chios et gaudens fluctus spectare Carystos:<br>omnia Chalcidicas turres obversa salutant.<br>macte animo quod Graia probas, quod Graia frequentas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">95</span><br>arva, nec invideant quae te genuere Dicarchi<br>moenia: nos docto melius potiemur alumno.<br>&nbsp;&nbsp;&nbsp;&nbsp;Quid nunc ruris opes pontoque novalia dicam<br>iniecta et madidas Baccheo nectare rupes?<br>saepe per autumnum iam pubescente Lyaeo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">100</span><br>conscendit scopulos noctisque occulta sub umbra<br>palmite maturo rorantia lumina tersit<br>Nereis et dulces rapuit de collibus uvas.<br>saepe et vicino sparsa est vindemia fluctu,<br>et Satyri cecidere vadis, nudamque per undas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">105</span><br>Dorida montani cupierunt prendere Panes.<br>&nbsp;&nbsp;&nbsp;&nbsp;Sis felix, tellus, dominis ambobus in annos<br>Mygdonii Pyliique senis nec nobile mutes<br>servitium, nec te cultu Tirynthia vincat<br>aula Dicarcheique sinus, nec saepius isti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">110</span><br>blanda Therapnaei placent vineta Galesi.<br>hic ubi Pierias exercet Pollius artes,<br>seu volvit monitus quos dat Gargettius auctor,<br>seu nostram quatit ille chelyn, seu dissona nectit<br>carmina, sive minax ultorem stringit iambon:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">115</span><br>hinc levis e scopulis meliora ad carmina Siren<br>advolat, hinc motis audit Tritonia cristis.<br>tunc rapidi ponunt flatus, maria ipsa vetantur<br>obstrepere, emergunt pelago doctamque trahuntur<br>ad chelyn et blandi scopulis delphines aderrant.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">120</span><br>&nbsp;&nbsp;&nbsp;&nbsp;Vive, Midae gazis et Lydo ditior auro,<br>Troica et Euphratae supra diademata felix,<br>quem non ambigui fasces, non mobile vulgus,<br>non leges, non castra terent; qui pectore magno<br>spemque metumque domas voto sublimior omni,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 125</span><br>exemptus fatis indignantemque refellens<br>Fortunam; dubio quem non in turbine rerum<br>deprendet suprema dies, sed abire paratum<br>ac plenum vita. nos, vilis turba, caducis<br>deservire bonis semperque optare parati,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">130</span><br>spargimur in casus: celsa tu mentis ab arce<br>despicis errantes humanaque gaudia rides.<br>tempus erat cum te geminae suffragia terrae<br>diriperent, celsusque duas veherere per urbes,<br>inde Dicarcheis multum venerande colonis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">135</span><br>hinc adscite meis, pariterque his largus et illis<br>ac iuvenile calens plectrique errore superbus.<br>at nunc discussa rerum caligine verum<br>aspicis. illo alii rursus iactantur in alto,<br>et tua securos portus placidamque quietem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">140</span><br>intravit non quassa ratis. sic perge, nec umquam<br>emeritam in nostras puppem demitte procellas.<br>tuque, nurus inter longae . . .&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">147</span><br>&nbsp;&nbsp;&nbsp;&nbsp;. . . praecordia curae,<br>non frontem vertere minae, sed candida semper<br>gaudia et in vultu curarum ignara voluptas;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">150</span><br>non tibi sepositas infelix strangulat area<br>divitias avidique animum dispendia torquent<br>fenoris: expositi census et docta fruendi<br>temperies. non ulla deo meliore cohaerent<br>pectora, non alias docuit concordia mentes.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">155</span><br>discite securi, quorum de pectore mixtae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">143</span><br>in longum coiere faces sanctusque pudicae<br>servat amicitiae leges amor. ite per annos<br>saeculaque et priscae titulos praecedite famae.  
</p>

<p>
<b>III. ARBOR ATEDII MELIORIS</B> 
</p>

<p>
&nbsp;&nbsp;&nbsp;&nbsp;&nbsp;Stat, quae perspicuas nitidi Melioris opacet<br>arbor aquas complexa lacus; quae robore ab imo<br>incurvata vadis redit inde cacumine recto<br>ardua, ceu mediis iterum nascatur ab undis<br>atque habitet vitreum tacitis radicibus amnem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>quid Phoebum tam parva rogem? vos dicite causas,<br>Naides, et faciles, satis est, date carmina Fauni.<br>&nbsp;&nbsp;&nbsp;&nbsp;Nympharum tenerae fugiebant Pana catervae;<br>ille quidem it, cunctas tamquam velit, et tamen unam<br>in Pholoen. silvis haec fluminibusque sequentis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>nunc hirtos gressus, nunc improba cornua vitat.<br>iamque et belligerum Iani nemus atraque Caci<br>rura Quirinalesque fuga suspensa per agros<br>Caelica tesca subit; ibi demum victa labore,<br>fessa metu, qua nunc placidi Melioris aperti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>stant sine fraude lares, flavos collegit amictus<br>artius et niveae posuit se margine ripae.<br>insequitur velox pecorum deus et sua credit<br>conubia; ardenti iamiam suspiria librat<br>pectore, iam praedae levis imminet. ecce citatos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>advertit Diana gradus, dum per iuga septem<br>errat Aventinaeque legit vestigia cervae.<br>paenituit vidisse deam, conversaque fidas<br>ad comites: 'numquamne avidis arcebo rapinis<br>hoc petulans foedumque pecus, semperque pudici&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25</span><br>decrescet mihi turba chori?' sic deinde locuta<br>depromit pharetra telum breve, quod neque flexis<br>cornibus aut solito torquet stridore, sed una<br>emisit contenta manu laevamque soporae<br>Naidos aversa fertur tetigisse sagitta.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 30</span><br>illa diem pariter surgens hostemque protervum<br>vidit et in fontem, niveos ne panderet artus,<br>sic tota cum veste ruit, stagnisque sub altis<br>Pana sequi credens ima latus implicat alga.<br>quid faceret subito deceptus praedo? nec altis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">35</span><br>credere corpus aquis hirtae sibi conscius audet<br>pellis, et a tenero nandi rudis. omnia questus<br>immitem Bromium, stagna invida et invida tela,<br>primaevam visu platanum, cui longa propago<br>innumeraeque manus et iturus in aethera vertex,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">40</span><br>deposuit iuxta vivamque adgessit harenam<br>optatisque aspergit aquis et talia mandat:<br>'vive diu nostri pignus memorabile voti,<br>arbor, et haec durae latebrosa cubilia nymphae<br>tu saltem declinis ama, preme frondibus undam.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">45</span><br>illa quidem meruit, sed ne, precor, igne superno<br>aestuet aut dura feriatur grandine; tantum<br>spargere tu laticem et foliis turbare memento.<br>tunc ego teque diu recolam dominamque benignae<br>sedis et inlaesa tutabor utramque senecta,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">50</span><br>ut Iovis, ut Phoebi frondes, ut discolor umbra<br>populus et nostrae stupeant tua germina pinus.'<br>sic ait. illa dei veteres animata calores<br>uberibus stagnis obliquo pendula trunco<br>incubat atque umbris scrutatur amantibus undas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">55</span><br>sperat et amplexus, sed aquarum spiritus arcet<br>nec patitur tactus. tandem eluctata sub auras<br>libratur fundo rursusque enode cacumen<br>ingeniosa levat, veluti descendat in imos<br>stirpe lacus alia. iam nec Phoebeia Nais&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">60</span><br>odit et exclusos invitat gurgite ramos.<br>&nbsp;&nbsp;&nbsp;&nbsp;Haec tibi parva quidem genitali luce paramus<br>dona, sed ingenti forsan victura sub aevo.<br>tu cuius placido posuere in pectore sedem<br>blandus honos hilarisque tamen cum pondere virtus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">65</span><br>cui nec pigra quies nec iniqua potentia nec spes<br>improba, sed medius per honesta et dulcia limes,<br>incorrupte fidem nullosque experte tumultus<br>et secrete, palam quod digeris ordine vitam,<br>idem auri facilis contemptor et optimus idem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">70</span><br>comere divitias opibusque immittere lucem;<br>hac longum florens animi morumque iuventa<br>Iliacos aequare senes, et vincere persta<br>quos pater Elysio, genetrix quos detulit annos:<br>hoc illi duras exoravere sorores,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">75</span><br>hoc, quae te sub teste situm fugitura tacentem<br>ardua magnamimi revirescet gloria Blaesi.  
</p>

<p>
<b>IV. PSITTACVS EIVSDEM</B> 
</p>

<p>
&nbsp;&nbsp;&nbsp;&nbsp;&nbsp;Psittace dux volucrum, domini facunda voluptas,<br>humanae sollers imitator, psittace, linguae,<br>quis tua tam subito praeclusit murmura fato?<br>hesternas, miserande, dapes moriturus inisti<br>nobiscum, et gratae carpentem munera mensae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>errantemque toris mediae plus tempore noctis<br>vidimus. adfatus etiam meditataque verba<br>reddideras. at nunc aeterna silentia Lethes<br>ille canorus habes. cedat Phaethontia vulgi<br>fabula: non soli celebrant sua funera cygni.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>&nbsp;&nbsp;&nbsp;&nbsp;At tibi quanta domus rutila testudine fulgens,<br>conexusque ebori virgarum argenteus ordo,<br>argutumque tuo stridentia limina cornu<br>et querulae iam sponte fores! vacat ille beatus<br>carcer, et augusti nusquam convicia tecti.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>&nbsp;&nbsp;&nbsp;&nbsp;Huc doctae stipentur aves quis nobile fandi<br>ius natura dedit: plangat Phoebeius ales,<br>auditasque memor penitus demittere voces<br>sturnus, et Aonio versae certamine picae,<br>quique refert iungens iterata vocabula perdix,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>et quae Bistonio queritur soror orba cubili:<br>ferte simul gemitus cognataque ducite flammis<br>funera, et hoc cunctae miserandum addiscite carmen:<br>'occidit aeriae celeberrima gloria gentis<br>psittacus, ille plagae viridis regnator Eoae;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25</span><br>quem non gemmata volucris Iunonia cauda<br>vinceret aspectu, gelidi non Phasidis ales,<br>nec quas umenti Numidae rapuere sub austro;<br>ille salutator regum nomenque locutus<br>Caesareum et queruli quondam vice functus amici,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</span><br>nunc conviva levis monstrataque reddere verba<br>tam facilis, quo tu, Melior dilecte, recluso<br>numquam solus eras. at non inglorius umbris<br>mittitur: Assyrio cineres adolentur amomo<br>et tenues Arabum respirant gramine plumae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">35</span><br>Sicaniisque crocis; senio nec fessus inerti<br>scandet odoratos phoenix felicior ignes.'  
</p>

<p>
<b>V. LEO MANSVETVS</B> 
</p>

<p>
&nbsp;&nbsp;&nbsp;&nbsp;&nbsp;Quid tibi monstrata mansuescere profuit ira?<br>quid scelus humanasque animo dediscere caedes<br>imperiumque pati et domino parere minori?<br>quid, quod abire domo rursusque in claustra reverti<br>suetus et a capta iam sponte recedere praeda&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>insertasque manus laxo dimittere morsu?<br>occidis, altarum vastator docte ferarum,<br>non grege Massylo curvaque indagine clausus,<br>non formidato supra venabula saltu<br>incitus aut caeco foveae deceptus hiatu,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>sed victus fugiente fera. stat cardine aperto<br>infelix cavea, et clausas circum undique portas<br>hoc licuisse nefas placidi tumuere leones.<br>tum cunctis cecidere iubae, puduitque relatum<br>aspicere, et totas duxere in lumina frontes.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>at non te primo fusum novus obruit ictu<br>ille pudor: mansere animi, virtusque cadenti<br>a media iam morte redit, nec protinus omnes<br>terga dedere minae. sicut sibi conscius alti<br>vulneris adversum moriens it miles in hostem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>attollitque manum et ferro labente minatur,<br>sic piger ille gradu solitoque exutus honore<br>firmat hians oculos animamque hostemque requirit.<br>magna tamen subiti tecum solacia leti,<br>victe, feres, quod te maesti populusque patresque,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25</span><br>ceu notus caderes tristi gladiator harena,<br>ingemuere mori; magni quod Caesaris ora<br>inter tot Scythicas Libycasque, e litore Rheni<br>et Pharia de gente feras, quas perdere vile est,<br>unius amissi tetigit iactura leonis.  
</p>

<p>
<b>VI. CONSOLATIO AD FLAVIVM VRSVM DE AMISSIONE PVERI DELICATI</B> 
</p>

<p>
&nbsp;&nbsp;&nbsp;&nbsp;&nbsp;Saeve nimis, lacrimis quisquis discrimina ponis<br>lugendique modos. miserum est primaeva parenti<br>pignera surgentesque (nefas!) accendere natos;<br>durum et deserti praerepta coniuge partem<br>conclamare tori, maesta et lamenta sororum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>et fratrum gemitus; alte haec tamen at procul intrat<br>altius in sensus, maioraque vulnera vincit<br>plaga minor. famulum (quia rerum nomina caeca<br>sic miscet Fortuna manu nec pectora novit),<br>sed famulum gemis, Vrse, pium, sed amore fideque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 10</span><br>has meritum lacrimas, cui maior stemmate iuncto<br>libertas ex mente fuit. ne comprime fletus,<br>ne pudeat; rumpat frenos dolor iste diesque,<br>si tam dura placent, hominem gemis (heu mihi! subdo<br>ipse faces), hominem, Vrse, tuum, cui dulce volenti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>servitium, cui triste nihil, qui sponte sibique<br>imperiosus erat. quisnam haec in funera missos<br>castiget luctus? gemit inter bella peremptum<br>Parthus equum, fidosque canes flevere Molossi,<br>et volucres habuere rogum cervusque Maronem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>quid, si nec famulus? vidi ipse habitusque notavi<br>te tantum cupientis erum, sed maior in ore<br>spiritus et tenero manifesti in sanguine mores.<br>optarent multum Graiae cuperentque Latinae<br>sic peperisse nurus. non talem Cressa superbum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25</span><br>callida sollicito revocavit Thesea filo,<br>nec Paris Oebalios talis visurus amores<br>rusticus invitas deiecit in aequora pinus.<br>non fallo aut cantus assueta licentia ducit:<br>vidi et adhuc video, qualem nec bella caventem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</span><br>litore virgineo Thetis occultavit Achillen,<br>nec circum saevi fugientem moenia Phoebi<br>Troilon Haemoniae deprendit lancea dextrae.<br>qualis eras! procul en cunctis puerisque virisque<br>pulchrior et tantum domino minor! illius unus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">35</span><br>ante decor, quantum praecedit clara minores<br>luna faces quantumque alios premit Hesperos ignes.<br>non tibi femineum vultu decus oraque supra<br>mollis honos, qualis dubiae post crimina formae<br>de sexu transire iubent: torva atque virilis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">40</span><br>gratia; nec petulans acies, blandique severo<br>igne oculi, qualis bellis iam casside, visu<br>Parthenopaeus erat; simplexque horrore decoro<br>crinis, et obsessae nondum primoque micantes<br>flore genae: talem Ledaeo gurgite pubem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 45</span><br>educat Eurotas, teneri sic integer aevi<br>Elin adit primosque Iovi puer approbat annos.<br>nam pudor unde notae, mentis tranquillaque morum<br>temperies teneroque animus maturior aevo<br>carmine quo pandisse queam? saepe ille volentem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">50</span><br>castigabat erum studioque altisque iuvabat<br>consiliis; tecum tristisque hilarisque nec umquam<br>ille suus, vultumque tuo sumebat ab ore:<br>dignus et Haemonium Pyladen praecedere fama<br>Cecropiamque fidem. sed laudum terminus esto,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">55</span><br>quem fortuna sinit: non mente fidelior aegra<br>speravit tardi reditus Eumaeus Vlixis.<br>&nbsp;&nbsp;&nbsp;&nbsp;Quis deus aut quisnam tam tristia vulnera casus<br>eligit? unde manus Fatis tam certa nocendi?<br>o quam divitiis censuque exutus opimo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">60</span><br>fortior, Vrse, fores! si vel fumante ruina<br>ructassent dites Vesuvina incendia Locroe,<br>seu Pollentinos mersissent flumina saltus,<br>seu Lucanus Acir seu Thybridis impetus altas<br>in dextrum torsisset aquas, paterere serena&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">65</span><br>fronte deos; sive alma fidem messisque negasset<br>Cretaque Cyreneque et qua tibi cumque beato<br>larga redit Fortuna sinu. sed gnara dolorum<br>Invidia infelix animi vitalia vidit<br>laedendique vias.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">70</span><br>&nbsp;&nbsp;&nbsp;&nbsp;Vitae modo carcer adultae:<br>nectere temptabat iuvenum pulcherrimus ille<br>cum tribus Eleis unam trieterida lustris.<br>attendit torvo tristis Rhamnusia vultu,<br>ac primum implevitque toros oculisque nitorem<br>addidit ac solito sublimius ora levavit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 75</span><br>heu! misero letale favens: seseque videndo<br>torsit et invidia, mortemque amplexa iacenti<br>iniecit nexus carpsitque immitis adunca<br>ora verenda manu. quinta vix Phosphoros ora<br>rorantem sternebat equum: iam litora duri&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">80</span><br>saeva, Philete, senis durumque Acheronta videbas,<br>quo domini clamate sono! non saevius atros<br>nigrasset planctu genetrix sibi saeva lacertos,<br>nec pater; et certe qui vidit funera frater<br>erubuit vinci. sed nec servilis adempto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">85</span><br>ignis: odoriferos exhausit flamma Sabaeos<br>et Cilicum messes Phariaeque exempta volucri<br>cinnama et Assyrio manantes gramine sucos,<br>et domini fletus: hos tantum hausere favillae,<br>hos bibit usque rogus; nec quod tibi Setia canos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">90</span><br>restinxit cineres, gremio nec lubricus ossa<br>quod vallavit onyx, miseris acceptius umbris<br>quam gemitus.<br>&nbsp;&nbsp;&nbsp;&nbsp;Sed et ipse iuvat: quid terga dolori,<br>Vrse, damus? quid damna foves et pectore iniquo<br>vulnus amas? ubi nota reis facundia raptis?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">95</span><br>quid caram crucias tam saevis luctibus umbram?<br>eximius licet ille animi meritusque doleri:<br>solvisti. subit ille pios carpitque quietem<br>Elysiam clarosque illic fortasse parentes<br>invenit; aut illi per amoena silentia Lethes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">100</span><br>forsan Avernales adludunt undique mixtae<br>Naides, obliquoque notat Proserpina vultu.<br>&nbsp;&nbsp;&nbsp;&nbsp;Pone, precor, questus; alium tibi Fata Phileton,<br>forsan et ipse dabit, moresque habitusque decoros<br>monstrabit gaudens similemque docebit amari.  
</p>

<p>
<b>VII. GENETHLIACON LVCANI AD POLLAM</B> 
</p>

<p>
&nbsp;&nbsp;&nbsp;&nbsp;&nbsp;Lucani proprium diem frequentet<br>quisquis collibus Isthmiae Diones<br>docto pectora concitatus oestro<br>pendentis bibit ungulae liquorem.<br>ipsi quos penes est honor canendi,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>vocalis citharae repertor Arcas,<br>et tu Bassaridum rotator Euhan,<br>et Paean et Hyantiae sorores<br>laetae purpureas novate vittas,<br>crinem comite, candidamque vestem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>perfundant hederae recentiores.<br>docti largius evagentur amnes,<br>et plus Aoniae virete silvae,<br>et, si qua patet aut diem recepit,<br>sertis mollibus expleatur umbra.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>centum Thespiacis odora lucis<br>stent altaria victimaeque centum,<br>quas Dirce lavat aut alit Cithaeron.<br>Lucanum canimus, favete linguis;<br>vestra est ista dies, favete, Musae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>dum qui vos geminas tulit per artes,<br>et vinctae pede vocis et solutae,<br>Romani colitur chori sacerdos.<br>&nbsp;&nbsp;&nbsp;&nbsp;Felix heu nimis et beata tellus,<br>quae pronos Hyperionis meatus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25</span><br>summis Oceani vides in undis<br>stridoremque rotae cadentis audis;<br>quae Tritonide fertilis Athenas<br>unctis, Baetica, provocas trapetis:<br>Lucanum potes imputare terris!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 30</span><br>hoc plus quam Senecam dedisse mundo<br>aut dulcem generasse Gallionem.<br>attollat refluos in astra fontes<br>Graio nobilior Melete Baetis;<br>Baetim, Mantua, provocare noli.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">35</span><br>&nbsp;&nbsp;&nbsp;&nbsp;Natum protinus atque humum per ipsam<br>primo murmure dulce vagientem<br>blando Calliope sinu recepit.<br>tum primum posito remissa luctu<br>longos Orpheos exuit dolores&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">40</span><br>et dixit: 'puer o dicate Musis,<br>longaevos cito transiture vates,<br>non tu flumina nec greges ferarum<br>nec plectro Geticas movebis ornos,<br>sed septem iuga Mariumque Thybrim&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">45</span><br>et doctos equites et eloquente<br>cantu purpureum trahes senatum.<br>nocturnas alii Phrygum ruinas<br>et tardi reducis vias Vlixis<br>et puppem temerariam Minervae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">50</span><br>trita vatibus orbita sequantur:<br>tu carus Latio memorque gentis<br>carmen fortior exeris togatum.<br>ac primum teneris adhuc in annis<br>ludes Hectora Thessalosque currus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">55</span><br>et supplex Priami potentis aurum,<br>et sedes reserabis inferorum;<br>ingratus Nero dulcibus theatris<br>et noster tibi proferetur Orpheus.<br>dices culminibus Remi vagantis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">60</span><br>infandos domini nocentis ignes.<br>hinc castae titulum decusque Pollae<br>iucunda dabis adlocutione.<br>mox coepta generosior iuventa<br>albos ossibus Italis Philippos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">65</span><br>et Pharsalica bella detonabis,<br>quo fulmen ducis inter arma divi,<br>libertate gravem pia Catonem<br>et gratum popularitate Magnum.<br>tu Pelusiaci scelus Canopi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">70</span><br>deflebis pius et Pharo cruenta<br>Pompeio dabis altius sepulcrum.<br>haec primo iuvenis canes sub aevo,<br>ante annos Culicis Maroniani.<br>cedet Musa rudis ferocis Enni&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">75</span><br>et docti furor arduus Lucreti,<br>et qui per freta duxit Argonautas,<br>et qui corpora prima transfigurat.<br>quid? maius loquar: ipsa te Latinis<br>Aeneis venerabitur canentem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">80</span><br>&nbsp;&nbsp;&nbsp;&nbsp;Nec solum dabo carminum nitorem,<br>sed taedis genialibus dicabo<br>doctam atque ingenio tuo decoram<br>qualem blanda Venus daretque Iuno<br>forma, simplicitate, comitate,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">85</span><br>censu, sanguine, gratia, decore,<br>et vestros hymenaeon ante postes<br>festis cantibus ipsa personabo.<br>&nbsp;&nbsp;&nbsp;&nbsp;O saevae nimium gravesque Parcae!<br>o numquam data longa fata summis!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">90</span><br>cur plus, ardua, casibus patetis?<br>cur saeva vice magna non senescunt?<br>sic gnatum Nasamonii Tonantis<br>post ortus obitusque fulminatos<br>angusto Babylon premit sepulcro;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 95</span><br>sic fixum Paridis manu trementis<br>Peliden Thetis horruit cadentem;<br>sic ripis ego murmurantis Hebri<br>non mutum caput Orpheos sequebar.<br>sic et tu (rabidi nefas tyranni!)&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">100</span><br>iussus praecipitem subire Lethen,<br>dum pugnas canis arduaque voce<br>das solacia grandibus sepulcris,<br>(o dirum scelus! o scelus!) tacebis.'<br>&nbsp;&nbsp;&nbsp;&nbsp;Sic fata est leviterque decidentes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">105</span><br>abrasit lacrimas nitente plectro.<br>&nbsp;&nbsp;&nbsp;&nbsp;At tu, seu rapidum poli per axem<br>famae curribus arduis levatus<br>qua surgunt animae potentiores,<br>terras despicis et sepulcra rides;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">110</span><br>seu pacis merito nemus reclusi<br>felix Elysii tenes in oris,<br>quo Pharsalica turba congregatur,<br>et te nobile carmen insonantem<br>Pompei comitantur et Catones;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">115</span><br>(tu magna sacer et superbus umbra<br>nescis Tartaron et procul nocentum<br>audis verbera pallidumque visa<br>matris lampade respicis Neronem),<br>adsis lucidus, et vocante Polla&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">120</span><br>unum, quaeso, diem deos silentum<br>exores: solet hoc patere limen<br>ad nuptas redeuntibus maritis.<br>haec te non thiasis procax dolosis<br>falsi numinis induit figura,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">125</span><br>ipsum sed colit et frequentat ipsum<br>imis altius insitum medullis;<br>at solacia vana subministrat<br>vultus, qui simili notatus auro<br>stratis praenitet incubatque somno&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">130</span><br>securae. procul hinc abite, Mortes:<br>haec vitae genialis est origo.<br>cedat luctus atrox genisque manent<br>iam dulces lacrimae, dolorque festus,<br>quicquid fleverat ante, nunc adoret.
</p>
<div class="footer">
	<p>
		<a href="/statius.html">Statius</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY>
</HTML>