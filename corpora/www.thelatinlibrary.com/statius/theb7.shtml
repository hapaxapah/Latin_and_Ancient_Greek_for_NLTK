<html>
	<head>
		<title>
			Statius: Thebaid VII
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>PVBLIVS PAPINIVS STATIVS<br>
THEBAID VII
</p>

<p class=border></P>

<p>
Atque ea cunctantes Tyrii primordia belli<br>
Iuppiter haud aequo respexit corde Pelasgos,<br>
concussitque caput motu quo celsa laborant<br>
sidera proclamatque adici ceruicibus Atlans.<br>
tunc ita uelocem Tegees adfatus alumnum:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
'i, medium rapido Borean inlabere saltu<br>
Bistonias, puer, usque domos axemque niuosi<br>
sideris, Oceano uetitum qua Parrhasis ignem<br>
nubibus hibernis et nostro pascitur imbri.<br>
atque ibi seu posita respirat cuspide Mauors,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
quamquam inuisa quies, seu, quod reor, arma tubasque<br>
insatiatus habet caraeque in sanguine gentis<br>
luxuriat: propere monitus iramque parentis<br>
ede, nihil parcens. nempe olim accendere iussus<br>
Inachias acies atque omne quod Isthmius umbo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>
distinet et raucae circumtonat ira Maleae:<br>
illi, uix muros limenque egressa iuuentus,<br>
sacra colunt; credas bello rediisse, tot instant<br>
plausibus, offensique sedent ad iusta sepulcri.<br>
hicne tuus, Gradiue, furor? sonat orbe recusso&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>
discus et Oebalii coeunt in proelia caestus.<br>
at si ipsi rabies ferrique insana uoluptas<br>
qua tumet, inmeritas cineri dabit impius urbes<br>
ferrum ignemque ferens, implorantesque Tonantem<br>
sternet humi populos miserumque exhauriet orbem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25</span><br>
nunc lenis belli nostraque remittitur ira.<br>
quodni praecipitat pugnas dictoque iubentis<br>
ocius impingit Tyriis Danaa agmina muris<br>
(nil equidem crudele minor), sit mite bonumque<br>
numen et effreni laxentur in otia mores,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</span><br>
reddat equos ensemque mihi, nec sanguinis ultra<br>
ius erit: aspiciam terras pacemque iubebo<br>
omnibus; Ogygio sat erit Tritonia bello.'<br>
&nbsp;&nbsp;&nbsp;&nbsp;dixerat, et Thracum Cyllenius arua subibat;<br>
atque illum Arctoae labentem cardine portae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">35</span><br>
tempestas aeterna plagae praetentaque caelo<br>
agmina nimborum primique Aquilonis hiatus<br>
in diuersa ferunt: crepat aurea grandine multa<br>
palla, nec Arcadii bene protegit umbra galeri.<br>
hic steriles delubra notat Mauortia siluas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">40</span><br>
(horrescitque tuens), ubi mille furoribus illi<br>
cingitur auerso domus inmansueta sub Haemo.<br>
ferrea compago laterum, ferro arta teruntur<br>
limina, ferratis incumbunt tecta columnis.<br>
laeditur aduersum Phoebi iubar, ipsaque sedem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">45</span><br>
lux timet, et durus contristat sidera fulgor.<br>
digna loco statio: primis salit Impetus amens<br>
e foribus caecumque Nefas Iraeque rubentes<br>
exanguesque Metus, occultisque ensibus astant<br>
Insidiae geminumque tenens Discordia ferrum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">50</span><br>
innumeris strepit aula Minis, tristissima Virtus<br>
stat medio, laetusque Furor uultuque cruento<br>
Mors armata sedet; bellorum solus in aris<br>
sanguis et incensis qui raptus ab urbibus ignis.<br>
terrarum exuuiae circum et fastigia templi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">55</span><br>
captae insignibant gentes: caelataque ferro<br>
fragmina portarum bellatricesque carinae<br>
et uacui currus protritaque curribus ora,<br>
paene etiam gemitus: adeo uis omnis et omne<br>
uulnus. ubique ipsum, sed non usquam ore remisso&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">60</span><br>
cernere erat: talem diuina Mulciber arte<br>
ediderat; nondum radiis monstratus adulter<br>
foeda catenato luerat conubia lecto.<br>
&nbsp;&nbsp;&nbsp;&nbsp;quaerere templorum regem uix coeperat ales<br>
Maenalius, tremit ecce solum et mugire refractis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">65</span><br>
corniger Hebrus aquis; tunc quod pecus utile bello<br>
uallem infestabat, trepidas spumare per herbas,<br>
signa aduentantis, clausaeque adamante perenni<br>
dissiluere fores. Hyrcano in sanguine pulcher<br>
ipse subit curru, diraque aspergine latos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">70</span><br>
mutat agros, spolia a tergo flentesque cateruae.<br>
dant siluae nixque alta locum; regit atra iugales<br>
sanguinea Bellona manu longaque fatigat<br>
cuspide. deriguit uisu Cyllenia proles<br>
summisitque genas: ipsi reuerentia patri,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">75</span><br>
si prope sit, dematque minas nec talia mandet.<br>
'quod Iouis imperium, magno quid ab aethere portas?'<br>
occupat Armipotens, 'neque enim hunc, germane, sub axem<br>
sponte uenis hiemesque meas, cui roscida iuxta<br>
Maenala et aestiui clementior aura Lycaei.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">80</span><br>
ille refert consulta patris. nec longa moratus,<br>
sicut anhelabant, iuncto sudore uolantes<br>
Mars impellit equos, resides in proelia Graios<br>
ipse etiam indignans. uidit pater altus et irae<br>
iam leuior tardo flectebat pondere uultum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">85</span><br>
ut si quando ruit debellatasque relinquit<br>
Eurus aquas, pax ipsa tumet pontumque iacentem<br>
exanimis iam uoluit hiems: nondum arma carinis<br>
omnia, nec toto respirant pectore nautae.<br>
&nbsp;&nbsp;&nbsp;&nbsp;finierat pugnas honor exequialis inermes;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">90</span><br>
necdum aberant coetus, cunctisque silentibus heros<br>
uina solo fundens cinerem placabat Adrastus<br>
Archemori: 'da, parue, tuum trieteride multa<br>
instaurare diem, nec saucius Arcadas aras<br>
malit adire Pelops Eleaque pulset eburna&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">95</span><br>
templa manu, nec Castaliis altaribus anguis,<br>
nec sua pinigero magis adnatet umbra Lechaeo.<br>
nos te lugenti, puer, infitiamur Auerno,<br>
maestaque perpetuis sollemnia iungimus astris,<br>
nunc festina cohors. at si Boeotia ferro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">100</span><br>
uertere tecta dabis, magnis tunc dignior aris,<br>
tunc deus, Inachias nec tantum culta per urbes<br>
numina, captiuis etiam iurabere Thebis.'<br>
dux ea pro cunctis, eadem sibi quisque uouebat.<br>
&nbsp;&nbsp;&nbsp;&nbsp;iam pronis Gradiuus equis Ephyraea premebat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">105</span><br>
litora, qua summas caput Acrocorinthos in auras<br>
tollit et alterna geminum mare protegit umbra.<br>
inde unum dira comitum de plebe Pauorem<br>
quadripedes anteire iubet: non alter anhelos<br>
insinuare metus animoque auertere uires&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">110</span><br>
aptior; innumerae monstro uocesque manusque<br>
et facies quamcumque uelit; bonus omnia credi<br>
auctor et horrificis lymphare incursibus urbes.<br>
si geminos soles ruituraque suadeat astra,<br>
aut nutare solum aut ueteres descendere siluas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">115</span><br>
a! miseri uidisse putant. tunc acre nouabat<br>
ingenium: falso Nemeaeum puluere campum<br>
erigit; attoniti tenebrosam a uertice nubem<br>
respexere duces; falso clamore tumultum<br>
auget, et arma uirum pulsusque imitatur equorum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">120</span><br>
terribilemque uagas ululatum spargit in auras.<br>
exiluere animi, dubiumque in murmure uulgus<br>
pendet: 'ubi iste fragor? ni fallimur aure. sed unde<br>
puluereo stant astra globo? num Ismenius ultro<br>
miles? ita est: ueniunt. tanta autem audacia Thebis?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">125</span><br>
an dubitent, age, dum inferias et busta colamus?'<br>
haec Pauor attonitis; uariosque per agmina uultus<br>
induitur: nunc Pisaeis e milibus unus,<br>
nunc Pylius, nunc ore Lacon, hostesque propinquos<br>
adiurat turmasque metu consternat inani.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">130</span><br>
nil falsum trepidis. ut uero amentibus ipse<br>
incidit et sacrae circum fastigia uallis<br>
turbine praeuectus rapido ter sustulit hastam,<br>
ter concussit equos, clipeum ter pectore plausit:<br>
arma, arma insani sua quisque ignotaque nullo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">135</span><br>
more rapit, mutant galeas alienaque cogunt<br>
ad iuga cornipedes; ferus omni in pectore saeuit<br>
mortis amor caedisque, nihil flagrantibus obstat:<br>
praecipitant redimuntque moras. sic litora uento<br>
incipiente fremunt, fugitur cum portus; ubique&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">140</span><br>
uela fluunt, laxi iactantur ubique rudentes;<br>
iamque natant remi, natat omnis in aequore summo<br>
ancora, iam dulcis medii de gurgite ponti<br>
respicitur tellus comitesque a puppe relicti.<br>
&nbsp;&nbsp;&nbsp;&nbsp;uiderat Inachias rapidum glomerare cohortes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">145</span><br>
Bacchus iter; gemuit Tyriam conuersus ad urbem,<br>
altricemque domum et patrios reminiscitur ignes,<br>
purpureum tristi turbatus pectore uultum:<br>
non crines, non serta loco, dextramque reliquit<br>
thyrsus, et intactae ceciderunt cornibus uuae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">150</span><br>
ergo ut erat lacrimis lapsoque inhonorus amictu<br>
ante Iouem (et tunc forte polum secretus habebat)<br>
constitit, haud umquam facie conspectus in illa<br>
(nec causae latuere patrem), supplexque profatur:<br>
'excindisne tuas, diuum sator optime, Thebas?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">155</span><br>
saeua adeo coniunx? nec te telluris amatae<br>
deceptique laris miseret cinerumque meorum?<br>
esto, olim inuitum iaculatus nubibus ignem,<br>
credimus: en iterum atra refers incendia terris,<br>
nec Styge iurata, nec paelicis arte rogatus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">160</span><br>
quis modus? an nobis pater iratusque bonusque<br>
fulmen habes? sed non Danaeia limina talis<br>
Parrhasiumque nemus Ledaeasque ibis Amyclas.<br>
scilicet e cunctis ego neglectissima natis<br>
progenies? ego nempe tamen qui dulce ferenti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">165</span><br>
pondus eram, cui tu dignatus limina uitae<br>
praereptumque uterum et maternos reddere menses.<br>
adde quod imbellis rarisque exercita castris<br>
turba meas acies, mea tantum proelia norunt,<br>
nectere fronde comas et ad inspirata rotari&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">170</span><br>
buxa: timent thyrsos nuptarum et proelia matrum.<br>
unde tubas Martemque pati, qui feruidus ecce<br>
quanta parat? quid si ille tuos Curetas in arma<br>
ducat et innocuis iubeat decernere peltis?<br>
quin etiam inuisos (sic hostis defuit?) Argos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">175</span><br>
eligis! o ipsis, genitor, grauiora periclis<br>
iussa: nouercales ruimus ditare Mycenas!<br>
cedo equidem. quo sacra tamen ritusque peremptae<br>
gentis, et in tumulos si quid male feta reliquit<br>
mater, abire iubes? Thracen siluasque Lycurgi?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">180</span><br>
anne triumphatos fugiam captiuus ad Indos?<br>
da sedem profugo. potuit Latonia frater<br>
saxa (nec inuideo) defigere Delon et imis<br>
commendare fretis; cara summouit ab arce<br>
hostiles Tritonis aquas; uidi ipse potentem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">185</span><br>
gentibus Eois Epaphum dare iura, nec ullas<br>
Cyllene secreta tubas Minoaue curat<br>
Ida: quid heu tantum nostris offenderis aris?<br>
hic tibi (quando minor iam nostra potentia) noctes<br>
Herculeae placitusque uagae Nycteidos ardor,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">190</span><br>
hic Tyrium genus et nostro felicior igne<br>
taurus: Agenoreos saltem tutare nepotes.'<br>
&nbsp;&nbsp;&nbsp;&nbsp;inuidiam risit pater, et iam poplite flexum<br>
sternentemque manus tranquillus ad oscula tollit<br>
inque uicem placida orsa refert: 'non coniugis ista&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">195</span><br>
consiliis, ut rere, puer, nec saeua roganti<br>
sic expostus ego: inmoto deducimur orbe<br>
fatorum; ueteres seraeque in proelia causae.<br>
nam cui tanta quies irarum aut sanguinis usus<br>
parcior humani? uidet axis et ista per aeuum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">200</span><br>
mecum aeterna domus quotiens iam torta reponam<br>
fulmina, quam rarus terris hic imperet ignis.<br>
quin etiam inuitus magna ulciscendaque passis<br>
aut Lapithas Marti aut ueterem Calydona Dianae<br>
expugnare dedi: nimia est iactura pigetque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">205</span><br>
tot mutare animas, tot reddere corpora uitae.<br>
Labdacios uero Pelopisque a stirpe nepotes<br>
tardum abolere mihi; scis ipse (ut crimina mittam<br>
Dorica) quam promptae superos incessere Thebae;<br>
te quoque++sed, quoniam uetus excidit ira, silebo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">210</span><br>
non tamen aut patrio respersus sanguine Pentheus,<br>
aut matrem scelerasse toris aut crimine fratres<br>
progenuisse reus, lacero tua lustra repleuit<br>
funere: ubi hi fletus, ubi tunc ars tanta precandi?<br>
ast ego non proprio diros impendo dolori&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">215</span><br>
Oedipodionidas: rogat hoc tellusque polusque<br>
et pietas et laesa fides naturaque et ipsi<br>
Eumenidum mores. sed tu super urbe moueri<br>
parce tua: non hoc statui sub tempore rebus<br>
occasum Aoniis, ueniet suspectior aetas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">220</span><br>
ultoresque alii: nunc regia Iuno queretur.'<br>
his ille auditis mentemque habitumque recepit;<br>
ut, cum sole malo tristique rosaria pallent<br>
usta Noto, si clara dies Zephyrique refecit<br>
aura polum, redit omnis honos, emissaque lucent&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">225</span><br>
germina, et informes ornat sua gloria uirgas.<br>
&nbsp;&nbsp;&nbsp;&nbsp;nuntius attonitas iamdudum Eteoclis ad aures<br>
explorata ferens longo docet agmine Graios<br>
ire duces, nec iam Aoniis procul afore campis;<br>
quacumque ingressi tremere ac miserescere cunctos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">230</span><br>
Thebarum; qui stirpe refert, qui nomine et armis.<br>
ille metum condens audire exposcit et odit<br>
narrantem: hinc socios dictis stimulare suasque<br>
metiri decernit opes. exciuerat omnem<br>
Aoniam Euboeamque et Phocidos arua propinquae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">235</span><br>
Mars, ita dulce Ioui. longe fugit ordine uelox<br>
tessera: propellunt acies, seseque sub armis<br>
ostentant; subeunt campo qui proximus urbi<br>
damnatus bellis patet expectatque furores.<br>
nondum hostes contra, trepido tamen agmine matres&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">240</span><br>
conscendunt muros, inde arma nitentia natis<br>
et formidandos monstrant sub casside patres.<br>
&nbsp;&nbsp;&nbsp;&nbsp;turre procul sola nondum concessa uideri<br>
Antigone populis teneras defenditur atra<br>
ueste genas; iuxtaque comes quo Laius ibat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">245</span><br>
armigero; tunc uirgo senem regina ueretur.<br>
quae sic orsa prior: 'spesne obstatura Pelasgis<br>
haec uexilla, pater? Pelopis descendere totas<br>
audimus gentes: dic, o precor, extera regum<br>
agmina; nam uideo quae noster signa Menoeceus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">250</span><br>
quae noster regat arma Creon, quam celsus aena<br>
Sphinge per ingentes Homoloidas exeat Haemon.'<br>
sic rudis Antigone, senior cui talia Phorbas:<br>
'mille sagittiferos gelidae de colle Tanagrae<br>
promouet ecce Dryas; hic, cui niuea arma tridentem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">255</span><br>
atque auro rude fulmen habent, Orionis alti<br>
non falsus uirtute nepos: procul, oro, paternum<br>
omen et innuptae uetus excidat ira Dianae.<br>
iungunt se castris regisque in nomen adoptant<br>
Ocalee Medeonque et confertissima lucis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">260</span><br>
Nisa Dionaeisque auibus circumsona Thisbe.<br>
proximus Eurymedon, qui pastoralia Fauni<br>
arma patris pinuque iubas imitatur equinas,<br>
terribilis siluis: reor et Mauorte cruento<br>
talis erit. dites pecorum comitantur Erythrae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 265</span><br>
qui Scolon densamque iugis Eteonon iniquis,<br>
qui breue litus Hyles Atalantaeamque superbi<br>
Schoenon habent notique colunt uestigia campi;<br>
fraxineas Macetum uibrant de more sarisas<br>
saeuaque difficiles excludere uulnera peltas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">270</span><br>
ecce autem clamore ruunt Neptunia proles<br>
Onchesti, quos pinigeris Mycalesos in agris<br>
Palladiusque Melas Hecataeaque gurgite nutrit<br>
Gargaphie, quorumque nouis Haliartos aristis<br>
inuidet et nimia sata laeta superuenit herba.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">275</span><br>
tela rudes trunci, galeae uacua ora leonum,<br>
arborei dant scuta sinus. hos regis egenos<br>
Amphion en noster agit (cognoscere pronum,<br>
uirgo), lyra galeam tauroque insignis auito.<br>
macte animo iuuenis! medios parat ire per enses&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">280</span><br>
nudaque pro caris opponere pectora muris.<br>
uos etiam nostris, Heliconia turba, uenitis<br>
addere rebus opem; tuque, o Permesse, canoris<br>
et felix Olmie uadis, armastis alumnos<br>
bellorum resides. patriis concentibus audis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">285</span><br>
exultare gregem, quales, cum pallida cedit<br>
bruma, renidentem deducunt Strymona cycni.<br>
ite alacres, numquam uestri morientur honores,<br>
bellaque perpetuo memorabunt carmine Musae.'<br>
&nbsp;&nbsp;&nbsp;&nbsp;dixerat, et paulum uirgo interfata loquenti:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">290</span><br>
'illi autem, quanam iunguntur origine fratres?<br>
sic certe paria arma uiris, sic exit in auras<br>
cassidis aequus apex; utinam haec concordia nostris!'<br>
cui senior ridens: 'non prima errore uidendi<br>
falleris, Antigone: multi hos (nam decipit aetas)&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 295</span><br>
dixerunt fratres. pater est natusque, sed aeui<br>
confudere modos: puerum Lapithaona nymphe<br>
Dercetis expertem thalami crudumque maritis<br>
ignibus ante diem cupido uiolauit amore<br>
improba conubii; nec longum, et pulcher Alatreus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">300</span><br>
editus, ac primae genitorem in flore iuuentae<br>
consequitur traxitque notas et miscuit annos.<br>
et nunc sic fratres mentito nomine gaudent,<br>
plus pater: hunc olim iuuat et uentura senectus.<br>
tercentum genitor totidemque in proelia natus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">305</span><br>
exercent equites: hi deseruisse feruntur<br>
exilem Glisanta Coroniamque feracem,<br>
messe Coroniam, Baccho Glisanta colentes.<br>
sed potius celsos umbrantem hunc aspice late<br>
Hypsea quadriiugos; clipei septemplice tauro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">310</span><br>
laeua, ter insuto seruantur pectora ferro,<br>
pectora: nam tergo numquam metus. hasta uetustum<br>
siluarum decus, emissae cui peruia semper<br>
armaque corporaque et numquam manus inrita uoti.<br>
Asopos genuisse datur, dignusque uideri&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">315</span><br>
tunc pater, abreptis cum torrentissimus exit<br>
pontibus, aut natae tumidus cum uirginis ultor<br>
flumina concussit generum indignata Tonantem.<br>
namque ferunt raptam patriis Aeginan ab undis<br>
amplexu latuisse Iouis: furit amnis et astris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">320</span><br>
infensus bellare parat (nondum ista licebant<br>
nec superis); stetit audaces effusus in iras,<br>
conseruitque manum, nec quem imploraret habebat,<br>
donec uix tonitru summotus et igne trisulco<br>
cessit. adhuc ripis animosus gurges anhelis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">325</span><br>
fulmineum cinerem magnaeque insignia poenae<br>
gaudet et Aetnaeos in caelum efflare uapores.<br>
talem Cadmeo mirabimur Hypsea campo,<br>
si modo placauit felix Aegina Tonantem.<br>
ducit Itonaeos et Alalcomenaea Mineruae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">330</span><br>
agmina, quos Midea et quos uuida suggerit Arne,<br>
Aulida qui Graeanque serunt uiridesque Plataeas,<br>
et sulco Peteona domant, refluumque meatu<br>
Euripum, qua noster, habent teque, ultima tractu<br>
Anthedon, ubi gramineo de litore Glaucus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">335</span><br>
poscentes inrupit aquas, iam crine genisque<br>
caerulus, et mixtos expauit ab inguine pisces.<br>
glandibus et torta Zephyros incidere funda<br>
cura: Cydoneas anteibunt gaesa sagittas.<br>
tu quoque praeclarum forma, Cephise, dedisses&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">340</span><br>
Narcissum, sed Thespiacis iam pallet in agris<br>
trux puer; orbata florem, pater, adluis unda.<br>
quis tibi Phoebeas acies ueteremque reuoluat<br>
Phocida? qui Panopen, qui Daulida, qui Cyparisson,<br>
et ualles, Lebadia, tuas et Hyampolin acri&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">345</span><br>
subnixam scopulo, uel qui Parnason utrumque<br>
aut Cirrham tauris Anemorianque supinant<br>
Coryciumque nemus propellentemque Lilaean<br>
Cephisi glaciale caput, quo suetus anhelam<br>
ferre sitim Python amnemque auertere ponto:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">350</span><br>
omnibus inmixtas cono super aspice laurus<br>
armaque uel Tityon uel Delon habentia, uel quas<br>
hic deus innumera laxauit caede pharetras.<br>
Iphitus asper agit, genitor cui nuper ademptus<br>
Naubolus Hippasides, tuus, o mitissime Lai,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">355</span><br>
hospes; adhuc currus securaque lora tenebam,<br>
cum tua subter equos iacuit conuulsa cruentis<br>
ictibus (o utinam nostro cum sanguine!) ceruix.'<br>
&nbsp;&nbsp;&nbsp;&nbsp;dicenti maduere genae, uultumque per omnem<br>
pallor iit, uocisque repens singultus apertum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">360</span><br>
intercepit iter; refouet frigentis amicum<br>
pectus alumna senis; redit atque exile profatur:<br>
'o mihi sollicitum decus ac suprema uoluptas,<br>
Antigone! seras tibi demoror improbus umbras,<br>
fors eadem scelera et caedes uisurus auitas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">365</span><br>
donec te thalamis habilem integramque resignem:<br>
hoc satis, et fessum uita dimittite, Parcae.<br>
sed dum labor iners, quanti (nunc ecce reuiso)<br>
transabiere duces: Clonin atque in terga comantes<br>
non ego Abantiadas, non te, saxosa Caryste,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">370</span><br>
non humiles Aegas altumque Capherea dixi.<br>
et iam acies obtunsa negat, cunctique resistunt,<br>
et tuus armatis iubet ecce silentia frater.'<br>
&nbsp;&nbsp;&nbsp;&nbsp;uix ea turre senex, cum rector ab aggere coepit:<br>
'magnanimi reges, quibus haud parere recusem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">375</span><br>
ductor et ipse, meas miles defendere Thebas,<br>
non ego uos stimulare parem (nam liber in arma<br>
impetus, et meritas ultro iurastis in iras),<br>
nec laudare satis dignasque rependere grates<br>
sufficiam (referent superi uestraeque subacto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">380</span><br>
hoste manus): urbem socia de gente subistis<br>
tutari, quam non aliis populator ab oris<br>
belliger externaue satus tellure, sed hostis<br>
indigena adsultat, cui castra aduersa regenti<br>
hic pater, hic genetrix, hic iunctae stirpe sorores,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">385</span><br>
hic erat et frater. cerne en ubicumque nefandus<br>
excidium moliris auis: uenere uolentes<br>
Aoniae populi, nec sum tibi, saeue, relictus.<br>
quid uelit ista cohors et te sentire decebat:<br>
reddere regna uetant.' sic fatus et omnia rite&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">390</span><br>
disponit, qui bella gerant, qui moenia seruent,<br>
quas in fronte manus, medio quas robore sistat.<br>
perspicuas sic luce fores et uirgea pastor<br>
claustra leuat, dum terra recens; iubet ordine primo<br>
ire duces, media stipantur plebe maritae;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">395</span><br>
ipse leuat grauidas et humum tactura parentum<br>
ubera, succiduasque apportat matribus agnas.<br>
&nbsp;&nbsp;&nbsp;&nbsp;interea Danai noctemque diemque sub armis,<br>
noctem iterum rursusque diem (sic ira ferebat)<br>
ingeminant: contempta quies, uix aut sopor illis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">400</span><br>
aut epulae fecere moram; properatur in hostem<br>
more fugae. nec monstra tenent, quae plurima nectit<br>
prodigiale canens certi fors praeuia fati.<br>
quippe serunt diros monitus uolucresque feraeque<br>
sideraque auersique suis decursibus amnes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">405</span><br>
infestumque tonat pater et mala fulgura lucent;<br>
terrificaeque adytis uoces clausaeque deorum<br>
sponte fores; nunc sanguineus, nunc saxeus imber,<br>
et subiti manes flentumque occursus auorum.<br>
tunc et Apollineae tacuere oracula Cirrhae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 410</span><br>
et non adsuetis pernox ululauit Eleusin<br>
mensibus, et templis Sparte praesaga reclusis<br>
uidit Amyclaeos (facinus!) concurrere fratres.<br>
Arcades insanas latrare Lycaonis umbras<br>
nocte ferunt tacita, saeuo decurrere campo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">415</span><br>
Oenomaum sua Pisa refert; Acheloon utroque<br>
deformem cornu uagus infamabat Acarnan.<br>
Perseos effigiem maestam exorantque Mycenae<br>
confusum Iunonis ebur; mugire potentem<br>
Inachon agricolae, gemini maris incola narrat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">420</span><br>
Thebanum toto planxisse Palaemona ponto.<br>
haec audit Pelopea phalanx, sed bellicus ardor<br>
consiliis obstat diuum prohibetque timeri.<br>
&nbsp;&nbsp;&nbsp;&nbsp;iam ripas, Asope, tuas Boeotaque uentum<br>
flumina. non ausae transmittere protinus alae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">425</span><br>
hostilem fluuium; forte et trepidantibus ingens<br>
descendebat agris, animos siue imbrifer arcus,<br>
seu montana dedit nubes, seu fluminis illa<br>
mens fuit obiectusque uado pater arma uetabat.<br>
tunc ferus Hippomedon magno cum fragmine ripae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">430</span><br>
cunctantem deiecit equum, ducibusque relictis<br>
gurgite de medio frenis suspensus et armis,<br>
'ite uiri,' clamat, 'sic uos in moenia primus<br>
ducere, sic clausas uoueo perfringere Thebas.'<br>
praecipitant cuncti fluuio puduitque secutos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">435</span><br>
ac uelut ignotum si quando armenta per amnem<br>
pastor agit, stat triste pecus, procul altera tellus<br>
omnibus et late medius timor: ast ubi ductor<br>
taurus init fecitque uadum, tunc mollior unda,<br>
tunc faciles saltus, uisaeque accedere ripae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">440</span><br>
&nbsp;&nbsp;&nbsp;&nbsp;haud procul inde iugum tutisque accommoda castris<br>
arua notant, unde urbem etiam turresque uidere<br>
Sidonias; placuit sedes fidique receptus<br>
colle per excelsum patulo quem subter aperto<br>
arua sinu, nullique aliis a montibus instant&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">445</span><br>
despectus; nec longa labor munimina durus<br>
addidit: ipsa loco mirum natura fauebat.<br>
in uallum elatae rupes deuexaque fossis<br>
aequa et fortuito ductae quater aggere pinnae;<br>
cetera dant ipsi, donec sol montibus omnis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">450</span><br>
erepsit rebusque dedit sopor otia fessis.<br>
&nbsp;&nbsp;&nbsp;&nbsp;quis queat attonitas dictis ostendere Thebas?<br>
urbem in conspectu belli suprema parantis<br>
territat insomnem nox atra diemque minatur.<br>
discurrunt muris; nil saeptum horrore sub illo,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">455</span><br>
nil fidum satis, inualidaeque Amphionis arces.<br>
rumor ubique alius plures adnuntiat hostes,<br>
maioresque timor; spectant tentoria contra<br>
Inachia externosque suis in montibus ignes.<br>
hi precibus questuque deos, hi Martia tela&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">460</span><br>
belligerosque hortantur equos, hi pignora fletu<br>
cara premunt miserique rogos et crastina mandant<br>
funera. si tenuis demisit lumina somnus,<br>
bella gerunt; modo lucra morae, modo taedia uitae<br>
attonitis; lucemque timent lucemque precantur.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">465</span><br>
it geminum excutiens anguem et bacchatur utrisque<br>
Tisiphone castris; fratrem huic, fratrem ingerit illi,<br>
aut utrique patrem: procul ille penatibus imis<br>
excitus implorat Furias oculosque reposcit.<br>
&nbsp;&nbsp;&nbsp;&nbsp;iam gelidam Phoeben et caligantia primus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">470</span><br>
hauserat astra dies, cum iam tumet igne futuro<br>
Oceanus lateque nouo Titane reclusum<br>
aequor anhelantum radiis subsidit equorum:<br>
ecce truces oculos sordentibus obsita canis<br>
exangues Iocasta genas et bracchia planctu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">475</span><br>
nigra ferens ramumque oleae cum uelleris atri<br>
nexibus, Eumenidum uelut antiquissima, portis<br>
egreditur magna cum maiestate malorum.<br>
hinc atque hinc natae, melior iam sexus, aniles<br>
praecipitantem artus et plus quam possit euntem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">480</span><br>
sustentant. uenit ante hostes, et pectore nudo<br>
claustra aduersa ferit tremulisque ululatibus orat<br>
admitti: 'reserate uiam! rogat impia belli<br>
mater; in his aliquod ius execrabile castris<br>
huic utero est.' trepidi uisam expauere manipli&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">485</span><br>
auditamque magis; remeat iam missus Adrasto<br>
nuntius: excipiunt iussi mediosque per enses<br>
dant iter. illa duces ut primum aspexit Achiuos<br>
clamorem horrendum luctu furiata resoluit:<br>
'Argolici proceres, ecquis monstrauerit hostem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">490</span><br>
quem peperi? quanam inueniam, mihi dicite, natum<br>
sub galea?' uenit attonitae Cadmeius heros<br>
obuius, et raptam lacrimis gaudentibus implet<br>
solaturque tenens, atque inter singula, 'matrem,<br>
matrem' iterat, nunc ipsam urguens, nunc cara sororum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">495</span><br>
pectora, cum mixta fletus anus asperat ira:<br>
'quid molles lacrimas uenerandaque nomina fingis,<br>
rex Argiue, mihi? quid colla amplexibus ambis<br>
inuisamque teris ferrato pectore matrem?<br>
tune ille exilio uagus et miserabilis hospes?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">500</span><br>
quem non permoueas? longae tua iussa cohortes<br>
expectant, multoque latus praefulgurat ense.<br>
a miserae matres! hunc te noctesque diesque<br>
deflebam? si uerba tamen monitusque tuorum<br>
dignaris, dum castra silent suspensaque bellum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">505</span><br>
horrescit pietas, genetrix iubeoque rogoque:<br>
i mecum patriosque deos arsuraque saltem<br>
tecta uide, fratremque (quid aufers lumina?) fratrem<br>
adloquere et regnum iam me sub iudice posce:<br>
aut dabit, aut ferrum causa meliore resumes.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">510</span><br>
anne times ne forte doli, et te conscia mater<br>
decipiam? non sic miseros fas omne penates<br>
effugit: uix Oedipode ducente timeres.<br>
nupsi equidem peperique nefas, sed diligo tales<br>
(a dolor) et uestros etiamnum excuso furores.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">515</span><br>
quodsi adeo perstas, ultro tibi, saeue, triumphum<br>
detulimus: religa captas in terga sorores,<br>
inice uincla mihi: grauis huc utcumque feretur<br>
et pater. ad uestrum gemitus nunc uerto pudorem,<br>
Inachidae, liquistis enim paruosque senesque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">520</span><br>
et lacrimas has quisque domi: sua credite matri<br>
uiscera! si uobis hic paruo in tempore carus<br>
(sitque precor), quid me, oro, decet quidue ista, Pelasgi,<br>
ubera? ab Hyrcanis hoc Odrysiisue tulissem<br>
regibus, et si qui nostros uicere furores.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">525</span><br>
adnuite, aut natum complexa superstite bello<br>
hic moriar.' tumidas frangebant dicta cohortes,<br>
nutantesque uirum galeas et sparsa uideres<br>
fletibus arma piis. quales ubi tela uirosque<br>
pectoris impulsu rabidi strauere leones,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">530</span><br>
protinus ira minor, gaudentque in corpore capto<br>
securam differre famem: sic flexa Pelasgum<br>
corda labant, ferrique auidus mansueuerat ardor.<br>
&nbsp;&nbsp;&nbsp;&nbsp;ipse etiam ante oculos nunc matris ad oscula uersus,<br>
nunc rudis Ismenes, nunc flebiliora precantis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">535</span><br>
Antigones, uariaque animum turbante procella<br>
exciderat regnum: cupit ire, et mitis Adrastus<br>
non uetat; hic iustae Tydeus memor occupat irae:<br>
'me potius, socii, qui fidum Eteoclea nuper<br>
expertus, nec frater eram, me opponite regi,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 540</span><br>
cuius adhuc pacem egregiam et bona foedera gesto<br>
pectore in hoc. ubi tunc fidei pacisque sequestra<br>
mater eras, pulchris cum me nox uestra morata est<br>
hospitiis? nempe haec trahis ad commercia natum?<br>
duc illum in campum, uestro qui sanguine pinguis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">545</span><br>
spirat adhuc pinguisque meo. tu porro sequeris,<br>
heu nimium mitis nimiumque oblite tuorum?<br>
scilicet infestae cum te circum undique dextrae<br>
nudabunt enses, haec flebit et arma quiescent?<br>
tene ille, heu demens, semel intra moenia clausum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">550</span><br>
possessumque odiis Argiua in castra remittet?<br>
ante haec excusso frondescet lancea ferro,<br>
Inachus ante retro nosterque Achelous abibit.<br>
sed mite adloquium et saeuis pax quaeritur armis:<br>
haec quoque castra patent, necdum meruere timeri.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">555</span><br>
an suspectus ego? abscedo et mea uulnera dono.<br>
intret: et hic genetrix eadem mediaeque sorores.<br>
finge autem pactis euictum excedere regnis,<br>
nempe iterum reddes?' rursus mutata trahuntur<br>
agmina consiliis: subito ceu turbine caeli&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">560</span><br>
obuius aduersum Boreae Notus abstulit aequor.<br>
arma iterum furiaeque placent; fera tempus Erinys<br>
arripit et primae molitur semina pugnae.<br>
&nbsp;&nbsp;&nbsp;&nbsp;errabant geminae Dircaea ad flumina tigres,<br>
mite iugum, belli quondam uastator Eoi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">565</span><br>
currus, Erythraeis sed nuper uictor ab oris<br>
Liber in Aonios meritas dimiserat agros.<br>
illas turba dei seniorque ex more sacerdos<br>
sanguinis oblitas atque Indum gramen olentes<br>
palmite maturo uariisque ornare corymbis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">570</span><br>
curat et alterno maculas interligat ostro.<br>
iamque ipsi colles, ipsa has (quid credat?) amabant<br>
armenta, atque ausae circum mugire iuuencae;<br>
quippe nihil grassata fames: manus obuia pascit,<br>
exceptantque cibos fusoque horrenda supinant&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 575</span><br>
ora mero, uaga rure quies; si quando benigno<br>
urbem iniere gradu, domus omnis et omnia sacris<br>
templa calent, ipsumque fides intrasse Lyaeum.<br>
has ubi uipereo tactas ter utramque flagello<br>
Eumenis in furias animumque redire priorem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">580</span><br>
impulit, erumpunt non agnoscentibus agris.<br>
ceu duo diuerso pariter si fulmina caelo<br>
rupta cadant longumque trahant per nubila crinem:<br>
non aliter cursu rapidae atque inmane frementes<br>
transiliunt campos aurigamque impete uasto,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">585</span><br>
Amphiarae, tuum (nec defuit omen, eriles<br>
forte is primus equos stagna ad uicina trahebat)<br>
corripiunt; mox Taenarium (qui proximus) Idan<br>
Aetolumque Acamanta premunt: fuga torua per agros<br>
cornipedum, uisa donec flammatus Aconteus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">590</span><br>
strage uirum, cui sueta feras prosternere uirtus<br>
(Arcas erat), densis iam fida ad moenia uersas<br>
insequitur telis, multumque hastile resumens<br>
ter, quater adducto per terga, per ilia telo<br>
transigit. illae autem longo cum limite fusi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">595</span><br>
sanguinis ad portas utrimque extantia ducunt<br>
spicula semianimes, gemituque imitante querelas<br>
saucia dilectis adclinant pectora muris.<br>
templa putes urbemque rapi facibusque nefandis<br>
Sidonios ardere lares, sic clamor apertis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">600</span><br>
exoritur muris; mallent cunabula magni<br>
Herculis aut Semeles thalamum aut penetrale ruisse<br>
Harmoniae. cultor Baccheus Acontea Phegeus<br>
iam uacuum telis geminoque in sanguine ouantem<br>
comminus ense petit; subeunt Tegeaea iuuentus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">605</span><br>
auxilio tardi: iam supra sacra ferarum<br>
corpora maerenti iuuenis iacet ultio Baccho.<br>
&nbsp;&nbsp;&nbsp;&nbsp;rumpitur et Graium subito per castra tumultu<br>
concilium; fugit exertos Iocasta per hostes<br>
iam non ausa preces; natas ipsamque repellunt&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">610</span><br>
qui modo tam mites, et praeceps tempore Tydeus<br>
utitur: 'ite age, nunc pacem sperate fidemque!<br>
num saltem differre nefas potuitue morari,<br>
dum genetrix dimissa redit?' sic fatus aperto<br>
ense uocat socios. saeuus iam clamor et irae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">615</span><br>
hinc atque inde calent; nullo uenit ordine bellum,<br>
confusique duces uulgo, et neglecta regentum<br>
imperia; una equites mixti peditumque cateruae<br>
et rapidi currus; premit indigesta ruentes<br>
copia, nec sese uacat ostentare nec hostem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">620</span><br>
noscere. sic subitis Thebana Argiuaque pubes<br>
conflixere globis; retro uexilla tubaeque<br>
post tergum et litui bellum inuenere secuti.<br>
tantus ab exiguo crudescit sanguine Mauors!<br>
uentus uti primas struit intra nubila uires,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">625</span><br>
lenis adhuc, frondesque et aperta cacumina gestat,<br>
mox rapuit nemus et montes patefecit opacos.<br>
&nbsp;&nbsp;&nbsp;&nbsp;nunc age, Pieriae, non uos longinqua, sorores,<br>
consulimus, uestras acies uestramque referte<br>
Aoniam; uidistis enim, dum Marte propinquo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">630</span><br>
horrent Tyrrhenos Heliconia plectra tumultus.<br>
&nbsp;&nbsp;&nbsp;&nbsp;Sidonium Pterelan sonipes male fidus in armis<br>
rumpentem frenos diuersa per agmina raptat<br>
iam liber, sic fessa manus. uenit hasta per ambos<br>
Tydeos: et laeuum iuueni transuerberat inguen&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">635</span><br>
labentemque adfigit equo. fugit ille perempto<br>
consertus domino, nec iam arma aut frena tenentem<br>
portat adhuc: ceu nondum anima defectus utraque<br>
cum sua Centaurus moriens in terga recumbit.<br>
certat opus ferri: sternunt alterna furentes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">640</span><br>
Hippomedon Sybarin, Pylium Periphanta Menoeceus,<br>
Parthenopaeus Ityn: Sybaris iacet ense cruento,<br>
cuspide trux Periphas, Itys insidiante sagitta.<br>
Caeneos Inachii ferro Mauortius Haemon<br>
colla rapit, cui diuiduum trans corpus hiantes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">645</span><br>
truncum oculi quaerunt, animus caput; arma iacentis<br>
iam rapiebat Abas: cornu deprensus Achiua<br>
dimisit moriens clipeum hostilemque suumque.<br>
&nbsp;&nbsp;&nbsp;&nbsp;quis tibi Baccheos, Eunaee, relinquere cultus,<br>
quis lucos, uetitus quibus emansisse sacerdos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">650</span><br>
suasit et adsuetum Bromio mutare furorem?<br>
quem terrere queas? clipei penetrabile textum<br>
pallentes hederae Nysaeaque serta coronant,<br>
candida pampineo subnectitur instita pilo,<br>
crine latent umeri, crescunt lanugine malae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">655</span><br>
et rubet imbellis Tyrio subtemine thorax,<br>
bracchiaque in manicis et pictae uincula plantae<br>
carbaseique sinus, et fibula rasilis auro<br>
Taenariam fulua mordebat iaspide pallam,<br>
quam super a tergo uelox gorytos et arcus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">660</span><br>
pendentesque sonant aurata lynce pharetrae.<br>
it lymphante deo media inter milia longum<br>
uociferans: 'prohibete manus, haec omine dextro<br>
moenia Cirrhaea monstrauit Apollo iuuenca;<br>
Parcite, in haec ultro scopuli uenere uolentes.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">665</span><br>
gens sacrata sumus: gener huic est Iuppiter urbi<br>
Gradiuusque socer; Bacchum haud mentimur alumnum<br>
et magnum Alciden.' iactanti talia frustra<br>
turbidus aeria Capaneus occurrit in hasta.<br>
qualis ubi primam leo mane cubilibus atris.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">670</span><br>
erexit rabiem et saeuo speculatur ab antro<br>
aut ceruum aut nondum bellantem fronte iuuencum,<br>
it fremitu gaudens, licet arma gregesque lacessant<br>
uenantum, praedam uidet et sua uulnera nescit:<br>
sic tum congressu Capaneus gauisus iniquo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">675</span><br>
librabat magna uenturam mole cupressum.<br>
ante tamen, 'quid femineis ululatibus,' inquit,<br>
'terrificas, moriture, uiros? utinam ipse ueniret<br>
cui furis! haec Tyriis cane matribus!' et simul hastam<br>
expulit; illa uolans, ceu uis non ulla moretur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">680</span><br>
obuia, uix sonuit clipeo et iam terga reliquit.<br>
arma fluunt, longisque crepat singultibus aurum,<br>
eruptusque sinus uicit cruor. occidis audax,<br>
occidis Aonii puer altera cura Lyaei.<br>
marcida te fractis planxerunt Ismara thyrsis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">685</span><br>
te Tmolos, te Nysa ferax Theseaque Naxos<br>
et Thebana metu iuratus in orgia Ganges.<br>
&nbsp;&nbsp;&nbsp;&nbsp;nec segnem Argolicae sensere Eteoclea turmae,<br>
parcior ad ciues Polynicis inhorruit ensis.<br>
eminet ante alios iam formidantibus arua&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">690</span><br>
Amphiaraus equis ac multo puluere uertit<br>
campum indignantem: famulo decus addit inane<br>
maestus et extremos obitus inlustrat Apollo.<br>
ille etiam clipeum galeamque incendit honoro<br>
sidere; nec tarde fratri, Gradiue, dedisti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">695</span><br>
ne qua manus uatem, ne quid mortalia bello<br>
laedere tela queant: sanctum et uenerabile Diti<br>
funus eat. talis medios aufertus in hostes<br>
certus et ipse necis, uires fiducia leti<br>
suggerit; inde uiro maioraque membra diesque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">700</span><br>
laetior et numquam tanta experientia caeli,<br>
si uacet: auertit morti contermina Virtus.<br>
ardet inexpleto saeui Mauortis amore<br>
et fruitur dextra atque anima flagrante superbit.<br>
hicne hominum casus lenire et demere Fatis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">705</span><br>
iura frequens? quantum subito diuersus ab illo<br>
qui tripodas laurusque sequi, qui doctus in omni<br>
nube salutato uolucrem cognoscere Phoebo!<br>
innumeram ferro plebem, ceu letifer annus<br>
aut iubar aduersi graue sideris, immolat umbris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">710</span><br>
ipse suis: iaculo Phlegyan iaculoque superbum<br>
Phylea, falcato Clonin et Chremetaona curru<br>
comminus hunc stantem metit, hunc a poplite sectum,<br>
cuspide non missa Chromin Iphinoumque Sagenque<br>
intonsumque Gyan sacrumque Lycorea Phoebo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">715</span><br>
(inuitus: iam fraxineum demiserat hastae par  robur,<br>
et excussis apparuit infula cristis),<br>
Alcathoum saxo, cui circum stagna Carysti<br>
et domus et coniunx et amantes litora nati.<br>
uixerat ille diu pauper scrutator aquarum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">720</span><br>
decepit tellus, moriens hiemesque Notosque<br>
laudat et experti meliora pericula ponti.<br>
&nbsp;&nbsp;&nbsp;&nbsp;aspicit has longe iamdudum Asopius Hypseus<br>
palantum strages ardetque auertere pugnam,<br>
quamquam haud ipse minus curru Tirynthia fundens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">725</span><br>
robora; sed uiso praesens minor augure sanguis:<br>
illum armis animisque cupit. prohibebat iniquo<br>
agmine consertum cunei latus; inde superbus<br>
exeruit patriis electum missile ripis,<br>
ac prius: 'Aonidum diues largitor aquarum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">730</span><br>
clare Giganteis etiamnum, Asope, fauillis,<br>
da numen dextrae: rogat hoc natusque tuique<br>
quercus alumna uadi; fas et me spernere Phoebum,<br>
si tibi conlatus diuum sator. omnia mergam<br>
fontibus arma tuis tristesque sine augure uittas.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">735</span><br>
audierat genitor: uetat indulgere uolentem<br>
Phoebus, et aurigam iactus detorquet in Hersen.<br>
ille ruit: deus ipse uagis succedit habenis,<br>
Lernaeum falso simulans Haliacmona uultu.<br>
tunc uero ardenti non ulla obsistere temptant&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">740</span><br>
signa, ruunt solo terrore, et uulnere citra<br>
mors trepidis ignaua uenit, dubiumque tuenti<br>
presserit infestos onus impuleritne iugales.<br>
sic ubi nubiferum montis latus aut noua uentis<br>
soluit hiems, aut uicta situ non pertulit aetas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">745</span><br>
desilit horrendus campo timor, arua uirosque<br>
limite non uno longaeuaque robora secum<br>
praecipitans, tandemque exhaustus turbine fesso<br>
aut uallem cauat aut medios intercipit amnes.<br>
non secus ingentique uiro magnoque grauatus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">750</span><br>
temo deo nunc hoc, nunc illo in sanguine feruet.<br>
ipse sedens telis pariterque ministrat habenis<br>
Delius, ipse docet iactus aduersaque flectit<br>
spicula fortunamque hastis uenientibus aufert.<br>
sternuntur terra Melaneus pedes, Antiphus alto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">755</span><br>
nil defensus equo, genitusque Heliconide nympha<br>
Aetion, caesoque infamis fratre Polites,<br>
conatusque toris uittatam attingere Manto<br>
Lampus: in hunc sacras Phoebus dedit ipse sagittas.<br>
et iam cornipedes trepidi ad moribunda reflantes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">760</span><br>
corpora rimantur terras, omnisque per artus<br>
sulcus et incisis altum rubet orbita membris.<br>
hos iam ignorantes terit impius axis, at illi<br>
uulnere semineces (nec deuitare facultas)<br>
uenturum super ora uident; iam lubrica tabo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">765</span><br>
frena, nec insisti madidus dat temo, rotaeque<br>
sanguine difficiles, et tardior ungula fossis<br>
uisceribus: tunc ipse furens in morte relicta<br>
spicula et e mediis extantes ossibus hastas<br>
auellit, strident animae currumque sequuntur.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">770</span><br>
&nbsp;&nbsp;&nbsp;&nbsp;tandem se famulo summum confessus Apollo<br>
'utere luce tua longamque' ait 'indue famam,<br>
dum tibi me iunctum Mors inreuocata ueretur.<br>
uincimur: inmites scis nulla reuoluere Parcas<br>
stamina; uade diu populis promissa uoluptas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">775</span><br>
Elysiis, certe non perpessure Creontis<br>
imperia aut uetito nudus iaciture sepulcro.'<br>
ille refert contra, et paulum respirat ab armis:<br>
'olim te, Cirrhaee pater, peritura sedentem<br>
ad iuga (quis tantus miseris honor?) axe trementi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">780</span><br>
sensimus; instantes quonam usque morabere manes?<br>
audio iam rapidae cursum Stygis atraque Ditis<br>
flumina tergeminosque mali custodis hiatus.<br>
accipe commissum capiti decus, accipe laurus,<br>
quas Erebo deferre nefas. nunc uoce suprema,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">785</span><br>
si qua recessuro debetur gratia uati,<br>
deceptum tibi, Phoebe, larem poenasque nefandae<br>
coniugis et pulchrum nati commendo furorem.'<br>
desiluit maerens lacrimasque auertit Apollo:<br>
tunc uero ingemuit currusque orbique iugales.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">790</span><br>
non aliter caeco nocturni turbine Cauri<br>
scit peritura ratis, cum iam damnata sororis<br>
igne Therapnaei fugerunt carbasa fratres.<br>
&nbsp;&nbsp;&nbsp;&nbsp;iamque recessurae paulatim horrescere terrae<br>
summaque terga quati grauiorque efferuere puluis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">795</span><br>
coeperat; inferno mugit iam murmure campus.<br>
bella putant trepidi bellique hunc esse fragorem<br>
hortanturque gradus; alius tremor arma uirosque<br>
mirantesque inclinat equos; iam frondea nutant<br>
culmina, iam muri, ripisque Ismenos apertis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">800</span><br>
effugit; exciderunt irae, nutantia figunt<br>
tela solo, dubiasque uagi nituntur in hastas<br>
comminus inque uicem uiso pallore recedunt.<br>
sic ubi nauales miscet super aequora pugnas<br>
contempto Bellona mari, si forte benigna&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">805</span><br>
tempestas, sibi quisque cauent, ensesque recondit<br>
mors alia, et socii pacem fecere timores.<br>
talis erat campo belli fluitantis imago.<br>
siue laborantes concepto flamine terrae<br>
uentorum rabiem et clausum eiecere furorem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">810</span><br>
exedit seu putre solum carpsitque terendo<br>
unda latens, siue hac uoluentis machina caeli<br>
incubuit, siue omne fretum Neptunia mouit<br>
cuspis et extremas grauius mare torsit in oras,<br>
seu uati datus ille fragor, seu terra minata est&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">815</span><br>
fratribus: ecce alte praeceps humus ore profundo<br>
dissilit, inque uicem timuerunt sidera et umbrae.<br>
illum ingens haurit specus et transire parentes<br>
mergit equos; non arma manu, non frena remisit:<br>
sicut erat, rectos defert in Tartara currus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">820</span><br>
respexitque cadens caelum, campumque coire<br>
ingemuit, donec leuior distantia rursus<br>
miscuit arua tremor lucemque exclusit Auerno.
</p>
<div class="footer">
	<p>
		<a href="/statius.html">Statius</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY>
</HTML>