<html>
	<head>
		<title>
			Statius: Thebaid IV
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>PVBLIVS PAPINIVS STATIVS<br>
THEBAID IV
</p>

<p class=border></P>

<p>
Tertius horrentem zephyris laxauerat annum<br>
Phoebus et angusto cogebat limite uernum<br>
longius ire diem, cum fracta impulsaque fatis<br>
consilia et tandem miseri data copia belli.<br>
prima manu rutilam de uertice Larisaeo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
ostendit Bellona facem dextraque trabalem<br>
hastam intorsit agens, liquido quae stridula caelo<br>
fugit et Aoniae celso stetit aggere Dirces.<br>
mox et castra subit ferroque auroque coruscis<br>
mixta uiris turmale fremit; dat euntibus enses,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
plaudit equos, uocat ad portas; hortamina fortes<br>
praeueniunt, timidisque etiam breuis addita uirtus.<br>
&nbsp;&nbsp;&nbsp;&nbsp;dicta dies aderat. cadit ingens rite Tonanti<br>
Gradiuoque pecus, nullisque secundus in extis<br>
pallet et armatis simulat sperare sacerdos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>
iamque suos circum pueri nuptaeque patresque<br>
funduntur mixti summisque a postibus obstant.<br>
nec modus est lacrimis: rorant clipeique iubaeque<br>
triste salutantum, et cunctis dependet ab armis<br>
suspiranda domus; galeis iuuat oscula clausis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>
inserere amplexuque truces deducere conos.<br>
illi, quis ferrum modo, quis mors ipsa placebat,<br>
dant gemitus fractaeque labant singultibus irae.<br>
sic ubi forte uiris longum super aequor ituris,<br>
cum iam ad uela noti et scisso redit ancora fundo,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25</span><br>
haeret amica manus: certant innectere collo<br>
bracchia, manantesque oculos hinc oscula turbant,<br>
hinc magni caligo maris, tandemque relicti<br>
stant in rupe tamen; fugientia carbasa uisu<br>
dulce sequi, patriosque dolent crebrescere uentos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</span><br>
[stant tamen et nota puppim de rupe salutant.]<br>
&nbsp;&nbsp;&nbsp;&nbsp;nunc mihi, Fama prior mundique arcana Vetustas,<br>
cui meminisse ducum uitasque extendere curae,<br>
pande uiros, tuque, o nemoris regina sonori,<br>
Calliope, quas ille manus, quae mouerit arma&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">35</span><br>
Gradiuus, quantas populis solauerit urbes,<br>
sublata molire lyra: neque enim altior ulli<br>
mens hausto de fonte uenit. rex tristis et aeger<br>
pondere curarum propiorque abeuntibus annis<br>
inter adhortantes uix sponte incedit Adrastus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">40</span><br>
contentus ferro cingi latus; arma manipli<br>
pone ferunt, uolucres portis auriga sub ipsis<br>
comit equos, et iam inde iugo luctatur Arion.<br>
huic armat Larisa uiros, huic celsa Prosymna,<br>
aptior armentis Midea pecorosaque Phlius,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">45</span><br>
quaeque pauet longa spumantem ualle Charadron<br>
Neris, et ingenti turritae mole Cleonae<br>
et Lacedaemonium Thyrea lectura cruorem.<br>
iunguntur memores transmissi ab origine regis,<br>
qui Drepani scopulos et oliuiferae Sicyonis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">50</span><br>
culta serunt, quos pigra uado Langia tacenti<br>
lambit et anfractu riparum incuruus Elisson.<br>
saeuus honos fluuio: Stygias lustrare seueris<br>
Eumenidas perhibetur aquis; huc mergere suetae<br>
ora et anhelantes poto Phlegethonte cerastas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">55</span><br>
seu Thracum uertere domos, seu tecta Mycenes<br>
impia Cadmeumue larem; fugit ipse natantes<br>
amnis, et innumeris liuescunt stagna uenenis.<br>
it comes Inoas Ephyre solata querelas<br>
Cenchreaeque manus, uatum qua conscius amnis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">60</span><br>
Gorgoneo percussus equo, quaque obiacet alto<br>
Isthmos et a terris maria inclinata repellit.<br>
haec manus Adrastum numero ter mille secuti<br>
exultant; pars gaesa manu, pars robora flammis<br>
indurata diu (non unus namque maniplis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">65</span><br>
mos neque sanguis) habent, teretes pars uertere fundas<br>
adsueti uacuoque diem praecingere gyro.<br>
ipse annis sceptrisque subit uenerabilis aeque:<br>
ut possessa diu taurus meat arduus inter<br>
pascua iam laxa ceruice et inanibus armis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">70</span><br>
dux tamen: haud illum bello attemptare iuuencis<br>
sunt animi; nam trunca uident de uulnere multo<br>
cornua et ingentes plagarum in pectore nodos.<br>
&nbsp;&nbsp;&nbsp;&nbsp;proxima longaeuo profert Dircaeus Adrasto<br>
signa gener, cui bella fauent, cui commodat iras&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">75</span><br>
cuncta cohors: huic et patria de sede uolentes<br>
aduenere uiri, seu quos mouet exul (et haesit<br>
tristibus aucta fides), seu quis mutare potentes<br>
praecipuum, multi, melior quos causa querenti<br>
conciliat; dederat nec non socer ipse regendas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">80</span><br>
Aegion Arenenque, et quas Theseia Troezen<br>
addit opes, ne rara mouens inglorius iret<br>
agmina, neu raptos patriae sentiret honores.<br>
idem habitus, eadem arma uiro, quae debitus hospes<br>
hiberna sub nocte tulit: Teumesius implet&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">85</span><br>
terga leo et gemino lucent hastilia ferro,<br>
aspera uulnifico subter latus ense riget Sphinx.<br>
iam regnum matrisque sinus fidasque sorores<br>
spe uotisque tenet, tamen et de turre suprema<br>
attonitam totoque extantem corpore longe&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">90</span><br>
respicit Argian; haec mentem oculosque reducit<br>
coniugis et dulces auertit pectore Thebas.<br>
&nbsp;&nbsp;&nbsp;&nbsp;ecce inter medios patriae ciet agmina gentis<br>
fulmineus Tydeus, iam laetus et integer artus,<br>
ut primae strepuere tubae: ceu lubricus alta&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">95</span><br>
anguis humo uerni blanda ad spiramina solis<br>
erigitur liber senio et squalentibus annis<br>
exutus laetisque minax interuiret herbis:<br>
a miser, agrestum si quis per gramina hianti<br>
obuius et primo fraudauerit ora ueneno.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">100</span><br>
huic quoque praesentes Aetolis urbibus adfert<br>
belli fama uiros: sensit scopulosa Pylene<br>
fletaque cognatis auibus Meleagria Pleuron<br>
et praeceps Calydon et quae Ioue prouocat Iden<br>
Olenos Ioniis et fluctibus hospita portu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">105</span><br>
Chalcis et Herculea turpatus gymnade uultus<br>
amnis; adhuc imis uix truncam attollere frontem<br>
ausus aquis glaucoque caput summersus in antro<br>
maeret, anhelantes aegrescunt puluere ripae.<br>
omnibus aeratae propugnant pectora crates,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">110</span><br>
pilaque saeua manu; patrius stat casside Mauors.<br>
undique magnanimum pubes delecta coronant<br>
Oeniden, hilarem bello notisque decorum<br>
uulneribus; non ille minis Polynicis et ira<br>
inferior, dubiumque adeo cui bella gerantur.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">115</span><br>
&nbsp;&nbsp;&nbsp;&nbsp;maior at inde nouis it Doricus ordo sub armis,<br>
qui ripas, Lyrcee, tuas, tua litora multo<br>
uomere suspendunt, fluuiorum ductor Achiuum,<br>
Inache (Persea neque enim uiolentior exit<br>
amnis humo, cum Taurum aut Pliadas hausit aquosas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">120</span><br>
spumeus et genero tumuit Ioue), quos celer ambit<br>
Asterion Dryopumque trahens Erasinus aristas,<br>
et qui rura domant Epidauria (dexter Iaccho<br>
collis at Hennaeae Cereri negat); auia Dyme<br>
mittit opem densasque Pylos Neleia turmas;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">125</span><br>
nondum nota pylos iuuenisque aetate secunda<br>
Nestor, et ire tamen peritura in castra negauit.<br>
hos agitat pulchraeque docet uirtutis amorem<br>
arduus Hippomedon; capiti tremit aerea cassis<br>
ter niueum scandente iuba, latus omne sub armis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">130</span><br>
ferrea suta terunt, umeros ac pectora late<br>
flammeus orbis habet, perfectaque uiuit in auro<br>
nox Danai: sontes Furiarum lampade nigra<br>
quinquaginta ardent thalami; pater ipse cruentis<br>
in foribus laudatque nefas atque inspicit enses.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">135</span><br>
illum Palladia sonipes Nemeaeus ab arce<br>
deuehit arma pauens umbraque inmane uolanti<br>
implet agros longoque attollit puluere campum.<br>
non aliter siluas umeris et utroque refringens<br>
pectore montano duplex Hylaeus ab antro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">140</span><br>
praecipitat: pauet Ossa uias, pecudesque feraeque<br>
procubuere metu; non ipsis fratribus horror<br>
afuit, ingenti donec Peneia saltu<br>
stagna subit magnumque obiectus detinet amnem.<br>
&nbsp;&nbsp;&nbsp;&nbsp;quis numerum ferri gentesque et robora dictu&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">145</span><br>
aequarit mortale sonans? suus excit in arma<br>
antiquam Tiryntha deus; non fortibus illa<br>
infecunda uiris famaue inmanis alumni<br>
degenerat, sed lapsa situ fortuna, neque addunt<br>
robur opes; rarus uacuis habitator in aruis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">150</span><br>
monstrat Cyclopum ductas sudoribus arces.<br>
dat tamen haec iuuenum tercentum pectora, uulgus<br>
innumerum bello, quibus haud ammenta nec enses<br>
triste micant: flauae capiti tergoque leonum<br>
exuuiae, gentilis honos; et pineus armat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">155</span><br>
stipes, inexhaustis artantur tela pharetris.<br>
Herculeum paeana canunt uastataque monstris<br>
omnia; frondosa longum deus audit ab Oeta.<br>
dat Nemea comites, et quas in proelia uires<br>
sacra Cleonaei cogunt uineta Molorchi.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">160</span><br>
gloria nota casae, foribus simulata salignis<br>
hospitis arma dei, paruoque ostenditur aruo,<br>
robur ubi et laxos qua reclinauerit arcus<br>
ilice, qua cubiti sedeant uestigia terra.<br>
&nbsp;&nbsp;&nbsp;&nbsp;at pedes et toto despectans uertice bellum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">165</span><br>
quattuor indomitis Capaneus erepta iuuencis<br>
terga superque rigens iniectu molis aenae<br>
uersat onus; squalet triplici ramosa corona<br>
Hydra recens obitu: pars anguibus aspera uiuis<br>
argento caelata micat, pars arte reperta&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">170</span><br>
conditur et fuluo moriens nigrescit in auro;<br>
circum amnis torpens et ferro caerula Lerna.<br>
at laterum tractus spatiosaque pectora seruat<br>
nexilis innumero Chalybum subtemine thorax,<br>
horrendum, non matris, opus; galeaeque corusca&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">175</span><br>
prominet arce Gigans; atque uni missilis illi<br>
cuspide praefixa stat frondibus orba cupressus.<br>
huic parere dati, quos fertilis Amphigenia<br>
planaque Messene montosaque nutrit Ithome,<br>
quos Thryon et summis ingestum montibus Aepy,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">180</span><br>
quos Helos et Pteleon, Getico quos flebile uati<br>
Dorion; hic fretus doctas anteire canendo<br>
Aonidas mutos Thamyris damnatus in annos<br>
ore simul citharaque (quis obuia numina temnat?)<br>
conticuit praeceps, qui non certamina Phoebi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">185</span><br>
nosset et inlustres Satyro pendente Celaenas.<br>
&nbsp;&nbsp;&nbsp;&nbsp;iamque et fatidici mens expugnata fatiscit<br>
auguris; ille quidem casus et dira uidebat<br>
signa, sed ipsa manu cunctanti iniecerat arma<br>
Atropos obrueratque deum, nec coniugis absunt&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">190</span><br>
insidiae, uetitoque domus iam fulgurat auro.<br>
hoc aurum uati fata exitiale monebant<br>
Argolico; scit et ipsa (nefas!), sed perfida coniunx<br>
dona uiro mutare uelit, spoliisque potentis<br>
inminet Argiae raptoque excellere cultu.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">195</span><br>
illa libens (nam regum animos et pondera belli<br>
hac nutare uidet, pariter si prouidus heros<br>
militet) ipsa sacros gremio Polynicis amati<br>
exuerat cultus haud maesta atque insuper addit:<br>
'non haec apta mihi nitidis ornatibus' inquit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">200</span><br>
'tempora, nec miserae placeant insignia formae<br>
te sine: sat dubium coetu solante timorem<br>
fallere et incultos aris aduerrere crines.<br>
scilicet (infandum!), cum tu claudare minanti<br>
casside ferratusque sones, ego diuitis aurum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">205</span><br>
Harmoniae dotale geram? dabit aptius isto<br>
fors decus, Argolicasque habitu praestabo maritas,<br>
cum regis coniunx, cum te mihi sospite templa<br>
uotiuis implenda choris; nunc induat illa<br>
quae petit et bellante potest gaudere marito.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">210</span><br>
sic Eriphylaeos aurum fatale penates<br>
inrupit scelerumque ingentia semina mouit,<br>
et graue Tisiphone risit gauisa futuris.<br>
&nbsp;&nbsp;&nbsp;&nbsp;Taenariis hic celsus equis, quam dispare coetu<br>
Cyllarus ignaro generarat Castore prolem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">215</span><br>
quassat humum; uatem cultu Parnasia monstrant<br>
uellera: frondenti crinitur cassis oliua,<br>
albaque puniceas interplicat infula cristas.<br>
arma simul pressasque iugo moderatur habenas.<br>
hinc atque inde morae iaculis, et ferrea curru&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">220</span><br>
silua tremit; procul ipse graui metuendus in hasta<br>
eminet et clipeo uictum Pythona coruscat.<br>
huius Apollineae currum comitantur Amyclae,<br>
quos Pylos et dubiis Malea uitata carinis<br>
plaudentique habiles Caryae resonare Dianae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">225</span><br>
quos Pharis uolucrumque parens Cythereia Messe,<br>
Taygetique phalanx et oloriferi Eurotae<br>
dura manus. deus ipse uiros in puluere crudo<br>
Arcas alit nudaeque modos uirtutis et iras<br>
ingenerat; uigor inde animis et mortis honorae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">230</span><br>
dulce sacrum. gaudent natorum fata parentes<br>
hortanturque mori, deflent iamque omnis ephebum<br>
turba, coronato contenta est funere mater.<br>
frena tenent duplexque inserto missile nodo,<br>
exerti ingentes umeros, chlamys horrida pendet,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">235</span><br>
et cono Ledaeus apex. non hi tibi solum,<br>
Amphiarae, merent: auget resupina maniplos<br>
Elis, depressae populus subit incola Pisae,<br>
qui te, flaue, natant, terris Alphee Sicanis<br>
aduena tam longo non umquam infecte profundo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">240</span><br>
curribus innumeris late putria arua lacessunt<br>
et bellis armenta domant: ea gloria genti<br>
infando de more et fractis durat ab usque<br>
axibus Oenomai; strident spumantia morsu<br>
uincula, et effossas niueus rigat imber harenas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">245</span><br>
&nbsp;&nbsp;&nbsp;&nbsp;tu quoque Parrhasias ignara matre cateruas<br>
(a rudis annorum, tantum noua gloria suadet!),<br>
Parthenopaee, rapis; saltus tunc forte remotos<br>
torua parens (neque enim haec iuueni foret ire potestas)<br>
pacabat cornu gelidique auersa Lycaei.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">250</span><br>
pulchrior haud ulli triste ad discrimen ituro<br>
uultus et egregiae tanta indulgentia formae;<br>
nec desunt animi, ueniat modo fortior aetas.<br>
quas non ille duces nemorum fluuiisque dicata<br>
numina, quas magno non abstulit igne Napaeas?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">255</span><br>
ipsam, Maenalia puerum cum uidit in umbra,<br>
Dianam, tenero signantem gramina passu,<br>
ignouisse ferunt comiti, Dictaeaque tela<br>
ipsam et Amyclaeas umeris aptasse pharetras.<br>
prosilit audaci Martis percussus amore,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">260</span><br>
arma, tubas audire calens et puluere belli<br>
flauentem sordere comam captoque referri<br>
hostis equo: taedet nemorum, titulumque nocentem<br>
sanguinis humani pudor est nescire sagittas.<br>
igneus ante omnes auro micat, igneus ostro,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">265</span><br>
undantemque sinum nodis inrugat Hiberis,<br>
imbelli parma pictus Calydonia matris<br>
proelia; trux laeua sonat arcus, et aspera plumis<br>
terga Cydonea gorytos harundine pulsat<br>
electro pallens et iaspide clarus Eoa.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">270</span><br>
cornipedem trepidos suetum praeuertere ceruos,<br>
uelatum geminae deiectu lyncis et arma<br>
mirantem grauioris heri, sublimis agebat,<br>
dulce rubens uiridique genas spectabilis aeuo.<br>
Arcades huic ueteres astris lunaque priores&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">275</span><br>
agmina fida datis, nemorum quos stirpe rigenti<br>
fama satos, cum prima pedum uestigia tellus<br>
admirata tulit; nondum arua domusque nec urbes,<br>
conubiisue modus; quercus laurique ferebant<br>
cruda puerperia, ac populos umbrosa creauit&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">280</span><br>
fraxinus, et feta uiridis puer excidit orno.<br>
hi lucis stupuisse uices noctisque feruntur<br>
nubila et occiduum longe Titana secuti<br>
desperasse diem. rarescunt alta colonis<br>
Maenala, Parthenium fugitur nemus, agmina bello&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">285</span><br>
Rhipeque et Stratie uentosaque donat Enispe.<br>
non Tegea, non ipsa deo uacat alite felix<br>
Cyllene templumque Aleae nemorale Mineruae<br>
et rapidus Clitor et qui tibi, Pythie, Ladon<br>
paene socer candensque iugis Lampia niuosis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">290</span><br>
et Pheneos nigro Styga mittere credita Diti.<br>
uenit et Idaeis ululatibus aemulus Azan<br>
Parrhasiique duces, et quae risistis, Amores,<br>
grata pharetrato Nonacria rura Tonanti,<br>
diues et Orchomenos pecorum et Cynosura ferarum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">295</span><br>
Aepytios idem ardor agros Psophidaque celsam<br>
uastat et Herculeo uulgatos robore montes,<br>
monstriferumque Erymanthon et aerisonum Stymphalon.<br>
Arcades hi, gens una uiris, sed dissona cultu<br>
scinditur: hi Paphias myrtos a stirpe recuruant&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">300</span><br>
et pastorali meditantur proelia trunco,<br>
his arcus, his tela sudes, his cassida crines<br>
integit, Arcadii morem tenet ille galeri,<br>
ille Lycaoniae rictu caput asperat ursae.<br>
hos belli coetus iurataque pectora Marti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">305</span><br>
milite uicinae nullo iuuere Mycenae;<br>
funereae tunc namque dapes mediique recursus<br>
solis, et hic alii miscebant proelia fratres.<br>
&nbsp;&nbsp;&nbsp;&nbsp;iamque Atalantaeas implerat nuntius aures<br>
ire ducem bello totamque impellere natum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">310</span><br>
Arcadiam: tremuere gradus, elapsaque iuxta<br>
tela; fugit siluas pernicior alite uento<br>
saxa per et plenis obstantia flumina ripis,<br>
qualis erat, correpta sinus et uertice flauum<br>
crinem sparsa Noto; raptis uelut aspera natis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">315</span><br>
praedatoris equi sequitur uestigia tigris.<br>
ut stetit aduersisque impegit pectora frenis<br>
(ille ad humum pallens): 'unde haec furibunda cupido,<br>
nate, tibi? teneroque unde improba pectore uirtus?<br>
tu bellis aptare uiros, tu pondera ferre&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">320</span><br>
Martis et ensiferas inter potes ire cateruas?<br>
quamquam utinam quires! nuper te pallida uidi,<br>
dum premis obnixo uenabula comminus apro,<br>
poplite succiduo resupinum ac paene ruentem;<br>
et ni curuato torsissem spicula cornu,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">325</span><br>
nunc ubi bella tibi? nil te mea tela iuuabunt<br>
nec teretes arcus maculis nec discolor atris<br>
hic, cui fidis, equus; magnis conatibus instas,<br>
uix Dryadum thalamis Erymanthiadumque furori<br>
Nympharum mature puer. sunt omina uera:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">330</span><br>
mirabar cur templa mihi tremuisse Dianae<br>
nuper et inferior uultu dea uisa, sacrisque<br>
exuuiae cecidere tholis; hoc segnior arcus<br>
difficilesque manus et nullo in uulnere certae.<br>
expecta dum maior honos, dum firmius aeuum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">335</span><br>
dum roseis uenit umbra genis uultusque recedunt<br>
ore mei; tunc bella tibi ferrumque, quod ardes,<br>
ipsa dabo et nullo matris reuocabere fletu.<br>
nunc refer arma domum! uos autem hunc ire sinetis,<br>
Arcades, o saxis nimirum et robore nati?'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">340</span><br>
plura cupit; fusi circum natusque ducesque<br>
solantur minuuntque metus, et iam horrida clangunt<br>
signa tubae. nequit illa pio dimittere natum<br>
complexu multumque duci commendat Adrasto.<br>
&nbsp;&nbsp;&nbsp;&nbsp;at parte ex alia Cadmi Mauortia plebes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">345</span><br>
maesta ducis furiis nec molli territa fama,<br>
quando his uulgatum descendere uiribus Argos,<br>
tardius illa quidem regis causaeque pudore,<br>
uerum bella mouet. nulli destringere ferrum<br>
impetus aut umeros clipeo clausisse paterno&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">350</span><br>
dulce nec alipedum iuga comere, qualia belli<br>
gaudia; deiecti trepidas sine mente, sine ira<br>
promisere manus; hic aegra in sorte parentem<br>
unanimum, hic dulces primaeuae coniugis annos<br>
ingemit et gremio miseros adcrescere natos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">355</span><br>
bellator nulli caluit deus; ipsa uetusto<br>
moenia lapsa situ magnaeque Amphionis arces<br>
iam fessum senio nudant latus, et fide sacra<br>
aequatos caelo surdum atque ignobile muros<br>
firmat opus. tamen et Boeotis urbibus ultrix&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">360</span><br>
adspirat ferri rabies, nec regis iniqui<br>
subsidio quantum socia pro gente mouentur.<br>
ille uelut pecoris lupus expugnator opimi,<br>
pectora tabenti sanie grauis hirtaque saetis<br>
ora cruentata deformis hiantia lana,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">365</span><br>
decedit stabulis huc illuc turbida uersans<br>
lumina, si duri comperta clade sequantur<br>
pastores, magnique fugit non inscius ausi.<br>
&nbsp;&nbsp;&nbsp;&nbsp;accumulat crebros turbatrix Fama pauores:<br>
hic iam dispersos errare Asopide ripa&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">370</span><br>
Lernaeos equites, hic te, bacchate Cithaeron,<br>
ille rapi Teumeson ait noctisque per umbras<br>
nuntiat excubiis uigiles arsisse Plataeas.<br>
nam Tyrios sudare lares et sanguine Dircen<br>
inriguam fetusque nouos iterumque locutam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">375</span><br>
Sphinga petris, cui non et scire licentia passim<br>
et uidisse fuit? nouus his super anxia turbat<br>
corda metus: sparsis subito correpta canistris<br>
siluestris regina chori decurrit in aequum<br>
uertice ab Ogygio trifidamque huc tristis et illuc&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">380</span><br>
lumine sanguineo pinum disiectat et ardens<br>
erectam attonitis implet clamoribus urbem:<br>
'omnipotens Nysaee pater, cui gentis auitae<br>
pridem lapsus amor, tu nunc horrente sub Arcto<br>
bellica ferrato rapidus quatis Ismara thyrso&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">385</span><br>
pampineumque iubes nemus inreptare Lycurgo,<br>
aut tumidum Gangen aut claustra nouissima Rubrae<br>
Tethyos Eoasque domos flagrante triumpho<br>
perfuris, aut Hermi de fontibus aureus exis:<br>
at tua progenies, positis gentilibus armis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">390</span><br>
quae tibi festa litant, bellum lacrimasque metumque<br>
cognatumque nefas, iniusti munera regni,<br>
pendimus. aeternis potius me, Bacche, pruinis<br>
trans et Amazoniis ululatum Caucason armis<br>
siste ferens, quam monstra ducum stirpemque profanam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">395</span><br>
eloquar. en urgues (alium tibi, Bacche, furorem<br>
iuraui): similes uideo concurrere tauros;<br>
idem ambobus honos unusque ab origine sanguis;<br>
ardua conlatis obnixi cornua miscent<br>
frontibus alternaque truces moriuntur in ira.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 400</span><br>
tu peior, tu cede, nocens qui solus auita<br>
gramina communemque petis defendere montem.<br>
a miseri morum! bellastis sanguine tanto<br>
et saltum dux alter habet.' sic fata gelatis<br>
uultibus et Baccho iam demigrante quieuit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">405</span><br>
&nbsp;&nbsp;&nbsp;&nbsp;at trepidus monstro et uariis terroribus impar<br>
longaeui rex uatis opem tenebrasque sagaces<br>
Tiresiae, qui mos incerta pauentibus, aeger<br>
consulit. ille deos non larga caede iuuencum,<br>
non alacri penna aut uerum salientibus extis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">410</span><br>
nec tripode implicito numerisque sequentibus astra,<br>
turea nec supra uolitante altaria fumo<br>
tam penitus, durae quam Mortis limite manes<br>
elicitos, patuisse refert; Lethaeaque sacra<br>
et mersum Ismeni subter confinia ponto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">415</span><br>
miscentis parat ante ducem, circumque bidentum<br>
uisceribus laceris et odori sulphuris aura<br>
graminibusque nouis et longo murmure purgat.<br>
&nbsp;&nbsp;&nbsp;&nbsp;silua capax aeui ualidaque incurua senecta,<br>
aeternum intonsae frondis, stat peruia nullis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">420</span><br>
solibus; haud illam brumae minuere, Notusue<br>
ius habet aut Getica Boreas impactus ab Vrsa.<br>
subter operta quies, uacuusque silentia seruat<br>
horror et exclusae pallet male lucis imago.<br>
nec caret umbra deo: nemori Latonia cultrix&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">425</span><br>
additur; hanc piceae cedrique et robore in omni<br>
effictam sanctis occultat silua tenebris.<br>
huius inaspectae luco stridere sagittae<br>
nocturnique canum gemitus, ubi limina patrui<br>
effugit inque nouae melior redit ora Dianae;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">430</span><br>
aut ubi fessa iugis, dulcesque altissima somnos<br>
lux mouet, hic late iaculis circum undique fixis<br>
effusam pharetra ceruicem excepta quiescit.<br>
extra inmane patent, tellus Mauortia, campi;<br>
fetus ager Cadmo, durus qui uomere primo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">435</span><br>
post consanguineas acies sulcosque nocentes<br>
ausus humum uersare et putria sanguine prata<br>
eruit; ingentes infelix terra tumultus<br>
lucis adhuc medio solaque in nocte per umbras<br>
expirat, nigri cum uana in proelia surgunt&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">440</span><br>
terrigenae; fugit incepto tremibundus ab aruo<br>
agricola insanique domum rediere iuuenci.<br>
&nbsp;&nbsp;&nbsp;&nbsp;hic senior uates (Stygiis accommoda quippe<br>
terra sacris, uiuoque placent sola pinguia tabo)<br>
uelleris obscuri pecudes armentaque sisti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">445</span><br>
atra monet; quaecumque gregum pulcherrima ceruix<br>
ducitur; ingemuit Dirce maestusque Cithaeron,<br>
et noua clamosae stupuere silentia ualles.<br>
tum fera caeruleis intexit cornua sertis<br>
ipse manu tractans, notaeque in limite siluae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">450</span><br>
principio largos nouies tellure cauata<br>
inclinat Bacchi latices et munera uerni<br>
lactis et Actaeos imbres suadumque cruorem<br>
manibus; aggeritur quantum bibit arida tellus.<br>
trunca dehinc nemora aduoluunt, maestusque sacerdos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 455</span><br>
tres Hecatae totidemque satis Acheronte nefasto<br>
uirginibus iubet esse focos; tibi, rector Auerni,<br>
quamquam infossus humo superat tamen agger in auras<br>
pineus; hunc iuxta cumulo minor ara profundae<br>
erigitur Cereri; frontes atque omne cupressus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">460</span><br>
intexit plorata latus. iamque ardua ferro<br>
signati capita et frugum libamine puro<br>
in uulnus cecidere greges; tunc innuba Manto<br>
exceptum pateris praelibat sanguen, et omnes<br>
ter circum acta pyras sancti de more parentis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">465</span><br>
semineces fibras et adhuc spirantia reddit<br>
uiscera, nec rapidas cunctatur frondibus atris<br>
subiectare faces. atque ipse sonantia flammis<br>
uirgulta et tristes crepuisse ut sensit aceruos<br>
Tiresias (illi nam plurimus ardor anhelat&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">470</span><br>
ante genas impletque cauos uapor igneus orbes)<br>
exclamat (tremuere rogi et uox terruit ignem):<br>
'Tartareae sedes et formidabile regnum<br>
Mortis inexpletae, tuque, o saeuissime fratrum,<br>
cui seruire dati manes aeternaque sontum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">475</span><br>
supplicia atque imi famulatur regia mundi,<br>
soluite pulsanti loca muta et inane seuerae<br>
Persephones uulgusque caua sub nocte repostum<br>
elicite, et plena redeat Styga portitor alno.<br>
ferte simul gressus, nec simplex manibus esto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">480</span><br>
in lucem remeare modus; tu separe coetu<br>
Elysios, Persei, pios, uirgaque potenti<br>
nubilus Arcas agat; contra per crimina functis,<br>
qui plures Erebo pluresque e sanguine Cadmi,<br>
angue ter excusso et flagranti praeuia taxo,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">485</span><br>
Tisiphone, dux pande diem, nec lucis egentes<br>
Cerberus occursu capitum detorqueat umbras.'<br>
&nbsp;&nbsp;&nbsp;&nbsp;dixerat, et pariter senior Phoebeaque uirgo<br>
erexere animos; illi formidine nulla,<br>
quippe in corde deus, solum timor obruit ingens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">490</span><br>
Oedipodioniden, uatisque horrenda canentis<br>
nunc umeros nunc ille manus et uellera prensat<br>
anxius inceptisque uelit desistere sacris.<br>
qualis Gaetulae stabulantem ad confraga siluae<br>
uenator longo motum clamore leonem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">495</span><br>
expectat firmans animum et sudantia nisu<br>
tela premens; gelat ora pauor gressusque tremescunt,<br>
quis ueniat quantusque, sed horrida signa frementis<br>
accipit et caeca metitur murmura cura.<br>
&nbsp;&nbsp;&nbsp;&nbsp;atque hic Tiresias nondum aduentantibus umbris:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">500</span><br>
'testor,' ait, 'diuae, quibus hunc saturauimus ignem<br>
laeuaque conuulsae dedimus carchesia terrae,<br>
iam nequeo tolerare moram. cassusne sacerdos<br>
audior? an, rabido iubeat si Thessala cantu,<br>
ibitis? et, Scythicis quotiens medicata uenenis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">505</span><br>
Colchis aget, trepido pallebunt Tartara motu?<br>
nostri cura minor, si non attollere bustis<br>
corpora nec plenas antiquis ossibus urnas<br>
egerere et mixtos caelique Erebique sub unum<br>
funestare deos libet aut exanguia ferro&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">510</span><br>
ora sequi atque aegras functorum carpere fibras?<br>
ne tenues annos nubemque hanc frontis opacae<br>
spernite, ne, moneo: et nobis saeuire facultas.<br>
scimus enim et quidquid dici noscique timetis<br>
et turbare Hecaten (ni te, Thymbraee, uererer)&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">515</span><br>
et triplicis mundi summum, quem scire nefastum.<br>
illum++sed taceo: prohibet tranquilla senectus.<br>
iamque ego uos++' auide subicit Phoebeia Manto:<br>
'audiris, genitor, uulgusque exangue propinquat.<br>
panditur Elysium chaos, et telluris opertae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">520</span><br>
dissilit umbra capax, siluaeque et nigra patescunt<br>
flumina: liuentes Acheron eiectat harenas,<br>
fumidus atra uadis Phlegethon incendia uoluit,<br>
et Styx discretis interflua manibus obstat.<br>
ipsum pallentem solio circumque ministras&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">525</span><br>
funestorum operum Eumenidas Stygiaeque seueros<br>
Iunonis thalamos et torua cubilia cerno.<br>
in speculis Mors atra sedet dominoque silentes<br>
adnumerat populos; maior superinminet ordo.<br>
arbiter hos dura uersat Gortynius urna&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">530</span><br>
uera minis poscens adigitque expromere uitas<br>
usque retro et tandem poenarum lucra fateri.<br>
quid tibi monstra Erebi, Scyllas et inane furentes<br>
Centauros solidoque intorta adamante Gigantum<br>
uincula et angustam centeni Aegaeonis umbram?'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">535</span><br>
&nbsp;&nbsp;&nbsp;&nbsp;'immo,' ait, 'o nostrae regimen uiresque senectae,<br>
ne uulgata mihi. quis enim remeabile saxum<br>
fallentesque lacus Tityonque alimenta uolucrum<br>
et caligantem longis Ixiona gyris<br>
nesciat? ipse etiam, melior cum sanguis, opertas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">540</span><br>
inspexi sedes, Hecate ducente, priusquam<br>
obruit ora deus totamque in pectora lucem<br>
detulit. Argolicas magis huc appelle precando<br>
Thebanasque animas; alias auertere gressus<br>
lacte quater sparsas maestoque excedere luco,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">545</span><br>
nata, iube; tum qui uultus habitusque, quis ardor<br>
sanguinis adfusi, gens utra superbior adsit,<br>
dic agedum nostramque mone per singula noctem.'<br>
&nbsp;&nbsp;&nbsp;&nbsp;iussa facit carmenque serit, quo dissipat umbras,<br>
quo reciet sparsas; qualis, si crimina demas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 550</span><br>
Colchis et Aeaeo simulatrix litore Circe.<br>
tunc his sacrificum dictis adfata parentem:<br>
'primus sanguineo summittit inertia Cadmus<br>
ora lacu, iuxtaque uirum Cythereia proles<br>
insequitur, geminusque bibit de uertice serpens.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">555</span><br>
terrigenae comites illos, gens Martia, cingunt,<br>
quis aeui mensura dies, manus omnis in armis,<br>
omnis et in capulo; prohibent obstantque ruuntque<br>
spirantum rabie, nec tristi incumbere fossae<br>
cura, sed alternum sitis exhaurire cruorem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">560</span><br>
proxima natarum manus est fletique nepotes.<br>
hic orbam Autonoen, et anhelam cernimus Ino<br>
respectantem arcus et ad ubera dulce prementem<br>
pignus, et oppositis Semelen a uentre lacertis.<br>
Penthea iam fractis genetrix Cadmeia thyrsis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">565</span><br>
iamque remissa deo pectusque adoperta cruentum<br>
insequitur planctu; fugit ille per auia Lethes<br>
et Stygios super usque lacus, ubi mitior illum<br>
flet pater et lacerum componit corpus Echion.<br>
tristem nosco Lycum dextramque in terga reflexum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">570</span><br>
Aeoliden, umero iactantem funus onusto.<br>
necdum ille aut habitus aut uersae crimina formae<br>
mutat Aristaeo genitus: frons aspera cornu,<br>
tela manu, reicitque canes in uulnus hiantes.<br>
ecce autem magna subit inuidiosa caterua&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">575</span><br>
Tantalis et tumido percenset funera luctu,<br>
nil deiecta malis; iuuat effugisse deorum<br>
numina et insanae plus iam permittere linguae.'<br>
&nbsp;&nbsp;&nbsp;&nbsp;talia dum patri canit intemerata sacerdos,<br>
illius elatis tremefacta adsurgere uittis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 580</span><br>
canities tenuisque impelli sanguine uultus.<br>
nec iam firmanti baculo nec uirgine fida<br>
nititur, erectusque solo, 'desiste canendo,<br>
nata,' ait, 'externae satis est mihi lucis, inertes<br>
discedunt nebulae, et uultum niger exuit aer.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">585</span><br>
umbrisne an supero dimissus Apolline complet<br>
spiritus? en uideo quaecumque audita. sed ecce<br>
maerent Argolici deiecto lumine manes!<br>
toruus Abas Proetusque nocens mitisque Phoroneus<br>
truncatusque Pelops et saeuo puluere sordens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">590</span><br>
Oenomaus largis umectant imbribus ora.<br>
auguror hinc Thebis belli meliora. quid autem<br>
hi grege condenso (quantum arma et uulnera monstrant,<br>
pugnaces animae) nobis in sanguine multo<br>
oraque pectoraque et falso clamore leuatas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">595</span><br>
intendunt sine pace manus? rex, fallor? an hi sunt<br>
quinquaginta illi? cernis Cthoniumque Chrominque<br>
Phegeaque et nostra praesignem Maeona lauro.<br>
ne saeuite, duces, nihil hic mortalibus ausum,<br>
credite, consiliis: hos ferrea neuerat annos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">600</span><br>
Atropos. existis casus: bella horrida nobis,<br>
atque iterum Tydeus.' dicit, uittaque ligatis<br>
frondibus instantes abigit monstratque cruorem.<br>
&nbsp;&nbsp;&nbsp;&nbsp;stabat inops comitum Cocyti in litore maesto<br>
Laius, inmiti quem iam deus ales Auerno&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">605</span><br>
reddiderat, dirumque tuens obliqua nepotem<br>
(noscit enim uultu) non ille aut sanguinis haustus,<br>
cetera ceu plebes, aliumue accedit ad imbrem,<br>
inmortale odium spirans. sed prolicit ultro<br>
Aonius uates: 'Tyriae dux inclute Thebes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">610</span><br>
cuius ab interitu non ulla Amphionis arces<br>
uidit amica dies, o iam satis ulte cruentum<br>
exitium, et multum placata minoribus umbra,<br>
quo miserande fugis? iacet ille in funere longo,<br>
quem fremis, et iunctae sentit confinia mortis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">615</span><br>
obsitus exhaustos paedore et sanguine uultus<br>
eiectusque die: sors leto durior omni,<br>
crede mihi! quaenam inmeritum uitare nepotem<br>
causa tibi? confer uultum et satiare litanti<br>
sanguine uenturasque uices et funera belli&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">620</span><br>
pande, uel infensus uel res miserate tuorum.<br>
tunc ego et optata uetitam transmittere Lethen<br>
puppe dabo placidumque pia tellure reponam<br>
et Stygiis mandabo deis.' mulcetur honoris<br>
muneribus tingitque genas, dein talia reddit:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">625</span><br>
'cur tibi uersanti manes, aequaeue sacerdos,<br>
lectus ego augurio tantisque potissimus umbris,<br>
qui uentura loquar? satis est meminisse priorum.<br>
nostrane praeclari (pudeat) consulta nepotes<br>
poscitis? illum, illum sacris adhibete nefastis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">630</span><br>
qui laeto fodit ense patrem, qui semet in ortus<br>
uertit et indignae regerit sua pignora matri.<br>
et nunc ille deos Furiarumque atra fatigat<br>
concilia et nostros rogat haec in proelia manes.<br>
quodsi adeo placui deflenda in tempora uates,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">635</span><br>
dicam equidem, quo me Lachesis, quo torua Megaera<br>
usque sinunt: bellum, innumero uenit undique bellum<br>
agmine, Lernaeosque trahit fatalis alumnos<br>
Gradiuus stimulis; hos terrae monstra deumque<br>
tela manent pulchrique obitus et ab igne supremo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">640</span><br>
sontes lege morae. certa est uictoria Thebis,<br>
ne trepida, nec regna ferox germanus habebit<br>
sed Furiae; geminumque nefas miserosque per enses<br>
(ei mihi!) crudelis uincit pater.' haec ubi fatus<br>
labitur et flexa dubios ambage relinquit.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">645</span><br>
&nbsp;&nbsp;&nbsp;&nbsp;interea gelidam Nemeen et conscia laudis<br>
Herculeae dumeta uaga legione tenebant<br>
Inachidae; iam Sidonias auertere praedas,<br>
sternere, ferre domos ardent instantque. quis iras<br>
flexerit, unde morae, medius quis euntibus error,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">650</span><br>
Phoebe, doce: nos rara manent exordia famae.<br>
&nbsp;&nbsp;&nbsp;&nbsp;marcidus edomito bellum referebat ab Haemo<br>
Liber; ibi armiferos geminae iam sidera brumae<br>
orgia ferre Getas canumque uirescere dorso<br>
Othryn et Icaria Rhodopen adsueuerat umbra,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">655</span><br>
et iam pampineos materna ad moenia currus<br>
promouet; effrenae dextra laeuaque sequuntur<br>
lynces, et uda mero lambunt retinacula tigres.<br>
post exultantes spolia armentalia portant<br>
seminecesque lupos scissasque Mimallones ursas.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">660</span><br>
nec comitatus iners: sunt illic Ira Furorque<br>
et Metus et Virtus et numquam sobrius Ardor<br>
succiduique gradus et castra simillima regi.<br>
isque ubi puluerea Nemeen efferuere nube<br>
conspicit et solem radiis ignescere ferri,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">665</span><br>
necdum compositas belli in certamina Thebas,<br>
concussus uisis, quamquam ore et pectore marcet,<br>
aeraque tympanaque et biforem reticere tumultum<br>
imperat, attonitas qui circum plurimus aures,<br>
atque ita: 'me globus iste meamque excindere gentem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">670</span><br>
apparat; ex longo recalet furor; hoc mihi saeuum<br>
Argos et indomitae bellum ciet ira nouercae.<br>
usque adeone parum cineri data mater iniquo<br>
natalesque rogi quaeque ipse micantia sensi<br>
fulgura? reliquias etiam fusaeque sepulcrum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">675</span><br>
paelicis et residem ferro petit impia Theben.<br>
nectam fraude moras; illum, illum tendite campum,<br>
tendite, io comites.' Hyrcanae ad signa iugales<br>
intumuere iubas, dicto prius astitit aruis.<br>
&nbsp;&nbsp;&nbsp;&nbsp;tempus erat medii cum solem in culmina mundi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">680</span><br>
tollit anhela dies, ubi tardus hiantibus aruis<br>
stat uapor atque omnes admittunt aethera luci.<br>
undarum uocat ille deas mediusque silentum<br>
incipit: 'agrestes, fluuiorum numina, Nymphae,<br>
et nostri pars magna gregis, perferte laborem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">685</span><br>
quem damus. Argolicos paulum mihi fontibus amnes<br>
stagnaque et errantes obducite puluere riuos.<br>
praecipuam Nemeen, qua nostra in moenia bellis<br>
nunc iter, ex alto fugiat liquor; adiuuat ipse<br>
Phoebus adhuc summo, cesset ni uestra uoluntas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">690</span><br>
limite; uim coeptis indulgent astra, meaeque<br>
aestifer Erigones spumat canis. ite uolentes,<br>
ite in operta soli; post uos ego gurgite pleno<br>
eliciam, et quae dona meis amplissima sacris<br>
uester habebit honos, nocturnaque furta licentum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">695</span><br>
cornipedum et cupidas Faunorum arcebo rapinas.'<br>
dixerat; ast illis tenuior percurrere uisus<br>
ora situs, uiridisque comis exhorruit umor.<br>
protinus Inachios haurit sitis ignea campos:<br>
diffugere undae, squalent fontesque lacusque,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">700</span><br>
et caua feruenti durescunt flumina limo.<br>
aegra solo macies, tenerique in origine culmi<br>
inclinata seges, deceptum margine ripae<br>
stat pecus, atque amnes quaerunt armenta natatos.<br>
sic ubi se magnis refluus suppressit in antris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">705</span><br>
Nilus et Eoae liquentia pabula brumae<br>
ore premit, fumant desertae gurgite ualles<br>
et patris undosi sonitus expectat hiulca<br>
Aegyptos, donec Phariis alimenta rogatus<br>
donet agris magnumque inducat messibus annum.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">710</span><br>
&nbsp;&nbsp;&nbsp;&nbsp;aret Lerna nocens, aret Lyrceus et ingens<br>
Inachus aduoluensque natantia saxa Charadrus<br>
et numquam in ripis audax Erasinus et aequus<br>
fluctibus Asterion, ille alta per auia notus<br>
audiri et longe pastorum rumpere somnos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">715</span><br>
[sic Hyperionios cum lux effrena per orbem<br>
rapta ruit Phaethontis equos, magnumque laborem<br>
discordes gemuere poli, dum pontus et arua<br>
stellarumque ruunt crines, non amnibus undae,<br>
non lucis mansere comae, sed multus ubique&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">720</span><br>
ignis, ubique faces et longa fluminis instar<br>
indiget Aegaeon deceptus imagine ripae.]<br>
una tamen tacitas, sed iussu numinis, undas,<br>
haec quoque, secreta nutrit Langia sub umbra.<br>
nondum illi raptus dederat lacrimabile nomen&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">725</span><br>
Archemorus, nec fama deae; tamen auia seruat<br>
et nemus et fluuium; manet ingens gloria nympham,<br>
cum tristem Hypsipylen ducibus sudatus Achaeis<br>
ludus et atra sacrum recolet trieteris Ophelten.<br>
&nbsp;&nbsp;&nbsp;&nbsp;ergo nec ardentes clipeos uectare nec artos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 730</span><br>
thoracum nexus (tantum sitis horrida torret)<br>
sufficiunt; non ora modo angustisque perusti<br>
faucibus, interior sed uis quatit: aspera pulsu<br>
corda, gelant uenae et siccis cruor aeger adhaeret<br>
uisceribus; tunc sole putris, tunc puluere tellus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">735</span><br>
exhalat calidam nubem. non spumeus imber<br>
manat equum: siccis inlidunt ora lupatis,<br>
ora catenatas procul exertantia linguas;<br>
nec legem dominosue pati, sed perfurit aruis<br>
flammatum pecus. huc illuc impellit Adrastus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">740</span><br>
exploratores, si stagna Licymnia restent,<br>
si quis Amymones superet liquor: omnia caecis<br>
ignibus hausta sedent, nec spes umentis Olympi,<br>
ceu flauam Libyen desertaque pulueris Afri<br>
conlustrent nullaque umbratam nube Syenen.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">745</span><br>
&nbsp;&nbsp;&nbsp;&nbsp;tandem inter siluas (sic Euhius ipse pararat)<br>
errantes subitam pulchro in maerore tuentur<br>
Hypsipylen; illi quamuis et ad ubera Opheltes<br>
non suus, Inachii proles infausta Lycurgi,<br>
dependet (neglecta comam nec diues amictu),&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">750</span><br>
regales tamen ore notae, nec mersus acerbis<br>
extat honos. tunc haec adeo stupefactus Adrastus:<br>
'diua potens nemorum (nam te uultusque pudorque<br>
mortali de stirpe negant), quae laeta sub isto<br>
igne poli non quaeris aquas, succurre propinquis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">755</span><br>
gentibus; Arquitenens seu te Latonia casto<br>
de grege transmisit thalamis, seu lapsus ab astris<br>
non humilis fecundat amor (neque enim ipse deorum<br>
arbiter Argolidum thalamis nouus), aspice maesta<br>
agmina. nos ferro meritas excindere Thebas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 760</span><br>
mens tulit, imbelli sed nunc sitis aspera fato<br>
summittitque animos et inertia robora carpit.<br>
da fessis in rebus opem, seu turbidus amnis,<br>
seu tibi foeda palus, nihil hac in sorte pudendum,<br>
nil humile est; tu nunc Ventis pluuioque rogaris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">765</span><br>
pro Ioue, tu refugas uires et pectora bellis<br>
exanimata reple: sic hoc tibi sidere dextro<br>
crescat onus. tantum reduces det flectere gressus<br>
Iuppiter, o quanta belli donabere praeda!<br>
Dircaeos tibi, diua, greges numerumque rependam&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">770</span><br>
plebis, et hic magna lucus signabitur ara.'<br>
dixit, et orantis media inter anhelitus ardens<br>
uerba rapit, cursuque animae labat arida lingua;<br>
idem omnes pallorque uiros flatusque soluti<br>
oris habet. reddit demisso Lemnia uultu:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">775</span><br>
'diua quidem uobis, etsi caelestis origo est,<br>
unde ego? mortales utinam haud transgressa fuissem<br>
luctibus! altricem mandati cernitis orbam<br>
pignoris; at nostris an quis sinus, uberaque ulla,<br>
scit deus; et nobis regnum tamen et pater ingens++&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">780</span><br>
sed quid ego haec, fessosque optatis demoror undis?<br>
mecum age nunc, si forte uado Langia perennes<br>
seruat aquas; solet et rabidi sub limite Cancri<br>
semper, et Icarii quamuis iuba fulguret astri,<br>
ire tamen.' simul haerentem, ne tarda Pelasgis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">785</span><br>
dux foret, a! miserum uicino caespite alumnum<br>
(sic Parcae uoluere) locat ponique negantis<br>
floribus aggestis et amico murmure dulces<br>
solatur lacrimas: qualis Berecyntia mater,<br>
dum paruum circa iubet exultare Tonantem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">790</span><br>
Curetas trepidos; illi certantia plaudunt<br>
orgia, sed magnis resonat uagitibus Ide.<br>
&nbsp;&nbsp;&nbsp;&nbsp;at puer in gremio uernae telluris et alto<br>
gramine nunc faciles sternit procursibus herbas<br>
in uultum nitens, caram modo lactis egeno&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">795</span><br>
nutricem clangore ciens iterumque renidens<br>
et teneris meditans uerba inluctantia labris<br>
miratur nemorum strepitus aut obuia carpit<br>
aut patulo trahit ore diem nemorique malorum<br>
inscius et uitae multum securus inerrat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">800</span><br>
sic tener Odrysia Mauors niue, sic puer ales<br>
uertice Maenalio, talis per litora reptans<br>
improbus Ortygiae latus inclinabat Apollo.<br>
&nbsp;&nbsp;&nbsp;&nbsp;illi per dumos et opaca uirentibus umbris<br>
deuia: pars cingunt, pars arta plebe sequuntur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">805</span><br>
praecelerantque ducem. medium subit illa per agmen<br>
non humili festina modo; iamque amne propinquo<br>
rauca sonat uallis, saxosumque impulit aures<br>
murmur: ibi exultans conclamat ab agmine primus,<br>
sicut erat leuibus tollens uexilla maniplis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">810</span><br>
Argus, 'aquae?' longusque uirum super ora cucurrit<br>
clamor, 'aquae!' sic Ambracii per litora ponti<br>
nauticus in remis iuuenum monstrante magistro<br>
fit sonus inque uicem contra percussa reclamat<br>
terra, salutatus cum Leucada pandit Apollo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">815</span><br>
incubuere uadis passim discrimine nullo<br>
turba simul primique, nequit secernere mixtos<br>
aequa sitis, frenata suis in curribus intrant<br>
armenta, et pleni dominis armisque feruntur<br>
quadripedes; hos turbo rapax, hos lubrica fallunt&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;"> 820</span><br>
saxa, nec implicitos fluuio reuerentia reges<br>
proterere aut mersisse uado clamantis amici<br>
ora. fremunt undae, longusque a fontibus amnis<br>
diripitur; modo lene uirens et gurgite puro<br>
perspicuus, nunc sordet aquis egestus ab imis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">825</span><br>
alueus; inde tori riparum et proruta turbant<br>
gramina; iam crassus caenoque et puluere torrens,<br>
quamquam expleta sitis, bibitur tamen. agmina bello<br>
decertare putes iustumque in gurgite Martem<br>
perfurere aut captam tolli uictoribus urbem.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">830</span><br>
&nbsp;&nbsp;&nbsp;&nbsp;atque aliquis regum medio circumfluus amni:<br>
'siluarum, Nemea, longe regina uirentum,<br>
lecta Iouis sedes, quam tu non Herculis actis<br>
dura magis, rabidi cum colla comantia monstri<br>
angeret et tumidos animam angustaret in artus!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">835</span><br>
hac saeuisse tenus populorum in coepta tuorum<br>
sufficiat; tuque o cunctis insuete domari<br>
solibus, aeternae largitor corniger undae,<br>
laetus eas, quacumque domo gelida ora resoluis<br>
inmortale tumens; neque enim tibi cana repostas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">840</span><br>
bruma niues raptasque alio de fonte refundit<br>
arcus aquas grauidiue indulgent nubila Cauri,<br>
sed tuus et nulli ruis expugnabilis astro.<br>
te nec Apollineus Ladon nec Xanthus uterque<br>
Spercheosque minas Centaureusque Lycormas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">845</span><br>
praestiterint; tu pace mihi, tu nube sub ipsa<br>
armorum festasque super celebrabere mensas<br>
(a Ioue primus honos), bellis modo laetus ouantes<br>
accipias fessisque libens iterum hospita pandas<br>
flumina defensasque uelis agnoscere turmas.'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">850</span>
</p>
<div class="footer">
	<p>
		<a href="/statius.html">Statius</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY>
</HTML>