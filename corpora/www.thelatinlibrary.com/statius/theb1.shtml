<html>
	<head>
		<title>
			Statius: Thebaid I
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>PVBLIVS PAPINIVS STATIVS<br>
THEBAID I
</p>

<p class=border></P>

<p>
Fraternas acies alternaque regna profanis<br>
decertata odiis sontesque euoluere Thebas<br>
Pierius menti calor incidit. unde iubetis<br>
ire, deae? gentisne canam primordia dirae,<br>
Sidonios raptus et inexorabile pactum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5</span><br>
legis Agenoreae scrutantemque aequora Cadmum?<br>
longa retro series, trepidum si Martis operti<br>
agricolam infandis condentem proelia sulcis<br>
expediam penitusque sequar, quo carmine muris<br>
iusserit Amphion Tyriis accedere montes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
unde graues irae cognata in moenia Baccho,<br>
quod saeuae Iunonis opus, cui sumpserit arcus<br>
infelix Athamas, cur non expauerit ingens<br>
Ionium socio casura Palaemone mater.<br>
atque adeo iam nunc gemitus et prospera Cadmi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15</span><br>
praeteriisse sinam: limes mihi carminis esto<br>
Oedipodae confusa domus, quando Itala nondum<br>
signa nec Arctoos ausim spirare triumphos<br>
bisque iugo Rhenum, bis adactum legibus Histrum<br>
et coniurato deiectos uertice Dacos &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>
aut defensa prius uix pubescentibus annis<br>
bella Iouis. tuque, o Latiae decus addite famae<br>
quem noua maturi subeuntem exorsa parentis<br>
aeternum sibi Roma cupit (licet artior omnes<br>
limes agat stellas et te plaga lucida caeli,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25</span><br>
Pliadum Boreaeque et hiulci fulminis expers,<br>
sollicitet, licet ignipedum frenator equorum<br>
ipse tuis alte radiantem crinibus arcum<br>
imprimat aut magni cedat tibi Iuppiter aequa<br>
parte poli), maneas hominum contentus habenis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</span><br>
undarum terraeque potens, et sidera dones.<br>
tempus erit, cum Pierio tua fortior oestro<br>
facta canam: nunc tendo chelyn; satis arma referre<br>
Aonia et geminis sceptrum exitiale tyrannis<br>
nec furiis post fata modum flammasque rebelles&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">35</span><br>
seditione rogi tumulisque carentia regum<br>
funera et egestas alternis mortibus urbes,<br>
caerula cum rubuit Lernaeo sanguine Dirce<br>
et Thetis arentes adsuetum stringere ripas<br>
horruit ingenti uenientem Ismenon aceruo.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">40</span><br>
quem prius heroum, Clio, dabis? inmodicum irae<br>
Tydea? laurigeri subitos an uatis hiatus?<br>
urguet et hostilem propellens caedibus amnem<br>
turbidus Hippomedon, plorandaque bella proterui<br>
Arcados atque alio Capaneus horrore canendus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">45</span><br>
&nbsp;&nbsp;&nbsp;&nbsp;impia iam merita scrutatus lumina dextra<br>
merserat aeterna damnatum nocte pudorem<br>
Oedipodes longaque animam sub morte trahebat.<br>
illum indulgentem tenebris imaeque recessu<br>
sedis inaspectos caelo radiisque penates&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">50</span><br>
seruantem tamen adsiduis circumuolat alis<br>
saeua dies animi, scelerumque in pectore Dirae.<br>
tunc uacuos orbes, crudum ac miserabile uitae<br>
supplicium, ostentat caelo manibusque cruentis<br>
pulsat inane solum saeuaque ita uoce precatur:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">55</span><br>
'di, sontes animas angustaque Tartara poenis<br>
qui regitis, tuque umbrifero Styx liuida fundo,<br>
quam uideo, multumque mihi consueta uocari<br>
adnue, Tisiphone, peruersaque uota secunda:<br>
si bene quid merui, si me de matre cadentem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">60</span><br>
fouisti gremio et traiectum uulnere plantas<br>
firmasti, si stagna peti Cirrhaea bicorni<br>
interfusa iugo, possem cum degere falso<br>
contentus Polybo, trifidaeque in Phocidos arto<br>
longaeuum implicui regem secuique trementis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">65</span><br>
ora senis, dum quaero patrem, si Sphingos iniquae<br>
callidus ambages te praemonstrante resolui,<br>
si dulces furias et lamentabile matris<br>
conubium gauisus ini noctemque nefandam<br>
saepe tuli natosque tibi, scis ipsa, paraui,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">70</span><br>
mox auidus poenae digitis caedentibus ultro<br>
incubui miseraque oculos in matre reliqui:<br>
exaudi, si digna precor quaeque ipsa furenti<br>
subiceres. orbum uisu regnisque carentem<br>
non regere aut dictis maerentem flectere adorti,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">75</span><br>
quos genui quocumque toro; quin ecce superbi<br>
&#151;pro dolor!&#151;et nostro iamdudum funere reges<br>
insultant tenebris gemitusque odere paternos.<br>
hisne etiam funestus ego? et uidet ista deorum<br>
ignauus genitor? tu saltem debita uindex&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">80</span><br>
huc ades et totos in poenam ordire nepotes.<br>
indue quod madidum tabo diadema cruentis<br>
unguibus abripui, uotisque instincta paternis<br>
i media in fratres, generis consortia ferro<br>
dissiliant. da, Tartarei regina barathri,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">85</span><br>
quod cupiam uidisse nefas, nec tarda sequetur<br>
mens iuuenum: modo digna ueni, mea pignora nosces.'<br>
&nbsp;&nbsp;&nbsp;&nbsp;talia dicenti crudelis diua seueros<br>
aduertit uultus. inamoenum forte sedebat<br>
Cocyton iuxta, resolutaque uertice crines&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">90</span><br>
lambere sulphureas permiserat anguibus undas.<br>
ilicet igne Iouis lapsisque citatior astris<br>
tristibus exiluit ripis: discedit inane<br>
uulgus et occursus dominae pauet. illa per umbras<br>
et caligantes animarum examine campos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">95</span><br>
Taenariae limen petit inremeabile portae.<br>
sensit adesse Dies, piceo Nox obuia nimbo<br>
lucentes turbauit equos; procul arduus Atlans<br>
horruit et dubia caelum ceruice remisit.<br>
arripit extemplo Maleae de ualle resurgens&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">100</span><br>
notum iter ad Thebas; neque enim uelocior ullas<br>
itque reditque uias cognataue Tartara mauult.<br>
centum illi stantes umbrabant ora cerastae,<br>
turba minor diri capitis; sedet intus abactis<br>
ferrea lux oculis, qualis per nubila Phoebes &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">105</span><br>
Atracia rubet arte labor; suffusa ueneno<br>
tenditur ac sanie gliscit cutis; igneus atro<br>
ore uapor, quo longa sitis morbique famesque<br>
et populis mors una uenit; riget horrida tergo<br>
palla, et caerulei redeunt in pectora nodi:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">110</span><br>
Atropos hos atque ipsa nouat Proserpina cultus.<br>
tum geminas quatit ira manus: haec igne rogali<br>
fulgurat, haec uiuo manus aera uerberat hydro.<br>
&nbsp;&nbsp;&nbsp;&nbsp;ut stetit, abrupta qua plurimus arce Cithaeron<br>
occurrit caelo, fera sibila crine uirenti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">115</span><br>
congeminat, signum terris, unde omnis Achaei<br>
ora maris late Pelopeaque regna resultant.<br>
audiit et medius caeli Parnasos et asper<br>
Eurotas, dubiamque iugo fragor impulit Oeten<br>
in latus, et geminis uix fluctibus obstitit Isthmos.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">120</span><br>
ipsa suum genetrix curuo delphine uagantem<br>
abripuit frenis gremioque Palaemona pressit.<br>
atque ea Cadmeo praeceps ubi culmine primum<br>
constitit adsuetaque infecit nube penates,<br>
protinus attoniti fratrum sub pectore motus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">125</span><br>
gentilisque animos subiit furor aegraque laetis<br>
inuidia atque parens odii metus, inde regendi<br>
saeuus amor, ruptaeque uices iurisque secundi<br>
ambitus impatiens, et summo dulcius unum<br>
stare loco, sociisque comes discordia regnis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">130</span><br>
sic ubi delectos per torua armenta iuuencos<br>
agricola imposito sociare adfectat aratro,<br>
illi indignantes, quis nondum uomere multo<br>
ardua nodosos ceruix descendit in armos,<br>
in diuersa trahunt atque aequis uincula laxant&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">135</span><br>
uiribus et uario confundunt limite sulcos:<br>
haud secus indomitos praeceps discordia fratres<br>
asperat. alterni placuit sub legibus anni<br>
exilio mutare ducem. sic iure maligno<br>
fortunam transire iubent, ut sceptra tenentem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">140</span><br>
foedere praecipiti semper nouus angeret heres.<br>
haec inter fratres pietas erat, haec mora pugnae<br>
sola nec in regem perduratura secundum.<br>
et nondum crasso laquearia fulua metallo,<br>
montibus aut alte Grais effulta nitebant&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">145</span><br>
atria, congestos satis explicitura clientes;<br>
non impacatis regum aduigilantia somnis<br>
pila, nec alterna ferri statione gementes<br>
excubiae, nec cura mero committere gemmas<br>
atque aurum uiolare cibis: sed nuda potestas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">150</span><br>
armauit fratres, pugna est de paupere regno.<br>
dumque uter angustae squalentia iugera Dirces<br>
uerteret aut Tyrii solio non altus ouaret<br>
exulis ambigitur, periit ius fasque bonumque<br>
et uitae mortisque pudor. quo tenditis iras,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">155</span><br>
a, miseri? quid si peteretur crimine tanto<br>
limes uterque poli, quem Sol emissus Eoo<br>
cardine, quem porta uergens prospectat Hibera,<br>
quasque procul terras obliquo sidere tangit<br>
auius aut Borea gelidas madidiue tepentes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">160</span><br>
igne Noti? quid si Phrygiae Tyriaeque sub unum<br>
conuectentur opes? loca dira arcesque nefandae<br>
suffecere odio, furiisque inmanibus emptum<br>
Oedipodae sedisse loco. iam sorte carebat<br>
dilatus Polynicis honos. quis tunc tibi, saeue,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">165</span><br>
quis fuit ille dies, uacua cum solus in aula<br>
respiceres ius omne tuum cunctosque minores,<br>
et nusquam par stare caput! iam murmura serpunt<br>
plebis Echioniae, tacitumque a principe uulgus<br>
dissidet, et, qui mos populis, uenturus amatur.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">170</span><br>
atque aliquis, cui mens humili laesisse ueneno<br>
summa nec impositos umquam ceruice uolenti<br>
ferre duces, 'hancne Ogygiis,' ait, 'aspera rebus<br>
fata tulere uicem, totiens mutare timendos<br>
alternoque iugo dubitantia subdere colla?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">175</span><br>
partiti uersant populorum fata manuque<br>
fortunam fecere leuem. semperne uicissim<br>
exulibus seruire dabor? tibi, summe deorum<br>
terrarumque sator, sociis hanc addere mentem<br>
sedit? an inde uetus Thebis extenditur omen,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">180</span><br>
ex quo Sidonii nequiquam blanda iuuenci<br>
pondera Carpathio iussus sale quaerere Cadmus<br>
exul Hyanteos inuenit regna per agros,<br>
fraternasque acies fetae telluris hiatu<br>
augurium seros dimisit ad usque nepotes?&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">185</span><br>
cernis ut erectum torua sub fronte minetur<br>
saeuior adsurgens dempto consorte potestas.<br>
quas gerit ore minas, quanto premit omnia fastu!<br>
hicne umquam priuatus erit? tamen ille precanti<br>
mitis et adfatu bonus et patientior aequi. &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">190</span><br>
quid mirum? non solus erat. nos uilis in omnes<br>
prompta manus casus, domino cuicumque parati.<br>
qualiter hinc gelidus Boreas, hinc nubifer Eurus<br>
uela trahunt, nutat mediae fortuna carinae,<br>
(heu dubio suspensa metu tolerandaque nullis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">195</span><br>
aspera sors populis!) hic imperat, ille minatur.'<br>
&nbsp;&nbsp;&nbsp;&nbsp;at Iouis imperiis rapidi super atria caeli<br>
lectus concilio diuum conuenerat ordo<br>
interiore polo. spatiis hinc omnia iuxta,<br>
primaeque occiduaeque domus et fusa sub omni&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">200</span><br>
terra atque unda die. mediis sese arduus infert<br>
ipse deis, placido quatiens tamen omnia uultu,<br>
stellantique locat solio; nec protinus ausi<br>
caelicolae, ueniam donec pater ipse sedendi<br>
tranquilla iubet esse manu. mox turba uagorum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">205</span><br>
semideum et summis cognati nubibus Amnes<br>
et compressa metu seruantes murmura Venti<br>
aurea tecta replent. mixta conuexa deorum<br>
maiestate tremunt, radiant maiore sereno<br>
culmina et arcano florentes lumine postes.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">210</span><br>
postquam iussa quies siluitque exterritus orbis,<br>
incipit ex alto (graue et inmutabile sanctis<br>
pondus adest uerbis, et uocem fata sequuntur):<br>
'terrarum delicta nec exaturabile Diris<br>
ingenium mortale queror. quonam usque nocentum &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">215</span><br>
exigar in poenas? taedet saeuire corusco<br>
fulmine, iam pridem Cyclopum operosa fatiscunt<br>
bracchia et Aeoliis desunt incudibus ignes.<br>
atque adeo tuleram falso rectore solutos<br>
Solis equos, caelumque rotis errantibus uri,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">220</span><br>
et Phaethontea mundum squalere fauilla.<br>
nil actum, neque tu ualida quod cuspide late<br>
ire per inlicitum pelago, germane, dedisti.<br>
nunc geminas punire domos, quis sanguinis auctor<br>
ipse ego, descendo. Perseos alter in Argos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">225</span><br>
scinditur, Aonias fluit hic ab origine Thebas.<br>
mens cunctis imposta manet: quis funera Cadmi<br>
nesciat et totiens excitam a sedibus imis<br>
Eumenidum bellasse aciem, mala gaudia matrum<br>
erroresque feros nemorum et reticenda deorum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">230</span><br>
crimina? uix lucis spatio, uix noctis abactae<br>
enumerare queam mores gentemque profanam.<br>
scandere quin etiam thalamos hic impius heres<br>
patris et inmeritae gremium incestare parentis<br>
appetiit, proprios (monstrum!) reuolutus in ortus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">235</span><br>
ille tamen superis aeterna piacula soluit<br>
proiecitque diem, nec iam amplius aethere nostro<br>
uescitur; at nati (facinus sine more!) cadentes<br>
calcauere oculos. iam iam rata uota tulisti,<br>
dire senex. meruere tuae, meruere tenebrae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">240</span><br>
ultorem sperare Iouem. noua sontibus arma<br>
iniciam regnis, totumque a stirpe reuellam<br>
exitiale genus. belli mihi semina sunto<br>
Adrastus socer et superis adiuncta sinistris<br>
conubia. hanc etiam poenis incessere gentem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">245</span><br>
decretum; neque enim arcano de pectore fallax<br>
Tantalus et saeuae periit iniuria mensae.'<br>
&nbsp;&nbsp;&nbsp;&nbsp;sic pater omnipotens. ast illi saucia dictis<br>
flammato uersans inopinum corde dolorem<br>
talia Iuno refert: 'mene, o iustissime diuum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">250</span><br>
me bello certare iubes? scis, semper ut arces<br>
Cyclopum magnique Phoroneos incluta fama<br>
sceptra uiris opibusque iuuem, licet improbus illic<br>
custodem Phariae somno letoque iuuencae<br>
extinguas, saeptis et turribus aureus intres.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">255</span><br>
mentitis ignosco toris: illam odimus urbem<br>
quam uultu confessus adis, ubi conscia magni<br>
signa tori tonitrus agis et mea fulmina torques.<br>
facta luant Thebae: cur hostes eligis Argos?<br>
quin age, si tanta est thalami discordia sancti,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">260</span><br>
et Samon et ueteres armis excinde Mycenas,<br>
uerte solo Sparten. cur usquam sanguine festo<br>
coniugis ara tuae, cumulo cur turis Eoi<br>
laeta calet? melius uotis Mareotica fumat<br>
Coptos et aerisoni lugentia flumina Nili.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">265</span><br>
quod si prisca luunt auctorum crimina gentes<br>
subuenitque tuis sera haec sententia curis,<br>
percensere aeui senium, quo tempore tandem<br>
terrarum furias abolere et saecula retro<br>
emendare sat est? iamdudum ab sedibus illis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">270</span><br>
incipe, fluctiuaga qua praeterlabitur unda<br>
Sicanios longe relegens Alpheos amores:<br>
Arcades hic tua (nec pudor est) delubra nefastis<br>
imposuere locis, illic Mauortius axis<br>
Oenomai Geticoque pecus stabulare sub Haemo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">275</span><br>
dignius, abruptis etiamnum inhumata procorum<br>
reliquiis trunca ora rigent; tamen hic tibi templi<br>
gratus honos; placet Ida nocens mentitaque manes<br>
Creta tuos. me Tantaleis consistere tectis<br>
quae tandem inuidia est? belli deflecte tumultus &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">280</span><br>
et generis miseresce tui. sunt impia late<br>
regna tibi, melius generos passura nocentes.'<br>
&nbsp;&nbsp;&nbsp;&nbsp;finierat precibus miscens conuicia Iuno.<br>
at non ille grauis dictis, quamquam aspera motu,<br>
reddidit haec: 'equidem haud rebar te mente secunda&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">285</span><br>
laturam, quodcumque tuos, licet aequus, in Argos<br>
consulerem, neque me, detur si copia, fallit<br>
multa super Thebis Bacchum ausuramque Dionen<br>
dicere, sed nostri reuerentia ponderis obstat.<br>
horrendos etenim latices, Stygia aequora fratris,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">290</span><br>
obtestor, mansurum et non reuocabile uerbum,<br>
nil fore quod dictis flectar. quare impiger alis<br>
portantes praecede Notos, Cyllenia proles,<br>
aera per liquidum regnisque inlapsus opacis<br>
dic patruo: superas senior se attollat ad auras&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">295</span><br>
Laius, extinctum nati quem uulnere nondum<br>
ulterior Lethes accepit ripa profundi<br>
lege Erebi; ferat hic diro mea iussa nepoti:<br>
germanum exilio fretum Argolicisque tumentem<br>
hospitiis, quod sponte cupit, procul impius aula&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">300</span><br>
arceat, alternum regni infitiatus honorem.<br>
hinc causae irarum, certo reliqua ordine ducam.'<br>
&nbsp;&nbsp;&nbsp;&nbsp;paret Atlantiades dictis genitoris et inde<br>
summa pedum propere plantaribus inligat alis<br>
obnubitque comas et temperat astra galero.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">305</span><br>
tum dextrae uirgam inseruit, qua pellere dulces<br>
aut suadere iterum somnos, qua nigra subire<br>
Tartara et exangues animare adsueuerat umbras.<br>
desiluit, tenuique exceptus inhorruit aura.<br>
nec mora, sublimes raptim per inane uolatus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">310</span><br>
carpit et ingenti designat nubila gyro.<br>
&nbsp;&nbsp;&nbsp;&nbsp;interea patriis olim uagus exul ab oris<br>
Oedipodionides furto deserta pererrat<br>
Aoniae. iam iamque animis male debita regna<br>
concipit, et longum signis cunctantibus annum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">315</span><br>
stare gemit. tenet una dies noctesque recursans<br>
cura uirum, si quando humilem decedere regno<br>
germanum et semet Thebis opibusque potitum<br>
cerneret; hac aeuum cupiat pro luce pacisci.<br>
nunc queritur ceu tarda fugae dispendia, sed mox&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">320</span><br>
attollit flatus ducis et sedisse superbus<br>
deiecto iam fratre putat: spes anxia mentem<br>
extrahit et longo consumit gaudia uoto.<br>
tunc sedet Inachias urbes Danaeiaque arua<br>
et caligantes abrupto sole Mycenas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">325</span><br>
ferre iter impauidum, seu praeuia ducit Erinys,<br>
seu fors illa uiae, siue hac inmota uocabat<br>
Atropos. Ogygiis ululata furoribus antra<br>
deserit et pingues Baccheo sanguine colles.<br>
inde plagam, qua molle sedens in plana Cithaeron&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">330</span><br>
porrigitur lassumque inclinat ad aequora montem,<br>
praeterit. hinc arte scopuloso in limite pendens<br>
infames Scirone petras Scyllaeaque rura<br>
purpureo regnata seni mitemque Corinthon<br>
linquit et in mediis audit duo litora campis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">335</span><br>
&nbsp;&nbsp;&nbsp;&nbsp;iamque per emeriti surgens confinia Phoebi<br>
Titanis late mundo subuecta silenti<br>
rorifera gelidum tenuauerat aera biga;<br>
iam pecudes uolucresque tacent, iam Somnus auaris<br>
inrepsit curis pronusque ex aethere nutat,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">340</span><br>
grata laboratae referens obliuia uitae.<br>
sed nec puniceo rediturum nubila caelo<br>
promisere iubar, nec rarescentibus umbris<br>
longa repercusso nituere crepuscula Phoebo:<br>
densior a terris et nulli peruia flammae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">345</span><br>
subtexit nox atra polos. iam claustra rigentis<br>
Aeoliae percussa sonant, uenturaque rauco<br>
ore minatur hiems, uenti transuersa frementes<br>
confligunt axemque emoto cardine uellunt,<br>
dum caelum sibi quisque rapit; sed plurimus Auster&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">350</span><br>
inglomerat noctem, tenebrosa uolumina torquens,<br>
defunditque imbres sicco quos asper hiatu<br>
praesolidat Boreas; nec non abrupta tremescunt<br>
fulgura, et attritus subita face rumpitur aether.<br>
iam Nemea, iam Taenariis contermina lucis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">355</span><br>
Arcadiae capita alta madent; ruit agmine magno<br>
Inachus et gelidas surgens Erasinus in undas.<br>
puluerulenta prius calcandaque flumina nullae<br>
aggeribus tenuere morae, stagnoque refusa est<br>
funditus et ueteri spumauit Lerna ueneno.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">360</span><br>
frangitur omne nemus, rapiunt antiqua procellae<br>
bracchia siluarum, nullisque aspecta per aeuum<br>
solibus umbrosi patuere aestiua Lycaei.<br>
ille tamen, modo saxa iugis fugientia ruptis<br>
miratus, modo nubigenas e montibus amnes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">365</span><br>
aure pauens passimque insano turbine raptas<br>
pastorum pecorumque domos, non segnius amens<br>
incertusque uiae per nigra silentia uastum<br>
haurit iter; pulsat metus undique et undique frater.<br>
ac uelut hiberno deprensus nauita ponto,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">370</span><br>
cui neque Temo piger neque amico sidere monstrat<br>
Luna uias, medio caeli pelagique tumultu<br>
stat rationis inops, iam iamque aut saxa malignis<br>
expectat summersa uadis aut uertice acuto<br>
spumantes scopulos erectae incurrere prorae:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">375</span><br>
talis opaca legens nemorum Cadmeius heros<br>
accelerat, uasto metuenda umbone ferarum<br>
excutiens stabula, et prono uirgulta refringit<br>
pectore (dat stimulos animo uis maesta timoris)<br>
donec ab Inachiis uicta caligine tectis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">380</span><br>
emicuit lucem deuexa in moenia fundens<br>
Larisaeus apex. illo spe concitus omni<br>
euolat, hinc celsae Iunonia templa Prosymnae<br>
laeuus habens, hinc Herculeo signata uapore<br>
Lernaei stagna atra uadi, tandemque reclusis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">385</span><br>
infertur portis. actutum regia cernit<br>
uestibula; hic artus imbri uentoque rigentes<br>
proicit ignotaeque adclinis postibus aulae<br>
inuitat tenues ad dura cubilia somnos.<br>
&nbsp;&nbsp;&nbsp;&nbsp;rex ibi, tranquillae medio de limite uitae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">390</span><br>
in senium uergens, populos Adrastus habebat,<br>
diues auis et utroque Iouem de sanguine ducens.<br>
hic sexus melioris inops sed prole uirebat<br>
feminea, gemino natarum pignore fultus.<br>
cui Phoebus generos (monstrum exitiabile dictu!&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">395</span><br>
mox adaperta fides) fato ducente canebat<br>
saetigerumque suem et fuluum aduentare leonem.<br>
id uoluens non ipse pater, non docte futuri<br>
Amphiarae uides, etenim uetat auctor Apollo.<br>
tantum in corde sedens aegrescit cura parenti.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">400</span><br>
&nbsp;&nbsp;&nbsp;&nbsp;ecce autem antiquam fato Calydona relinquens<br>
Olenius Tydeus (fraterni sanguinis illum<br>
conscius horror agit) eadem, sub nocte sopora,<br>
lustra terit, similesque Notos dequestus et imbres,<br>
infusam tergo glaciem et liquentia nimbis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">405</span><br>
ora comasque gerens subit uno tegmine, cuius<br>
fusus humo gelida partem prior hospes habebat.<br>
hic uero ambobus rabiem fortuna cruentam<br>
attulit: haud passi sociis defendere noctem<br>
culminibus; paulum alternis in uerba minasque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">410</span><br>
cunctantur, mox ut iactis sermonibus irae<br>
intumuere satis, tum uero erectus uterque<br>
exertare umeros nudamque lacessere pugnam.<br>
celsior ille gradu procera in membra simulque<br>
integer annorum; sed non et uiribus infra&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">415</span><br>
Tydea fert animus, totosque infusa per artus<br>
maior in exiguo regnabat corpore uirtus.<br>
iam crebros ictus ora et caua tempora circum<br>
obnixi ingeminant, telorum aut grandinis instar<br>
Rhipaeae, flexoque genu uacua ilia tundunt.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">420</span><br>
non aliter quam Pisaeo sua lustra Tonanti<br>
cum redeunt crudisque uirum sudoribus ardet<br>
puluis; at hinc teneros caueae dissensus ephebos<br>
concitat, exclusaeque expectant praemia matres:<br>
sic alacres odio nullaque cupidine laudis &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">425</span><br>
accensi incurrunt, scrutatur et intima uultus<br>
unca manus penitusque oculis cedentibus intrat.<br>
forsan et accinctos lateri (sic ira ferebat)<br>
nudassent enses, meliusque hostilibus armis<br>
lugendus fratri, iuuenis Thebane, iaceres,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">430</span><br>
ni rex insolitum clamorem et pectore ab alto<br>
stridentes gemitus noctis miratus in umbris,<br>
mouisset gressus, magnis cui sobria curis<br>
pendebat somno iam deteriore senectus.<br>
isque ubi progrediens numerosa luce per alta&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">435</span><br>
atria dimotis aduerso limine claustris<br>
terribilem dictu faciem, lacera ora putresque<br>
sanguineo uidet imbre genas: 'quae causa furoris,<br>
externi iuuenes (neque enim meus audeat istas<br>
ciuis in usque manus), quisnam implacabilis ardor&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">440</span><br>
exturbare odiis tranquilla silentia noctis?<br>
usque adeone angusta dies, et triste parumper<br>
pacem animo somnumque pati? sed prodite tandem<br>
unde orti, quo fertis iter, quae iurgia? nam uos<br>
haud humiles tanta ira docet, generisque superbi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">445</span><br>
magna per effusum clarescunt signa cruorem.'<br>
&nbsp;&nbsp;&nbsp;&nbsp;uix ea, cum mixto clamore obliqua tuentes<br>
incipiunt una: 'rex o mitissime Achiuum,<br>
quid uerbis opus? ipse undantes sanguine uultus<br>
aspicis.' haec passim turbatis uocis amarae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">450</span><br>
confudere sonis; inde orsus in ordine Tydeus<br>
continuat: 'maesti cupiens solacia casus<br>
monstriferae Calydonis opes Acheloiaque arua<br>
deserui; uestris haec me ecce in finibus ingens<br>
nox operit. tecto caelum prohibere quis iste&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">455</span><br>
arcuit? an quoniam prior haec ad limina forte<br>
molitus gressus? pariter stabulare bimembres<br>
Centauros unaque ferunt Cyclopas in Aetna<br>
compositos. sunt et rabidis iura insita monstris<br>
fasque suum: nobis sociare cubilia terrae&#151;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">460</span><br>
sed quid ego? aut hodie spoliis gauisus abibis,<br>
quisquis es, his, aut me, si non effetus oborto<br>
sanguis hebet luctu, magni de stirpe creatum<br>
Oeneos et Marti non degenerare paterno<br>
accipies.' 'nec nos animi nec stirpis egentes&#151;'&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">465</span><br>
ille refert contra, sed mens sibi conscia fati<br>
cunctatur proferre patrem. tunc mitis Adrastus:<br>
'immo agite, et positis, quas nox inopinaque suasit<br>
aut uirtus aut ira, minis succedite tecto.<br>
iam pariter coeant animorum in pignora dextrae.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">470</span><br>
non haec incassum diuisque absentibus acta;<br>
forsan et has uenturus amor praemiserit iras,<br>
ut meminisse iuuet.' nec uana uoce locutus<br>
fata senex, siquidem hanc perhibent post uulnera iunctis<br>
esse fidem, quanta partitum extrema proteruo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">475</span><br>
Thesea Pirithoo, uel inanem mentis Oresten<br>
opposito rabidam Pylade uitasse Megaeram.<br>
tunc quoque mulcentem dictis corda aspera regem<br>
iam faciles (uentis ut decertata residunt<br>
aequora, laxatisque diu tamen aura superstes&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">480</span><br>
inmoritur uelis) passi, subiere penates.<br>
&nbsp;&nbsp;&nbsp;&nbsp;hic primum lustrare oculis cultusque uirorum<br>
telaque magna uacat: tergo uidet huius inanem<br>
impexis utrimque iubis horrere leonem,<br>
illius in speciem quem per Teumesia tempe &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">485</span><br>
Amphitryoniades fractum iuuenalibus annis<br>
ante Cleonaei uestitus proelia monstri.<br>
terribiles contra saetis ac dente recuruo<br>
Tydea per latos umeros ambire laborant<br>
exuuiae, Calydonis honos. stupet omine tanto&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">490</span><br>
defixus senior, diuina oracula Phoebi<br>
agnoscens monitusque datos uocalibus antris.<br>
obtutu gelida ora premit, laetusque per artus<br>
horror iit; sensit manifesto numine ductos<br>
adfore, quos nexis ambagibus augur Apollo&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">495</span><br>
portendi generos, uultu fallente ferarum,<br>
ediderat. tunc sic tendens ad sidera palmas:<br>
'Nox, quae terrarum caelique amplexa labores<br>
ignea multiuago transmittis sidera lapsu,<br>
indulgens reparare animum dum proximus aegris&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">500</span><br>
infundat Titan agiles animantibus ortus,<br>
tu mihi perplexis quaesitam erroribus ultro<br>
aduehis alma fidem ueterisque exordia fati<br>
detegis: adsistas operi tuaque omina firmes.<br>
semper honoratam dimensis orbibus anni&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">505</span><br>
te domus ista colet; nigri tibi, diua, litabunt<br>
electa ceruice greges, lustraliaque exta<br>
lacte nouo perfusus edet Volcanius ignis.<br>
salue prisca fides tripodum obscurique recessus.<br>
deprendi, Fortuna, deos.' sic fatus, et ambos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">510</span><br>
innectens manibus tecta interioris ad aulae<br>
progreditur. canis etiamnum altaribus ignes<br>
sopitum cinerem et tepidi libamina sacri<br>
seruabant; adolere focos epulasque recentes<br>
instaurare iubet. dictis parere ministri&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">515</span><br>
certatim accelerant; uario strepit icta tumultu<br>
regia: pars ostro tenues auroque sonantes<br>
emunire toros alteque inferre tapetas,<br>
pars teretes leuare manu ac disponere mensas.<br>
ast alii tenebras et opacam uincere noctem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">520</span><br>
adgressi tendunt auratis uincula lychnis.<br>
his labor inserto torrere exanguia ferro<br>
uiscera caesarum pecudum, his cumulare canistris<br>
perdomitam saxo Cererem. laetatur Adrastus<br>
obsequio feruere domum, iamque ipse superbis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">525</span><br>
fulgebat stratis solioque effultus eburno.<br>
parte alia iuuenes siccati uulnera lymphis<br>
discumbunt, simul ora notis foedata tuentur<br>
inque uicem ignoscunt. tunc rex longaeuus Acasten<br>
(natarum haec altrix eadem et fidissima custos&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">530</span><br>
lecta sacrum iustae Veneri occultare pudorem)<br>
imperat acciri tacitaque inmurmurat aure.<br>
&nbsp;&nbsp;&nbsp;&nbsp;nec mora praeceptis, cum protinus utraque uirgo<br>
arcano egressae thalamo: mirabile uisu,<br>
Pallados armisonae pharetrataeque ora Dianae&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">535</span><br>
aequa ferunt, terrore minus. noua deinde pudori<br>
uisa uirum facies: pariter pallorque ruborque<br>
purpureas hausere genas, oculique uerentes<br>
ad sanctum rediere patrem. postquam ordine mensae<br>
uicta fames, signis perfectam auroque nitentem&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">540</span><br>
Iasides pateram famulos ex more poposcit,<br>
qua Danaus libare deis seniorque Phoroneus<br>
adsueti. tenet haec operum caelata figuras:<br>
aureus anguicomam praesecto Gorgona collo<br>
ales habet, iam iamque uagas (ita uisus) in auras&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">545</span><br>
exilit; illa graues oculos languentiaque ora<br>
paene mouet uiuoque etiam pallescit in auro.<br>
hinc Phrygius fuluis uenator tollitur alis,<br>
Gargara desidunt surgenti et Troia recedit,<br>
stant maesti comites frustraque sonantia lassant&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">550</span><br>
ora canes umbramque petunt et nubila latrant.<br>
hanc undante mero fundens uocat ordine cunctos<br>
caelicolas, Phoebum ante alios, Phoebum omnis ad aras<br>
laude ciet comitum famulumque euincta pudica<br>
fronde manus, cui festa dies largoque refecti&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">555</span><br>
ture uaporatis lucent altaribus ignes.<br>
&nbsp;&nbsp;&nbsp;&nbsp;'forsitan, o iuuenes, quae sint ea sacra quibusque<br>
praecipuum causis Phoebi obtestemur honorem,'<br>
rex ait, 'exquirant animi. non inscia suasit<br>
religio, magnis exercita cladibus olim&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">560</span><br>
plebs Argiua litat; animos aduertite, pandam.<br>
postquam caerulei sinuosa uolumina monstri,<br>
terrigenam Pythona, deus, septem orbibus atris<br>
amplexum Delphos squamisque annosa terentem<br>
robora, Castaliis dum fontibus ore trisulco&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">565</span><br>
fusus hiat nigro sitiens alimenta ueneno,<br>
perculit, absumptis numerosa in uulnera telis,<br>
Cirrhaeique dedit centum per iugera campi<br>
uix tandem explicitum, noua deinde piacula caedis<br>
perquirens nostri tecta haud opulenta Crotopi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">570</span><br>
attigit. huic primis et pubem ineuntibus annis<br>
mira decore pios seruabat nata penates<br>
intemerata toris. felix, si Delia numquam<br>
furta nec occultum Phoebo sociasset amorem!<br>
namque ut passa deum Nemeaei ad fluminis undam,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">575</span><br>
bis quinos plena cum fronte resumeret orbes<br>
Cynthia, sidereum Latonae feta nepotem<br>
edidit; ac poenae metuens (neque enim ille coactis<br>
donasset thalamis ueniam pater) auia rura<br>
eligit ac natum saepta inter ouilia furtim &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">580</span><br>
montiuago pecoris custodi mandat alendum.<br>
non tibi digna, puer, generis cunabula tanti<br>
gramineos dedit herba toros et uimine querno<br>
texta domus; clausa arbutei sub cortice libri<br>
membra tepent, suadetque leues caua fistula somnos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">585</span><br>
et pecori commune solum. sed fata nec illum<br>
concessere larem; uiridi nam caespite terrae<br>
proiectum temere et patulo caelum ore trahentem<br>
dira canum rabies morsu depasta cruento<br>
disicit. hic uero attonitas ut nuntius aures&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">590</span><br>
matris adit, pulsi ex animo genitorque pudorque<br>
et metus; ipsa ultro saeuis plangoribus amens<br>
tecta replet, uacuumque ferens uelamine pectus<br>
occurrit confessa patri; nec motus et atro<br>
imperat (infandum!) cupientem occumbere leto.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">595</span><br>
sero memor thalami maestae solacia morti,<br>
Phoebe, paras monstrum infandis Acheronte sub imo<br>
conceptum Eumenidum thalamis, cui uirginis ora<br>
pectoraque; aeternum stridens a uertice surgit<br>
et ferrugineam frontem discriminat anguis.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">600</span><br>
haec tum dira lues nocturno squalida passu<br>
inlabi thalamis, animasque a stirpe recentes<br>
abripere altricum gremiis morsuque cruento<br>
deuesci et multum patrio pinguescere luctu.<br>
haud tulit armorum praestans animique Coroebus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">605</span><br>
seque ultro lectis iuuenum, qui robore primi<br>
famam posthabita faciles extendere uita,<br>
obtulit. illa nouos ibat populata penates<br>
portarum in biuio; lateri duo corpora paruum<br>
dependent, et iam unca manus uitalibus haeret&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">610</span><br>
ferratique ungues tenero sub corde tepescunt:<br>
obuius huic, latus omne uirum stipante corona,<br>
fit iuuenis, ferrumque ingens sub pectore duro<br>
condidit, atque imas animae mucrone corusco<br>
scrutatus latebras tandem sua monstra profunda &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">615</span><br>
reddit habere Ioui. iuuat ire et uisere iuxta<br>
liuentes in morte oculos uterique nefandam<br>
proluuiem et crasso squalentia pectora tabo,<br>
qua nostrae cecidere animae. stupet Inacha pubes<br>
magnaque post lacrimas etiamnum gaudia pallent.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">620</span><br>
hi trabibus duris (solacia uana dolori)<br>
proterere exanimos artus asprosque molares<br>
deculcare genis; nequit iram explere potestas.<br>
illam et nocturno circum stridore uolantes<br>
impastae fugistis aues, rabidamque canum uim&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">625</span><br>
oraque sicca ferunt trepidorum inhiasse luporum.<br>
saeuior in miseros fatis ultricis ademptae<br>
Delius insurgit, summaque biuerticis umbra<br>
Parnasi residens arcu crudelis iniquo<br>
pestifera arma iacit, camposque et celsa Cyclopum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">630</span><br>
tecta superiecto nebularum incendit amictu.<br>
labuntur dulces animae, Mors fila Sororum<br>
ense metit captamque tenens fert manibus urbem.<br>
quaerenti quae causa duci, quis ab aethere laeuus<br>
ignis et in totum regnaret Sirius annum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">635</span><br>
idem auctor Paean rursus iubet ire cruento<br>
inferias monstro iuuenes, qui caede potiti.<br>
fortunate animi longumque in saecula digne<br>
promeriture diem! non tu pia degener arma<br>
occulis aut certae trepidas occurrere morti.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">640</span><br>
comminus ora ferens Cirrhaei in limine templi<br>
constitit et sacras ita uocibus asperat iras:<br>
"non missus, Thymbraee, tuos supplexue penates<br>
aduenio: mea me pietas et conscia uirtus<br>
has egere uias. ego sum qui caede subegi,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">645</span><br>
Phoebe, tuum mortale nefas, quem nubibus atris<br>
et squalente die, nigra quem tabe sinistri<br>
quaeris, inique, poli. quod si monstra effera magnis<br>
cara adeo superis, iacturaque uilior orbi<br>
mors hominum, et saeuo tanta inclementia caelo est,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">650</span><br>
quid meruere Argi? me, me, diuum optime, solum<br>
obiecisse caput fatis praestabat. an illud<br>
lene magis cordi quod desolata domorum<br>
tecta uides, ignique datis cultoribus omnis<br>
lucet ager? sed quid fando tua tela manusque&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">655</span><br>
demoror? expectant matres, supremaque fiunt<br>
uota mihi. satis est: merui ne parcere uelles.<br>
proinde moue pharetras arcusque intende sonoros<br>
insignemque animam leto demitte; sed illum,<br>
pallidus Inachiis qui desuper inminet Argis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">660</span><br>
dum morior, dispelle globum." sors aequa merentes<br>
respicit. ardentem tenuit reuerentia caedis<br>
Letoiden, tristemque uiro summissus honorem<br>
largitur uitae; nostro mala nubila caelo<br>
diffugiunt, at tu stupefacti a limine Phoebi&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">665</span><br>
exoratus abis. inde haec stata sacra quotannis<br>
sollemnes recolunt epulae, Phoebeaque placat<br>
templa nouatus honos. has forte inuisitis aras<br>
uos quae progenies? quamquam Calydonius Oeneus<br>
et Porthaoniae, si dudum certus ad aures&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">670</span><br>
clamor iit, tibi iura domus. tu pande quis Argos<br>
aduenias, quando haec uariis sermonibus hora est.'<br>
&nbsp;&nbsp;&nbsp;&nbsp;deiecit maestos extemplo Ismenius heros<br>
in terram uultus, taciteque ad Tydea laeuum<br>
obliquare oculos; tum longa silentia mouit:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">675</span><br>
'non super hos diuum tibi sum quaerendus honores,<br>
unde genus, quae terra mihi, quis defluat ordo<br>
sanguinis antiqui: piget inter sacra fateri.<br>
sed si praecipitant miserum cognoscere curae,<br>
Cadmus origo patrum, tellus Mauortia Thebe,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">680</span><br>
est genetrix Iocasta mihi.' tum motus Adrastus<br>
hospitiis (agnouit enim): 'quid nota recondis?<br>
scimus' ait 'nec sic auersum fama Mycenis<br>
uoluit iter. regnum et furias oculosque pudentes<br>
nouit et Arctois si quis de solibus horret&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">685</span><br>
quique bibit Gangen aut nigrum occasibus intrat<br>
Oceanum et si quos incerto litore Syrtes<br>
destituunt. ne perge queri casusque priorum<br>
adnumerare tibi: nostro quoque sanguine multum<br>
errauit pietas, nec culpa nepotibus obstat.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">690</span><br>
tu modo dissimilis rebus mereare secundis<br>
excusare tuos. sed iam temone supino<br>
languet Hyperboreae glacialis portitor Vrsae.<br>
fundite uina focis, seruatoremque parentum<br>
Letoiden uotis iterumque iterumque canamus.&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">695</span><br>
&nbsp;&nbsp;&nbsp;&nbsp;Phoebe parens, seu te Lyciae Pataraea niuosis<br>
exercent dumeta iugis, seu rore pudico<br>
Castaliae flauos amor est tibi mergere crines,<br>
seu Troiam Thymbraeus habes, ubi fama uolentem<br>
ingratis Phrygios umeris subiisse molares,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">700</span><br>
seu iuuat Aegaeum feriens Latonius umbra<br>
Cynthus et adsiduam pelago non quaerere Delon:<br>
tela tibi longeque feros lentandus in hostes<br>
arcus et aetherii dono cessere parentis<br>
aeternum florere genas; tu doctus iniquas&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">705</span><br>
Parcarum praenosse manus fatumque quod ultra est<br>
et summo placitura Ioui, quis letifer annus,<br>
bella quibus populis, quae mutent sceptra cometae;<br>
tu Phryga summittis citharae, tu matris honori<br>
terrigenam Tityon Stygiis extendis harenis;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">710</span><br>
te uiridis Python Thebanaque mater ouantem<br>
horruit in pharetris, ultrix tibi torua Megaera<br>
ieiunum Phlegyan subter caua saxa iacentem<br>
aeterno premit accubitu dapibusque profanis<br>
instimulat, sed mixta famem fastidia uincunt:&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">715</span><br>
adsis o memor hospitii, Iunoniaque arua<br>
dexter ames, seu te roseum Titana uocari<br>
gentis Achaemeniae ritu, seu praestat Osirim<br>
frugiferum, seu Persei sub rupibus antri<br>
indignata sequi torquentem cornua Mithram.'
</p>
<div class="footer">
	<p>
		<a href="/statius.html">Statius</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY>
</HTML>