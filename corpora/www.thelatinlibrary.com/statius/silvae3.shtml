<html>
	<head>
		<title>
			Statius: Silvae III
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>PVBLIVS PAPINIVS STATIVS<br>
SILVAE III</p>

<p class=border></P>

<p>
STATIVS POLLIO SVO SALVTEM 
</p>

<p>
&nbsp;&nbsp;&nbsp;&nbsp;&nbsp;Tibi certe, Polli dulcissime et hac cui tam fideliter 
inhaeres quiete dignissime, non habeo diu probandam 
libellorum istorum temeritatem, cum scias multos ex illis 
in sinu tuo subito natos et hanc audaciam stili nostri 
frequenter expaveris, quotiens in illius facundiae tuae 
penetrali seductus altius litteras intro et in omnis a te 
studiorum sinus ducor. securus itaque tertius hic Silvarum 
nostrarum liber ad te mittitur. habuerat quidem et secundus te testem, sed hic habet auctorem. nam primum limen 
eius Hercules Surrentinus aperit, quem in litore tuo consecratum, statim ut videram, his versibus adoravi. sequitur 
libellus quo splendidissimum et mihi iucundissimum iuvenem Maecium Celerem, a sacratissimo imperatore missum 
ad legionem Syriacam, quia sequi non poteram, sic prosecutus sum. merebatur et Claudi Etrusci mei pietas aliquod
ex studiis nostris solacium, cum lugeret veris (quod iam 
rarissimum est) lacrimis senem patrem. Earinus praeterea, 
Germanici nostri libertus scis quamdiu desiderium eius 
moratus sim, cum petisset ut capillos suos quos cum gemmata pyxide et speculo ad Pergamenum Asclepium mittebat, versibus dedicarem. summa est ecloga qua mecum 
secedere Neapolim Claudiam meam exhortor. hic, si verum 
dicimus, sermo est, et quidem securus ut cum uxore et qui 
persuadere malit quam placere. huic praecipue libello 
favebis cum scias hanc destinationem quietis meae tibi  
maxime intendere meque non tam in patriam quam ad 
te secedere. vale. 
</p>

<p>
<b>I. HERCVLES SVRRENTINVS POLLII FELICIS</B>
</p>

<p>
    Intermissa tibi renovat, Tirynthie, sacra<br>
Pollius et causas designat desidis anni,<br>
quod coleris maiore tholo nec litora pauper<br>
nuda tenes tectumque vagis habitabile nautis,<br>
sed nitidos postes Graisque effulta metallis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5 </span><br>
culmina, ceu taedis iterum lustratus honesti<br>
ignis ab Oetaea conscenderis aethera flamma.<br>
&nbsp;&nbsp;&nbsp;&nbsp;Vix oculis animoque fides. tune ille reclusi<br>
liminis et parvae custos inglorius arae?<br>
unde haec aula recens fulgorque inopinus agresti,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
Alcidae? sunt fata deum, sunt fata locorum.<br>
o velox pietas! steriles hic nuper harenas<br>
ad sparsum pelago montis latus hirtaque dumis<br>
saxa nec ulla pati faciles vestigia terras<br>
cernere erat. quaenam subito fortuna rigentes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15 </span><br>
ditavit scopulos? Tyrione haec moenia plectro<br>
an Getica venere lyra? stupet ipse labores<br>
annus, et angusti bis seno limite menses<br>
longaevum mirantur opus. deus attulit arces<br>
erexitque suas, atque obluctantia saxa,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>
summovit nitens et magno pectore montem<br>
reppulit: immitem credas iussisse novercam.<br>
&nbsp;&nbsp;&nbsp;&nbsp;Ergo age, seu patrios liber iam legibus Argos<br>
incolis et mersum tumulis Eurysthea calcas,<br>
sive tui solium Iovis et virtute parata,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25 </span><br>
astra tenes, haustumque tibi succincta beati<br>
nectaris excluso melior Phryge porrigit Hebe:<br>
huc ades et genium templis nascentibus infer.<br>
non te Lerna nocens nec pauperis arva Molorchi<br>
nec formidatus Nemees ager antraque poscunt,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</span><br>
Thracia nec Pharii polluta altaria regis,<br>
sed felix simplexque domus fraudumque malarum<br>
inscia et hospitibus superis dignissima sedes.<br>
pone truces arcus agmenque immite pharetrae<br>
et regum multo perfusum sanguine robur,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">35 </span><br>
instratumque umeris dimitte gerentibus hostem.<br>
hic tibi Sidonio celsum pulvinar acantho<br>
texitur et signis crescit torus asper eburnis.<br>
pacatus mitisque veni nec turbidus ira<br>
nec famulare timens, sed quem te Maenalis Auge,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">40</span><br>
confectum thiasis et multo fratre madentem<br>
detinuit, qualemque vagae post crimina noctis<br>
Thespius obstupuit, totiens socer. hic tibi festa<br>
gymnas, et insontes iuvenum sine caestibus irae<br>
annua veloci peragunt certamina lustro.,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">45 </span><br>
hic templis inscriptus avo gaudente sacerdos<br>
parvus adhuc similisque tui cum prima novercae<br>
monstra manu premeres atque exanimata doleres.<br>
&nbsp;&nbsp;&nbsp;&nbsp;Sed quaenam subiti, veneranda, exordia templi<br>
dic age, Calliope; socius tibi grande sonabit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">50</span><br>
Alcides tensoque modos imitabitur arcu.<br>
&nbsp;&nbsp;&nbsp;&nbsp;Tempus erat caeli cum torrentissimus axis<br>
incumbit terris ictusque Hyperione multo<br>
acer anhelantis incendit Sirius agros.<br>
iamque dies aderat profugis cum regibus aptum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">55 </span><br>
fumat Aricinum Triviae nemus et face multa<br>
conscius Hippolyti splendet lacus; ipsa coronat<br>
emeritos Diana canes et spicula terget<br>
et tutas sinit ire feras, omnisque pudicis<br>
Itala terra focis Hecateidas excolit idus. ,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">60</span><br>
ast ego, Dardaniae quamvis sub collibus Albae<br>
rus proprium magnique ducis mihi munere currens<br>
unda domi curas mulcere aestusque levare<br>
sufficerent, notas Sirenum nomine rupes<br>
facundique larem Polli non hospes habebam,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">65 </span><br>
assidue moresque viri pacemque novosque<br>
Pieridum flores intactaque carmina discens.<br>
forte diem Triviae dum litore ducimus udo<br>
angustasque fores adsuetaque tecta gravati<br>
frondibus et patula defendimus arbore soles,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">70</span><br>
delituit caelum et subitis lux candida cessit<br>
nubibus ac tenuis graviore favonius austro<br>
immaduit; qualem Libyae Saturnia nimbum<br>
attulit, Iliaco dum dives Elissa marito<br>
donatur testesque ululant per devia nymphae.,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">75 </span><br>
diffugimus, festasque dapes redimitaque vina<br>
abripiunt famuli; nec quo convivia migrent,<br>
quamvis innumerae gaudentia rura superne<br>
insedere domus et multo culmine dives<br>
mons nitet: instantes sed proxima quaerere nimbi,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">80</span><br>
suadebant laesique fides reditura sereni.<br>
stabat dicta sacri tenuis casa nomine templi<br>
et magnum Alciden humili lare parva premebat,<br>
fluctivagos nautas scrutatoresque profundi<br>
vix operire capax. huc omnis turba coimus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">85 </span><br>
huc epulae ditesque tori coetusque ministrum<br>
stipantur nitidaeque cohors gratissima Pollae.<br>
non cepere fores, angustaque deficit aedes.<br>
erubuit risitque deus dilectaque Polli<br>
corda subit blandisque virum complectitur ulnis.,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">90</span><br>
'tune,' inquit 'largitor opum, qui mente profusa<br>
tecta Dicarchei pariter iuvenemque replesti<br>
Parthenopen? nostro qui tot fastigia monti,<br>
tot virides lucos, tot saxa imitantia vultus<br>
aeraque, tot scripto viventes lumine ceras ,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">95 </span><br>
fixisti? quid enim ista domus, quid terra, priusquam<br>
te gauderet, erant? longo tu tramite nudos<br>
texisti scopulos, fueratque ubi semita tantum,<br>
nunc tibi distinctis stat porticus alta columnis,<br>
ne sorderet iter. curvi tu litoris ora,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">100</span><br>
clausisti calidas gemina testudine nymphas.<br>
vix opera enumerem; mihi pauper et indigus uni<br>
Pollius? et talis hilaris tamen intro penates<br>
et litus quod pandis, amo. sed proxima sedem<br>
despicit et tacite ridet mea limina Iuno.,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">105 </span><br>
da templum dignasque tuis conatibus aras,<br>
quas puppes velis nolint transire secundis,<br>
quo Pater aetherius mensisque accita deorum<br>
turba et ab excelso veniat soror hospita templo.<br>
nec te, quod solidus contra riget umbo maligni,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">110</span><br>
montis et immenso non umquam exesus ab aevo,<br>
terreat: ipse adero et conamina tanta iuvabo<br>
asperaque invitae perfringam viscera terrae.<br>
incipe et Herculeis fidens hortatibus aude.<br>
non Amphioniae steterint velocius arces,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">115 </span><br>
Pergameusve labor.' dixit mentemque reliquit.<br>
&nbsp;&nbsp;&nbsp;&nbsp;Nec mora, cum scripta formatur imagine tela.<br>
innumerae coiere manus: his caedere silvas<br>
et levare trabes, illis immergere curae<br>
fundamenta solo. coquitur pars umida terrae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">120</span><br>
protectura hiemes atque exclusura pruinas,<br>
indomitusque silex curva fornace liquescit.<br>
praecipuus sed enim labor est excindere dextra<br>
oppositas rupes et saxa negantia ferro.<br>
hic pater ipse loci positis Tirynthius armis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">125 </span><br>
insudat validaque solum deforme bipenni,<br>
cum grave nocturna caelum subtexitur umbra,<br>
ipse fodit, ditesque Caprae viridesque resultant<br>
Taurubulae, et terris ingens redit aequoris echo.<br>
non tam grande sonat motis incudibus Aetne ,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">130</span><br>
cum Brontes Steropesque ferit, nec maior ab antris<br>
Lemniacis fragor est ubi flammeus aegida caelat<br>
Mulciber et castis exornat Pallada donis.<br>
decrescunt scopuli, et rosea sub luce reversi<br>
artifices mirantur opus. vix annus anhelat,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">135 </span><br>
alter, et ingenti dives Tirynthius arce<br>
despectat fluctus et iunctae tecta novercae<br>
provocat et dignis invitat Pallada templis.<br>
iam placidae dant signa tubae, iam fortibus ardens<br>
fumat harena sacris. hos nec Pisaeus honores,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">140</span><br>
Iuppiter aut Cirrhae pater aspernetur opacae.<br>
nil his triste locis; cedat lacrimabilis Isthmos,<br>
cedat atrox Nemee: litat hic felicior infans.<br>
ipsae puniceis virides Nereides antris<br>
exsiliunt ultro, scopulis umentibus haerent,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">145 </span><br>
nec pudet occulte nudas spectare palaestras.<br>
spectat et Icario nemorosus palmite Gaurus,<br>
silvaque quae fixam pelago Nesida coronat,<br>
et placidus Limon, omenque Euploea carinis,<br>
et Lucrina Venus, Phrygioque e vertice Graias,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">150</span><br>
addisces, Misene, tubas, ridetque benigna<br>
Parthenope gentile sacrum nudosque virorum<br>
certatus et parva suae simulacra coronae.<br>
&nbsp;&nbsp;&nbsp;&nbsp;Quin age et ipse libens proprii certaminis actus<br>
invicta dignare manu; seu nubila disco,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">155 </span><br>
findere seu volucres Zephyros praecedere telo<br>
seu tibi dulce manu Libycas nodare palaestras,<br>
indulge sacris et, si tibi poma supersunt<br>
Hesperidum, gremio venerabilis ingere Pollae;<br>
nam capit et tantum non degenerabit honorem.,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">160</span><br>
quod si dulce decus viridesque resumeret annos,<br>
(da veniam, Alcide,) fors hic et pensa tulisses.<br>
&nbsp;&nbsp;&nbsp;&nbsp;Haec ego nascentes laetus bacchatus ad aras<br>
libamenta tuli. nunc ipse in limine&#151;cerno<br>
solventem voces et talia dicta ferentem:,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">165 </span><br>
'macte animis opibusque meos imitate labores,<br>
qui rigidas rupes infecundaeque pudenda<br>
naturae deserta domas et vertis in usum<br>
lustra habitata feris, foedeque latentia profers<br>
numina. quae tibi nunc meritorum praemia solvam?,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">170</span><br>
quas referam grates? Parcarum fila tenebo<br>
extendamque colus (duram scio vincere Mortem);<br>
avertam luctus et tristia damna vetabo<br>
teque nihil laesum viridi renovabo senecta<br>
concedamque diu iuvenes spectare nepotes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">175 </span><br>
donec et hic sponsae maturus et illa marito,<br>
rursus et ex illis soboles nova grexque protervus<br>
nunc umeris inreptet avi nunc agmine blando<br>
certatim placidae concurrat ad oscula Pollae.<br>
nam templis numquam statuetur terminus aevi,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">180</span><br>
dum me flammigeri portabit machina caeli.<br>
nec mihi plus Nemee priscumque habitabitur Argos<br>
nec Tiburna domus solisque cubilia Gades.'<br>
&nbsp;&nbsp;&nbsp;&nbsp;Sic ait; et tangens surgentem altaribus ignem<br>
populeaque movens albentia tempora silva,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">185 </span><br>
et Styga et aetherii iuravit fulmina Patris. 
</p>

<p>
<b>II. PROPEMPTICON MAECIO CELERI </B>
</p>

<p>
&nbsp;&nbsp;&nbsp;&nbsp;&nbsp;'Di quibus audaces amor est servare carinas,<br>
saevaque ventosi mulcere pericula ponti,<br>
sternite molle fretum placidumque advertite votis<br>
concilium, et lenis non obstrepat unda precanti:<br>
grande tuo rarumque damus, Neptune, profundo,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5 </span><br>
depositum; iuvenis dubio committitur alto<br>
Maecius atque animae partem super aequora nostrae<br>
maiorem transferre parat. proferte benigna<br>
sidera et antemnae gemino considite cornu,<br>
Oebalii fratres; vobis pontusque polusque,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
luceat; Iliacae longe nimbosa sororis<br>
astra fugate, precor, totoque excludite caelo.<br>
vos quoque caeruleum ponti, Nereides, agmen,<br>
quis honor et regni cessit fortuna secundi,<br>
(dicere quae magni fas sit mihi sidera ponti),&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15 </span><br>
surgite de vitreis spumosae Doridos antris<br>
Baianosque sinus et feta tepentibus undis<br>
litora tranquillo certatim ambite natatu,<br>
quaerentes ubi celsa ratis, quam scandere gaudet<br>
nobilis Ausoniae Celer armipotentis alumnus.,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>
nec quaerenda diu; modo nam trans aequora terris<br>
prima Dicarcheis Pharium gravis intulit annum,<br>
prima salutavit Capreas et margine dextro<br>
sparsit Tyrrhenae Mareotica vina Minervae.<br>
huius utrumque latus molli praecingite gyro,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25 </span><br>
partitaeque vices vos stuppea tendite mali<br>
vincula, vos summis adnectite sipara velis,<br>
vos Zephyris aperite sinus; pars transtra reponat,<br>
pars demittat aquis curvae moderamina puppis;<br>
sint quibus exploret primos gravis artemo flatus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</span><br>
quaeque secuturam religent post terga phaselon<br>
uncaque summersae penitus retinacula vellant;<br>
temperet haec aestus pelagusque inclinet ad ortus:<br>
officio careat glaucarum nulla sororum.<br>
hinc multo Proteus geminoque hinc corpore Triton,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">35 </span><br>
praenatet, et subitis qui perdidit inguina monstris<br>
Glaucus, adhuc patriis quotiens adlabitur oris<br>
litoream blanda feriens Anthedona cauda.<br>
tu tamen ante omnes diva cum matre, Palaemon,<br>
annue, si vestras amor est mihi pandere Thebas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">40</span><br>
nec cano degeneri Phoebeum Amphiona plectro.<br>
et pater Aeolio frangit qui carcere ventos,<br>
cui varii flatus omnisque per aequora mundi<br>
spiritus atque hiemes nimbosaque nubila parent,<br>
artius obiecto Borean Eurumque Notumque,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">45 </span><br>
monte premat: soli Zephyro sit copia caeli,<br>
solus agat puppes summasque supernatet undas<br>
assiduus pelago; donec tua turbine nullo<br>
laeta Paraetoniis adsignet carbasa ripis.'<br>
&nbsp;&nbsp;&nbsp;&nbsp;Audimur. vocat ipse ratem nautasque morantes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">50</span><br>
increpat. ecce meum timido iam frigore pectus<br>
labitur et nequeo, quamvis movet ominis horror,<br>
claudere suspensos oculorum in margine fletus.<br>
iamque ratem terris divisit fune soluto<br>
navita et angustum deiecit in aequora pontem.,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">55 </span><br>
saevus et e puppi longo clamore magister<br>
dissipat amplexus atque oscula fida revellit,<br>
nec longum cara licet in cervice morari.<br>
attamen in terras e plebe novissimus omni<br>
ibo, nec egrediar nisi iam currente  carina.,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">60</span><br>
&nbsp;&nbsp;&nbsp;&nbsp;Quis rude et abscissum miseris animantibus aequor<br>
fecit iter, solidaeque pios telluris alumnos<br>
expulit in fluctus pelagoque immisit hianti,<br>
audax ingenii? nec enim temeraria virtus<br>
illa magis, summae gelidum quae Pelion Ossae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">65 </span><br>
iunxit anhelantemque iugis bis pressit Olympum.<br>
usque adeone parum lentas transire paludes<br>
stagnaque et angustos summittere pontibus amnes?<br>
imus in abruptum gentilesque undique terras<br>
fugimus exigua clausi trabe et aere nudo.,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">70</span><br>
inde furor ventis indignataeque procellae<br>
et caeli fremitus et fulmina plura Tonanti.<br>
ante rates pigro torpebant aequora somno,<br>
nec spumare Thetis nec spargere nubila fluctus<br>
audebant. visis tumuerunt puppibus undae, ,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">75 </span><br>
inque hominem surrexit hiems. tunc nubila Plias<br>
Oleniumque pecus, solito tunc peior Orion.<br>
&nbsp;&nbsp;&nbsp;&nbsp;Iusta queror. fugit ecce vagas ratis acta per undas<br>
paulatim minor et longe servantia vincit<br>
lumina, tot gracili ligno complexa timores,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">80</span><br>
quaeque super reliquos te, nostri pignus amoris<br>
portatura, Celer. quos nunc ego pectore somnos<br>
quosve queam perferre dies? quis cuncta paventi<br>
nuntius an facili te praetermiserit unda<br>
Lucani rabida ora maris, num torta Charybdis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">85 </span><br>
fluctuet aut Siculi populatrix virgo profundi,<br>
quos tibi currenti praeceps gerat Hadria mores,<br>
quae pax Carpathio, quali te subvehat aura<br>
Doris Agenorei furtis blandita iuvenci?<br>
sed merui questus. quid enim te castra petente,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">90</span><br>
non vel ad ignotos ibam comes impiger Indos<br>
Cimmeriumque chaos? starem prope bellica regis<br>
signa mei, seu tela manu seu frena teneres,<br>
armatis seu iura dares; operumque tuorum<br>
etsi non socius, certe mirator adessem.,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">95 </span><br>
si quondam magno Phoenix reverendus Achilli<br>
litus ad Iliacum Thymbraeaque Pergama venit<br>
imbellis tumidoque nihil iuratus Atridae,<br>
cur nobis ignavus amor? sed pectore fido<br>
numquam abero longisque sequar tua carbasa votis.,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">100</span><br>
&nbsp;&nbsp;&nbsp;&nbsp;Isi, Phoroneis olim stabulata sub antris,<br>
nunc regina Phari numenque Orientis anheli,<br>
excipe multisono puppem Mareotida sistro;<br>
ac iuvenem egregium, Latius cui ductor Eoa<br>
signa Palaestinasque dedit frenare cohortes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">105 </span><br>
ipsa manu placida per limina festa sacrosque<br>
duc portus urbesque tuas. te praeside noscat<br>
unde paludosi fecunda licentia Nili,<br>
cur vada desidant et ripa coerceat undas<br>
Cecropio stagnata luto, cur invida Memphis, ,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">110</span><br>
curve Therapnaei lasciviat ora Canopi,<br>
cur servet Pharias Lethaeus ianitor aras,<br>
vilia cur magnos aequent animalia divos;<br>
quae sibi praesternat vivax altaria Phoenix,<br>
quos dignetur agros aut quo se gurgite Nili,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">115 </span><br>
mergat adoratus trepidis pastoribus Apis.<br>
duc et ad Emathios manes ubi belliger urbis<br>
conditor Hyblaeo perfusus nectare durat,<br>
anguiferamque domum blando qua mersa veneno<br>
Actias Ausonias fugit Cleopatra catenas.,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">120</span><br>
usque et in Assyrias sedes mandataque castra<br>
prosequere et Marti iuvenem, dea, trade Latino.<br>
nec novus hospes erit: puer his sudavit in arvis<br>
notus adhuc tantum maioris lumine clavi,<br>
iam tamen et turmas facili praevertere gyro,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">125 </span><br>
fortis et Eoas iaculo damnare sagittas.<br>
&nbsp;&nbsp;&nbsp;&nbsp;Ergo erit illa dies, qua te maiora daturus<br>
Caesar ab emerito iubeat discedere bello,<br>
at nos hoc iterum stantes in litore vastos<br>
cernemus fluctus aliasque rogabimus auras.,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">130</span><br>
o tum quantus ego aut quanta votiva movebo<br>
plectra lyra, cum me magna cervice ligatum<br>
attolles umeris atque in mea pectora primum<br>
incumbes e puppe novus, servataque reddes<br>
colloquia inque vicem medios narrabimus annos;,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">135 </span><br>
tu rapidum Euphraten et regia Bactra sacrasque<br>
antiquae Babylonis opes et Zeuma, Latinae<br>
pacis iter, qua dulce nemus florentis Idymes,<br>
qua pretiosa Tyros rubeat, qua purpura suco<br>
Sidoniis iterata cadis, ubi germine primum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">140</span><br>
candida felices sudent opobalsama virgae;<br>
ast ego, devictis dederim quae busta Pelasgis<br>
quaeve laboratas claudat mihi pagina Thebas. 
</p>

<p>
<b>III. CONSOLATIO AD CLAVDIVM ETRVSCVM</B>
</p>

<p>
&nbsp;&nbsp;&nbsp;&nbsp;&nbsp;Summa deum, Pietas, cuius gratissima caelo,<br>
rara profanatas inspectant numina terras,<br>
huc vittata comam niveoque insignis amictu,<br>
qualis adhuc praesens nullaque expulsa nocentum<br>
fraude rudes populos atque aurea regna colebas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5 </span><br>
mitibus exsequiis ades et lugentis Etrusci<br>
cerne pios fletus laudataque lumina terge.<br>
nam quis inexpleto rumpentem pectora questu<br>
complexumque rogos incumbentemque favillis<br>
aspiciens non aut primaevae funera plangi,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
coniugis aut nati modo pubescentia credat<br>
ora rapi flammis? pater est qui fletur. adeste<br>
dique hominesque sacris. procul hinc, procul ite nocentes,<br>
si cui corde nefas tacitum fessique senectus<br>
longa patris, si quis pulsatae conscius umquam,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15 </span><br>
matris et inferna rigidum timet Aeacon urna:<br>
insontes castosque voco. tenet ecce seniles<br>
leniter implicitos vultus sanctamque parentis<br>
canitiem spargit lacrimis animaeque supremum<br>
frigus amat; celeres genitoris filius annos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>
(mira fides!) nigrasque putat properasse sorores.<br>
&nbsp;&nbsp;&nbsp;&nbsp;Exsultent placidi Lethaea ad flumina manes,<br>
Elysiae gaudete domus, date serta per aras,<br>
festaque pallentes hilarent altaria lucos.<br>
felix a!, nimium felix plorataque nato,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25 </span><br>
umbra venit. longe Furiarum sibila, longe<br>
tergeminus custos, penitus via longa patescat<br>
manibus egregiis. eat horrendumque silentis<br>
accedat domini solium, gratesque supremas<br>
perferat, et totidem iuveni roget anxius annos.,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</span><br>
&nbsp;&nbsp;&nbsp;&nbsp;Macte pio gemitu! dabimus solacia dignis<br>
luctibus Aoniasque tuo sacrabimus ultro<br>
inferias, Etrusce, seni! tu largus Eoa<br>
germina, tu messes Cilicumque Arabumque superbas<br>
merge rogis; ferat ignis opes heredis et alto,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">35 </span><br>
aggere missuri nitido pia nubila caelo<br>
stipentur cineres: nos non arsura feremus<br>
munera, venturosque tuus durabit in annos<br>
me monstrante dolor. neque enim mihi flere parentem<br>
ignotum; similis gemui proiectus ad ignem.,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">40</span><br>
ille mihi tua damna dies compescere cantu<br>
suadet: et ipse tuli quos nunc tibi confero questus.<br>
&nbsp;&nbsp;&nbsp;&nbsp;Non tibi clara quidem, senior placidissime, gentis<br>
linea nec proavis demissum stemma, sed ingens<br>
supplevit fortuna genus culpamque parentum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">45 </span><br>
occuluit. nec enim dominos de plebe tulisti,<br>
sed quibus occasus pariter famulantur et ortus.<br>
nec pudor iste tibi: quid enim terrisque poloque<br>
parendi sine lege manet? vice cuncta reguntur<br>
alternisque premunt. propriis sub regibus omnis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">50</span><br>
terra; premit felix regum diademata Roma;<br>
hanc ducibus frenare datum; mox crescit in illos<br>
imperium superis. sed habent et numina legem:<br>
servit et astrorum velox chorus et vaga servit<br>
luna, nec iniussae totiens redit orbita luci.,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">55 </span><br>
et (modo si fas est aequare iacentia summis)<br>
pertulit et saevi Tirynthius horrida regis<br>
pacta, nec erubuit famulantis fistula Phoebi.<br>
&nbsp;&nbsp;&nbsp;&nbsp;Sed neque barbaricis Latio transmissus ab oris:<br>
Smyrna tibi gentile solum potusque verendo,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">60</span><br>
fonte Meles Hermique vadum, quo Lydius intrat<br>
Bacchus et aurato reficit sua cornua limo.<br>
laeta dehinc series variisque ex ordine curis<br>
auctus honos; semperque gradi prope numina, semper<br>
Caesareum coluisse latus sacrisque deorum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">65 </span><br>
arcanis haerere datum. Tibereia primum<br>
aula tibi vixdum ora nova mutante iuventa<br>
panditur (hic annis multa super indole victis<br>
libertas oblata venit) nec proximus heres,<br>
immitis quamquam et Furiis agitatus, abegit.,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">70</span><br>
hinc et in Arctoas tenuis comes usque pruinas<br>
terribilem affatu passus visuque tyrannum<br>
immanemque suis, ut qui metuenda ferarum<br>
corda domant mersasque iubent iam sanguine tacto<br>
reddere ab ore manus et nulla vivere praeda.,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">75 </span><br>
praecipuos sed enim merito surrexit in actus<br>
nondum stelligerum senior dimissus in axem<br>
Claudius et longo transmittit habere nepoti.<br>
quis superos metuens pariter tot templa, tot aras<br>
promeruisse datur? summi Iovis aliger Arcas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">80</span><br>
nuntius; imbrifera potitur Thaumantide Iuno;<br>
stat celer obsequio iussa ad Neptunia Triton:<br>
tu totiens mutata ducum iuga rite tulisti<br>
integer, inque omni felix tua cumba profundo.<br>
&nbsp;&nbsp;&nbsp;&nbsp;Iamque piam lux alta domum praecelsaque toto,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">85 </span><br>
intravit Fortuna gradu; iam creditur uni<br>
sanctarum digestus opum partaeque per omnis<br>
divitiae populos magnique impendia mundi.<br>
quicquid ab auriferis eiectat Hiberia fossis,<br>
Dalmatico quod monte nitet, quod messibus Afris,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">90</span><br>
verritur, aestiferi quicquid terit area Nili,<br>
quodque legit mersus pelagi scrutator Eoi,<br>
et Lacedaemonii pecuaria culta Galesi<br>
perspicuaeque nives Massylaque robora et Indi<br>
dentis honos: uni parent commissa ministro,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">95 </span><br>
quae Boreas quaeque Eurus atrox, quae nubilus Auster<br>
invehit: hibernos citius numeraveris imbres<br>
silvarumque comas. vigil iste animique sagacis<br>
et citus evolvit quantum Romana sub omni<br>
pila die quantumque tribus, quid templa, quid alti,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">100</span><br>
undarum cursus, quid propugnacula poscant<br>
aequoris aut longe series porrecta viarum;<br>
quod domini celsis niteat laquearibus aurum,<br>
quae divum in vultus igni formanda liquescat<br>
massa, quid Ausoniae scriptum crepet igne Monetae.,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">105 </span><br>
&nbsp;&nbsp;&nbsp;&nbsp;Hinc tibi rara quies animoque exclusa voluptas,<br>
exiguaeque dapes et numquam laesa profundo<br>
cura mero; sed iura tamen genialia cordi<br>
et mentem vincire toris ac iungere festa<br>
conubia et fidos domino genuisse clientes.,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">110</span><br>
quis sublime genus formamque insignis Etruscae<br>
nesciat? haudquaquam proprio mihi cognita visu,<br>
sed decus eximium famae par reddit imago,<br>
et sibimet similis natorum gratia monstrat.<br>
nec vulgare genus; fasces summamque curulem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">115 </span><br>
frater et Ausonios enses mandataque fidus<br>
signa tulit, cum prima truces amentia Dacos<br>
impulit et magno gens est damnata triumpho.<br>
sic quicquid patrio cessatum a sanguine, mater<br>
reddidit, obscurumque latus clarescere vidit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">120</span><br>
conubio gavisa domus. nec pignora longe;<br>
quippe bis ad partus venit Lucina manuque<br>
ipsa levi gravidos tetigit fecunda labores.<br>
felix a! si longa dies, si cernere vultus<br>
natorum viridisque genas tibi iusta dedissent,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">125 </span><br>
stamina. sed media cecidere abrupta iuventa<br>
gaudia, florentesque manu scidit Atropos annos;<br>
qualia pallentes declinant lilia culmos<br>
pubentesque rosae primos moriuntur ad austros,<br>
aut ubi verna novis exspirat purpura pratis.,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">130</span><br>
illa, sagittiferi, circumvolitastis, Amores,<br>
funera maternoque rogos unxistis amomo;<br>
nec modus aut pennis laceris aut crinibus ignem<br>
spargere, collectaeque pyram struxere pharetrae.<br>
quas tunc inferias aut quae lamenta dedisses ,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">135 </span><br>
maternis, Etrusce, rogis, qui funera patris<br>
haud matura putas atque hos pius ingemis annos!<br>
&nbsp;&nbsp;&nbsp;&nbsp;Illum et qui nutu superas nunc temperat arces,<br>
progeniem claram terris partitus et astris,<br>
laetus Idymaei donavit honore triumphi,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">140</span><br>
dignatusque loco victricis et ordine pompae<br>
non vetuit, tenuesque nihil minuere parentes.<br>
atque idem in cuneos populo deduxit equestres<br>
mutavitque genus laevaeque ignobile ferrum<br>
exuit et celso natorum aequavit honorem.,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">145 </span><br>
dextra bis octonis fluxerunt saecula lustris,<br>
atque aevi sine nube tenor. quam dives in usus<br>
natorum totoque volens excedere censu,<br>
testis adhuc largi nitor inde assuetus Etrusci,<br>
cui tua non humilis dedit indulgentia mores:,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">150</span><br>
hunc siquidem amplexu semper revocante tenebas<br>
blandus et imperio numquam pater; huius honori<br>
pronior ipse etiam gaudebat cedere frater.<br>
&nbsp;&nbsp;&nbsp;&nbsp;Quas tibi devoti iuvenes pro patre renato,<br>
summe ducum, grates, aut quae pia vota rependunt!,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">155 </span><br>
tu (seu tarda situ rebusque exhausta senectus<br>
erravit, seu blanda diu Fortuna regressum<br>
maluit) attonitum et venturi fulminis ictus<br>
horrentem tonitru tantum lenique procella<br>
contentus monuisse senem; cumque horrida supra,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">160</span><br>
aequora curarum socius procul Itala rura<br>
linqueret, hic molles Campani litoris oras<br>
et Diomedeas concedere iussus in arces,<br>
atque hospes, non exsul, erat. nec longa moratus<br>
Romuleum reseras iterum, Germanice, limen,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">165 </span><br>
maerentemque foves inclinatosque penates<br>
erigis. haut mirum, ductor placidissime, quando<br>
haec est quae victis parcentia foedera Cattis<br>
quaeque suum Dacis donat clementia montem,<br>
quae modo Marcomanos post horrida bella vagosque ,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">170</span><br>
Sauromatas Latio non est dignata triumpho.<br>
&nbsp;&nbsp;&nbsp;&nbsp;Iamque in fine dies, et inexorabile pensum<br>
deficit. hic maesti pietas me poscit Etrusci<br>
qualia nec Siculae moderantur carmina rupes<br>
nec fati iam certus olor saevique marita,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">175 </span><br>
Tereos. heu quantis lassantem brachia vidi<br>
planctibus et prono fusum super oscula vultu!<br>
vix famuli comitesque tenent, vix arduus ignis<br>
summovet. haud aliter gemuit periuria Theseus<br>
litore, qui falsis deceperat Aegea velis.,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">180</span><br>
tunc immane gemens foedatusque ora tepentes<br>
affatur cineres: 'cur nos, fidissime, linquis<br>
Fortuna redeunte, pater? modo numina magni<br>
praesidis atque breves superum placavimus iras,<br>
nec frueris; tantique orbatus muneris usu,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">185 </span><br>
ad manes, ingrate, fugis. nec flectere Parcas<br>
aut placare malae datur aspera numina Lethes?<br>
felix, cui magna patrem cervice vehenti<br>
sacra Mycenaeae patuit reverentia flammae,<br>
quique tener saevis genitorem Scipio Poenis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">190</span><br>
abstulit, et Lydi pietas temeraria Lausi.<br>
ergo et Thessalici coniunx pensare mariti<br>
funus et immitem potuit Styga vincere supplex<br>
Thracius? hoc quanto melius pro patre liceret!<br>
non totus rapiere tamen, nec funera mittam,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">195 </span><br>
longius; hic manes, hic intra tecta tenebo:<br>
tu custos dominusque laris, tibi cuncta tuorum<br>
parebunt; ego rite minor semperque secundus<br>
assiduas libabo dapes et pocula sacris<br>
manibus effigiesque colam: te lucida saxa,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">200</span><br>
te similem doctae referet mihi linea cerae;<br>
nunc ebur et fulvum vultus imitabitur aurum.<br>
inde viam morum longaeque examina vitae<br>
adfatusque pios monituraque somnia poscam.'<br>
&nbsp;&nbsp;&nbsp;&nbsp;Talia dicentem genitor dulcedine laeta,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">205 </span><br>
audit, et immites lente descendit ad umbras<br>
verbaque dilectae fert narraturus Etruscae.<br>
&nbsp;&nbsp;&nbsp;&nbsp;Salve supremum, senior mitissime patrum,<br>
supremumque vale, qui numquam sospite nato<br>
triste chaos maestique situs patiere sepulcri.,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">210</span><br>
semper odoratis spirabunt floribus arae,<br>
semper et Assyrios felix bibet urna liquores<br>
et lacrimas, qui maior honos. hic sacra litabit<br>
manibus eque tua tumulum tellure levabit.<br>
nostra quoque exemplo meritus tibi carmina sancit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">215 </span><br>
hoc etiam gaudens cinerem donasse sepulcro. 
</p>

<p>
<b>IV. CAPILLI FLAVI EARINI</B>
</p>

<p>
&nbsp;&nbsp;&nbsp;&nbsp;&nbsp;Ite, comae, facilemque precor transcurrite pontum,<br>
ite coronato recubantes molliter auro;<br>
ite, dabit cursus mitis Cytherea secundos<br>
placabitque notos, fors et de puppe timenda<br>
transferet inque sua ducet super aequora concha.,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5 </span><br>
&nbsp;&nbsp;&nbsp;&nbsp;Accipe laudatos, iuvenis Phoebeie, crines<br>
quos tibi Caesareus donat puer, accipe laetus<br>
intonsoque ostende patri. sine dulce nitentes<br>
comparet atque diu fratris putet esse Lyaei.<br>
forsan et ipse comae numquam labentis honorem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
praemetet atque alio clusum tibi ponet in auro.<br>
&nbsp;&nbsp;&nbsp;&nbsp;Pergame, pinifera multum felicior Ida,<br>
illa licet sacrae placeat sibi nube rapinae<br>
(nempe dedit superis illum quem turbida semper<br>
Iuno videt refugitque manum nectarque recusat),&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15 </span><br>
at tu grata deis pulchroque insignis alumno<br>
misisti Latio, placida quem fronte ministrum<br>
Iuppiter Ausonius pariter Romanaque Iuno<br>
aspiciunt et uterque probant. nec tanta potenti<br>
terrarum domino divum sine mente voluptas.,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>
&nbsp;&nbsp;&nbsp;&nbsp;Dicitur Idalios Erycis de vertice lucos<br>
dum petit et molles agitat Venus aurea cygnos,<br>
Pergameas intrasse domos ubi maximus aegris<br>
auxiliator adest et festinantia sistens<br>
fata salutifero mitis deus incubat angui.,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25 </span><br>
hic puerum egregiae praeclarum sidere formae<br>
ipsius ante dei ludentem conspicit aras.<br>
ac primum subita paulum decepta figura<br>
natorum de plebe putat; sed non erat illi<br>
arcus et ex umeris nullae fulgentibus umbrae.,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</span><br>
miratur puerile decus, vultumque comasque<br>
aspiciens 'tune Ausonias' ait 'ibis ad arces,<br>
neglectus Veneri? tu sordida tecta iugumque<br>
servitii vulgare feres? procul absit: ego isti<br>
quem meruit formae dominum dabo. vade age mecum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">35 </span><br>
vade, puer: ducam volucri per sidera curru<br>
donum immane duci; nec te plebeia manebunt<br>
iura: Palatino famulus deberis amori.<br>
nil ego, nil, fateor, toto tam dulce sub orbe<br>
aut vidi aut genui. cedet tibi Latmius ultro,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">40</span><br>
Sangariusque puer, quemque irrita fontis imago<br>
et sterilis consumpsit amor. te caerula Nais<br>
mallet et adprensa traxisset fortius urna.<br>
tu puer ante omnis; solus formosior ille<br>
cui daberis.' sic orsa leves secum ipsa per auras,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">45 </span><br>
tollit olorinaque iubet considere biga.<br>
nec mora. iam Latii montes veterisque penates<br>
Evandri, quos mole nova pater inclitus orbis<br>
excolit et summis aequat Germanicus astris.<br>
tunc propior iam cura deae, quae forma capillis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">50</span><br>
optima, quae vestis roseos accendere vultus<br>
apta, quod in digitis, collo quod dignius aurum.<br>
norat caelestis oculos ducis ipsaque taedas<br>
iunxerat et plena dederat conubia dextra.<br>
sic ornat crines, Tyrios sic fundit amictus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">55 </span><br>
dat radios ignemque suum. cessere priores<br>
deliciae famulumque greges; hic pocula magno<br>
prima duci murrasque graves crystallaque portat<br>
candidiore manu: crescit nova gratia Baccho.<br>
&nbsp;&nbsp;&nbsp;&nbsp;Care puer superis, qui praelibare verendum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">60</span><br>
nectar et ingentem totiens contingere dextram<br>
electus quam nosse Getae, quam tangere Persae<br>
Armeniique Indique petunt! o sidere dextro<br>
edite, multa tibi divum indulgentia favit.<br>
olim etiam, ne prima genas lanugo nitentes,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">65 </span><br>
carperet et pulchrae fuscaret gratia formae,<br>
ipse deus patriae celsam trans aequora liquit<br>
Pergamon. haud ulli puerum mollire potestas<br>
credita, sed tacita iuvenis Phoebeius arte<br>
leniter haud ullo concussum vulnere corpus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">70</span><br>
de sexu transire iubet. tamen anxia curis<br>
mordetur puerique timet Cytherea dolores.<br>
nondum pulchra ducis clementia coeperat ortu<br>
intactos servare mares; nunc frangere sexum<br>
atque hominem mutare nefas, gavisaque solos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">75 </span><br>
quos genuit natura videt, nec lege sinistra<br>
ferre timent famulae natorum pondera matres.<br>
&nbsp;&nbsp;&nbsp;&nbsp;Tu quoque nunc, iuvenis, genitus si tardius esses,<br>
umbratusque genas et adultos fortior artus<br>
non unum gaudens Phoebea ad limina munus,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">80</span><br>
misisses; patrias nunc solus crinis ad oras<br>
naviget. hunc multo Paphie saturabat amomo,<br>
hunc nova tergemina pectebat Gratia dextra.<br>
huic et purpurei cedet coma saucia Nisi,<br>
et quam Sperchio tumidus servabat Achilles.,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">85 </span><br>
ipsi, cum primum niveam praecerpere frontem<br>
decretum est umerosque manu nudare nitentes,<br>
adcurrunt teneri Paphia cum matre volucres<br>
expediuntque comas et serica pectore ponunt<br>
pallia. tunc iunctis crinem incidere sagittis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">90</span><br>
atque auro gemmisque locant; rapit ipsa cadentem<br>
mater et arcanos iterat Cytherea liquores.<br>
tunc puer e turba, manibus qui forte supinis<br>
nobile gemmato speculum portaverat auro,<br>
'hoc quoque demus' ait 'patriis (nec gratius ullum,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">95 </span><br>
munus erit) templis, ipsoque potentius auro.<br>
tu modo fige aciem et vultus hic usque relinque.'<br>
sic ait et speculum reclusit imagine rapta.<br>
&nbsp;&nbsp;&nbsp;&nbsp;At puer egregius tendens ad sidera palmas,<br>
'his mihi pro donis, hominum mitissime custos,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">100</span><br>
si merui, longa dominum renovare iuventa<br>
atque orbi servare velis! hoc sidera mecum,<br>
hoc undae terraeque rogant. eat, oro, per annos<br>
Iliacos Pyliosque simul, propriosque penates<br>
gaudeat et secum Tarpeia senescere templa.',&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">105 </span><br>
sic ait et motas miratur Pergamos aras. 
</p>

<p>
<b>V. &lt;AD VXOREM&gt; </B>
</p>

<p>
&nbsp;&nbsp;&nbsp;&nbsp;&nbsp;Quid mihi maesta die, sociis quid noctibus, uxor,<br>
anxia pervigili ducis suspiria cura?<br>
non metuo ne laesa fides aut pectore in isto<br>
alter amor; nullis in te datur ire sagittis<br>
(audiat infesto licet hoc Rhamnusia vultu),&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">5 </span><br>
non datur. et si egomet patrio de litore raptus<br>
quattuor emeritis per bella, per aequora lustris<br>
errarem, tu mille procos intacta fugares,<br>
non intersectas commenta retexere telas,<br>
sed sine fraude palam, thalamosque armata negasses. ,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">10</span><br>
dic tamen, unde alta mihi fronte et nubila vultus?<br>
anne quod Euboicos fessus remeare penates<br>
auguror et patria senium componere terra?<br>
cur hoc triste tibi? certe lascivia corde<br>
nulla nec aut rapidi mulcent te proelia Circi,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">15 </span><br>
aut intrat sensus clamosi turba theatri;<br>
sed probitas et opaca quies et sordida numquam<br>
gaudia. quas autem comitem te rapto per undas?<br>
quamquam, et si gelidas irem mansurus ad Arctos<br>
vel super Hesperiae vada caligantia Thyles,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">20</span><br>
aut septemgemini caput impenetrabile Nili,<br>
hortarere vias. etenim tua (nempe benigna<br>
quam mihi sorte Venus iunctam florentibus annis<br>
servat et in senium), tua, quae me vulnere primo<br>
intactum thalamis et adhuc iuvenile vagantem,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">25 </span><br>
fixisti, tua frena libens docilisque recepi,<br>
et semel insertas non mutaturus habenas<br>
usque premo. tu me nitidis Albana ferentem<br>
dona comis sanctoque indutum Caesaris auro<br>
visceribus complexa tuis, sertisque dedisti,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">30</span><br>
oscula anhela meis; tu, cum Capitolia nostrae<br>
infitiata lyrae, saevum ingratumque dolebas<br>
mecum victa Iovem; tu procurrentia primis<br>
carmina nostra sonis, totasque in murmure noctes<br>
aure rapis vigili; longi tu sola laboris,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">35 </span><br>
conscia, cumque tuis crevit mea Thebais annis.<br>
qualem te nuper Stygias prope raptus ad umbras<br>
cum iam Lethaeos audirem comminus amnes,<br>
aspexi, tenuique oculos iam morte cadentes!<br>
scilicet exhausti Lachesis mihi tempora fati,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">40</span><br>
te tantum miserata dedit, superique potentes<br>
invidiam timuere tuam. post ista propinquum<br>
nunc iter optandosque sinus comes ire moraris?<br>
heu ubi nota fides totque explorata per usus,<br>
qua veteres Latias Graias heroidas aequas? ,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">45 </span><br>
isset ad Iliacas (quid enim deterret amantes?)<br>
Penelope gavisa domos, si passus Vlixes;<br>
questa est Aegiale, questa est Meliboea relinqui,<br>
et quam (quam saevi!) fecerunt maenada planctus.<br>
nec minor his tu nosse fidem vitamque maritis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">50</span><br>
dedere. sic certe cineres umbramque priorem<br>
quaeris adhuc, sic exsequias amplexa canori<br>
coniugis ingentes iterasti pectore planctus,<br>
iam mea. nec pietas alia est tibi curaque natae:<br>
sic et mater amas, sic numquam corde recedit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">55 </span><br>
nata tuo, fixamque animi penetralibus imis<br>
nocte dieque tenes. non sic Trachinia nidos<br>
Alcyone, vernos non sic Philomela penates<br>
circumit amplectens animamque in pignora transfert.<br>
et nunc illa tenet viduo quod sola cubili,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">60</span><br>
otia iam pulchrae terit infecunda iuventae.<br>
sed venient, plenis venient conubia taedis.<br>
sic certe formaeque bonis animique meretur;<br>
sive chelyn complexa petit seu voce paterna<br>
discendum Musis sonat et mea carmina flectit,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">65 </span><br>
candida seu molli diducit bracchia motu,<br>
ingenium probitas artemque modestia vincit.<br>
nonne leves pueros, non te, Cytherea, pudebit<br>
hoc cessare decus? nec tantum Roma iugales<br>
conciliare toros festasque accendere taedas,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">70</span><br>
fertilis: et nostra generi tellure dabuntur.<br>
non adeo Vesuvinus apex et flammea diri<br>
montis hiems trepidas exhausit civibus urbes:<br>
stant populisque vigent. hinc auspice condita Phoebo<br>
tecta Dicarchei portusque et litora mundi,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">75 </span><br>
hospita: at hinc magnae tractus imitantia Romae<br>
quae Capys advectis implevit moenia Teucris.<br>
nostra quoque et propriis tenuis nec rara colonis<br>
Parthenope, cui mite solum trans aequora vectae<br>
ipse Dionaea monstravit Apollo columba.,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">80</span><br>
&nbsp;&nbsp;&nbsp;&nbsp;Has ego te sedes (nam nec mihi barbara Thrace<br>
nec Libye natale solum) transferre laboro,<br>
quas et mollis hiems et frigida temperat aestas,<br>
quas imbelle fretum torpentibus adluit undis.<br>
pax secura locis et desidis otia vitae,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">85 </span><br>
et numquam turbata quies somnique peracti.<br>
nulla foro rabies aut strictae in iurgia leges:<br>
morum iura viris solum et sine fascibus aequum.<br>
quid nunc magnificas species cultusque locorum<br>
templaque et innumeris spatia interstincta columnis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">90</span><br>
et geminam molem nudi tectique theatri<br>
et Capitolinis quinquennia proxima lustris,<br>
quid laudem litus libertatemque Menandri,<br>
quam Romanus honos et Graia licentia miscent?<br>
nec desunt variae circa oblectamina vitae:,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">95 </span><br>
sive vaporiferas, blandissima litora, Baias,<br>
enthea fatidicae seu visere tecta Sibyllae<br>
dulce sit Iliacoque iugum memorabile remo,<br>
seu tibi Bacchei vineta madentia Gauri<br>
Teleboumque domos, trepidis ubi dulcia nautis,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">100</span><br>
lumina noctivagae tollit Pharus aemula lunae,<br>
caraque non molli iuga Surrentina Lyaeo,<br>
quae meus ante alios habitator Pollius auget,<br>
Dinarumque lacus medicos Stabiasque renatas.<br>
mille tibi nostrae referam telluris amores?,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">105 </span><br>
sed satis hoc, coniunx, satis est dixisse: creavit<br>
me tibi, me socium longos astrinxit in annos.<br>
nonne haec amborum genetrix altrixque videri<br>
digna? sed ingratus qui plura adnecto tuisque<br>
moribus indubito: venies, carissima coniunx,&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;<span style="font-size: 80%;">110</span><br>
praeveniesque etiam. sine me tibi ductor aquarum<br>
Thybris et armiferi sordebunt tecta Quirini.
</p>
<div class="footer">
	<p>
		<a href="/statius.html">Statius</a>
		<a href="/index.html">The Latin Library</a>
		<a href="/classics.html">The Classics Page</a>
	</p>
</div>
</BODY>
</HTML>