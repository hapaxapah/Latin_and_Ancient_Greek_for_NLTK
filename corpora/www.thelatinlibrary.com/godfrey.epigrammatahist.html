<html>
	<head>
		<title>
			Godfrey of Winchester: Epigrammata Historica
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>GODEFRIDI PRIORIS EPIGRAMMATA HISTORICA
</p>

<p class=border></P>

<p>
I. <i>De Cnuth rege</I>.
</p>

<p>
Antiquo Cnuth natus erat de sanguine regum,
<br>Regibus innumeris viribus editior.
<br>Sic insigne caput trino diademate cingit,
<br>Dum Danos, Anglos, Northigenasque regit.
<br>Quique cruentus erat et in hostes pr&aelig;do superbus,
<br>In sibi subjectos regis habebat opus.
<br>Mens&aelig; s&aelig;pe su&aelig; convivia festa relinquens,
<br>Pauperibus monachis intererat socius.
<br>Postposita pompa turb&aelig; mediator egentis,
<br>Conservus servis serviit ille Dei.
<br>Lux postrema sibi luxit duodena Novembris,
<br>Et postrema dies fit sibi prima dies.
</p>

<p>
II. <i>De regina Emma</I>.
</p>

<p>
Splendidior gemma meriti splendoribus Emma,
<br>Omni qua voluit sorte beata fuit.
<br>H&aelig;c habuit natos reges, regesque maritos,
<br>Regum progenie claruit egregie.
<br>Vicit honor morum seriem qua fulsit avorum,
<br>Vicit sermo bonus, mens pia, larga manus.
<br>Dum miseros pavit, gazas super astra levavit,
<br>Cultrix justiti&aelig; serviit ecclesi&aelig;.
<br>Exiit avita sumpta de funere vita,
<br>Sex de Marte dies, l&aelig;ta secuta dies.
</p>

<p>
III. <i>De Eaduardo rege</I>.
</p>

<p>
Eadwardus, probitate potens, pietate verendus.
<br>Seque suosque regens, rex erat egregius.
<br>Formosam faciem, procerumque corpus habebat,
<br>L&aelig;titiam vultus, moribus exuperans.
<br>Ejus opes magn&aelig;, nec earum novit abusum,
<br>Et dives cunctis et sibi pauper erat.
<br>Non bello, sed pace, suos exterruit hostes,
<br>Pr&aelig;sumpsit pacem rumpere nemo suam.
<br>Quinque dies anni referebat janua Jani,
<br>Cum rex egrediens carnea templa finit.
</p>

<p>
IV. <i>De regina Edida</I>.
</p>

<p>
Nobilitas patrum te magnificavit, Edida,
<br>Tu quoque magnificas regia sponsa patres.
<br>Multa tibi species fuit, et sapientia multa,
<br>Cultus honestatis sobrietasque comes.
<br>Sidera, mensuras, abacum, monochordon, et artem,
<br>Discendique modos, grammaticamque doces.
<br>Notio linguarum linguas diffundere novit,
<br>Et morum probitas explicat ora tibi.
<br>Urebat binis sol egoceronta diebus,
<br>Cum tu deposito pondere carnis abis.
</p>

<p>
V. <i>De rege Gilielmo</I>.
</p>

<p>
Regnum, forma, genus, cor, dextra, facetia, virtus,
<br>Non donant vitam, rex Gilielme, tibi.
<br>Succubuisse tibi reges populosque coegit
<br>Insita vis, te mors succubuisse tibi.
<br>Pr&aelig;pollens opibus latissima regna tenebas,
<br>Nunc opibus nudum te domus arcta tenet.
<br>Múchus, perjurus, fur, raptor, pr&aelig;do, tyrannus,
<br>Te vixisse diu, non doluere mori.
<br>Justiti&aelig; facies erepto judice marcet,
<br>Fracta gemit virtus, pax fugitiva latet.
<br>Ipse novem de mense dies Septembris habebas,
<br>Et tibi subtrahitur quod decimare queas.
</p>

<p>
VI. <i>De Mathilda regina</I>.
</p>

<p>
Consilii virtus, decor oris, gratia verbi,
<br>Gloria regnorum, posteritatis honor,
<br>Te, regina, levant, rex, dux, comes amplius, ille
<br>Composuit capiti qui diadema tuo.
<br>Germanos Morinosque duces a patre trahebas,
<br>Reges Francorum dat tibi mater avos.
<br>Rex hostes bellando suos, tu pace tenebas,
<br>Et tua pax bello constitit utilior.
<br>Te sibi surreptam flebunt, regina Matildis,
<br>Morte tua lapsi dives inopsque simul.
<br>Istius vit&aelig; lux ultima, prima Novembris,
<br>Alterius vit&aelig; prima, secunda tibi.
</p>

<p>
VII. <i>De archiepiscopo Lanfranco</I>.
</p>

<p>
Vixisti, venerande pater, sapienter et &aelig;que,
<br>Vixisti vivens, mors quoque vita tibi.
<br>Inter divitias pauper, Lanfrance, fuisti,
<br>Divitiis manans, pauperum amator eras.
<br>Per te florentes artes valuere Latin&aelig;,
<br>Gr&aelig;cia de nobis ecce triumphat ovans.
<br>Tu Latios ortu Gallosque docendo levasti,
<br>Te sibi primatem cardo Britannus habet.
<br>In terra degens cúlestia mente petebas,
<br>Exemptus terra sidera liber adis.
<br>Sol geminos denis obsederat igne diebus,
<br>Prompsit luna diem, nocte solutus abis.
</p>

<p>
VIII. <i>De Walchero Dunelmensi episcopo</I>.
</p>

<p>
Cor sapiens, justique tenax, et gloria morum,
<br>Mortis causa tu&aelig;, pr&aelig;sul venerande, fuerint.
<br>Invidi&aelig; tibi barbaries, quia dispare longe
<br>Vivebas vita, quia morum inhonesta suorum
<br>Virga justiti&aelig; vero dictante premebas;
<br>Virtus est odiosa malis, correctio nequam,
<br>Disciplina gravis semper nolentibus illam.
<br>Nullus apud sordes mentis respectus honesti.
<br>Ergo tibi nocuit fortemque bonumque manere.
<br>Si nocuit, dico quod te super astra levavit.
<br>Agni paschalis celebrabas gaudia festi,
<br>Cum tu per gladios moriens, sed vivus abisti.
</p>

<p>
IX. <i>Invectio in eos qui eum occiderunt</I>.
</p>

<p>
Scote, ubi lex vel fas? facies et forma pudoris?
<br>Pastorem dum c&aelig;dis ovis, dum filius intras
<br>Ense profunda patris, domini per viscera servus,
<br>Dum ferrum duras, loca, tempora, fúdera pacis,
<br>Sanguine dum maculas, leges et jura refringis,
<br>Omnia confundens, et tu confunderis ipse.
<br>Interimens patrem, desisti filius esse;
<br>Pastorem c&aelig;dens, scis te pastoris egere.
<br>Quodque tibi gravius veni&aelig; venamque viamque
<br>Obstruis ipse tibi, veni&aelig; pereunte ministro.
<br>Res miranda nimis, quando concordia fraudem
<br>Educit, pax insidias, et gratia mortem.
<br>Damna, pericla, necem, dum splendida facta rependunt,
<br>Dum premitur virtus, odiis calcata malorum,
<br>Dum cadit innocuus, ruit insons, pr&aelig;cipitatur
<br>Justus in interitum, gladii perit ore sacerdos.
<br>Quando caret venia veniam donare suetus,
<br>Qui culpas laxare solet, moritur sine culpa.
<br>Forsitan hanc culpam contagia prima tulerunt,
<br>Ut sit culpa recens scelerum vindicta priorum.
<br>Nobilis ille leo rapidorum pr&aelig;da leonum,
<br>Bellorum quem fama canit, quem pr&aelig;dicat unum,
<br>Virtute Herculea reges trivisse superbos;
<br>Qui retulit patri&aelig; bellis de mille triumphos,
<br>Ille pater pacis, tutor fidissimus &aelig;qui,
<br>Justiti&aelig; virtus in quo secura quievit,
<br>Willelmus rex, regis opus sublimiter ornans,
<br>Infestos orbi vos toto tollet ab orbe.
</p>

<p>
X. <i>De Richardo regis Willelmi filio</I>.
</p>

<p>
Magnanimo spes laudis eras, Richarde, parenti,
<br>Et supra fratres gloria dulcis eras.
<br>Te mores animosque suos intrasse canebat,
<br>Quodque suos actus effigiare queas.
<br>Invidit vobis misere fortuna duobus,
<br>Te tenerum florem dum rapit aura necis.
<br>Discebas cervos fragili terebrare sagitta,
<br>Mors ausa est forti figere te jaculo.
<br>Virgineum sidus Septembris transiit Idus,
<br>Dum tu mane novo morte novaris homo.
</p>

<p>
XI. <i>De cúco monacho nomine Aithelrico</I>.
</p>

<p>
Ecce fatigatus diuturna nocte fuisti,
<br>Luce expectata pr&aelig;ditus ecce vides.
<br>Vivens ecce diu sedisti noctis in umbra,
<br>Nox abit, umbra fugit, mortuus ecce vides.
<br>Sol feriens oculos, nulla te luce beavit;
<br>Sol, solis lumen, se modo luce beat.
<br>Per quam musca videt, tu pridem luce carebas;
<br>Ecce Deum per quam tu intuearis habes.
<br>Attigerat mensem sol quinta luce Decembrem,
<br>Te telo mortis cum ferit architenens.
</p>

<p>
XII. <i>De Wulnotho comite</I>.
</p>

<p>
Nobilis ordo patrum, morum custodia simplex,
<br>Regula censur&aelig;, judicialis honor,
<br>Corpore&aelig; vires, animi vehementior ignis,
<br>Wulnothum comitem magnificant pariter.
<br>Exilium, carcer, tenebr&aelig; clausura, caten&aelig;,
<br>Accipiunt puerum destituuntque senem.
<br>Nexibus humanis vinctus patienter agebat,
<br>Divinis vinctus strictius obsequiis.
<br>Ver erat et Februo pisces dum sole calerent
<br>Nono sub Herme dies fit sibi summa dies.
</p>

<p>
XIII. <i>De abbate Simeone</I>.
</p>

<p>
Vivebas, Simeon, sed et hoc in tempore vivis,
<br>Subtractus morti vivere semper habes.
<br>Vivebas, Simeon, Simeon venerabilis alter,
<br>Et si non ulnis, bajulus ipse Dei.
<br>Odisti mundum, luculenta negotia mundi,
<br>Non tu natus ei, nec tibi natus erat.
<br>Nec tortor carnis, carnem torquere solebas,
<br>Justitia fervens, turpibus asper eras.
<br>Sol per quinque dies radios tendebat in arcum,
<br>Sex te decursis septima lux refovet.
</p>

<p>
XIV. <i>De Wulstano Wigornensi episcopo</I>.
</p>

<p>
Vixisti semper, semper, venerande sacerdos,
<br>Non moreris vivens, nec moriens moreris.
<br>Tu semper puer atque senex, Wulstane, fuisti;
<br>Relligione senex, simplicitate puer.
<br>Contemptor laudis, laudanda sequendo beatus,
<br>Ecclesi&aelig; sanct&aelig; tutor, amicus eras.
<br>Pr&aelig;sulis officio pastoris honore levatus,
<br>Subjectis socius, inferior sociis.
<br>Bis denos Janus tres hauserat urceus ignes,
<br>Cum supra stellas, aurea stella, salis.
</p>

<p>
XV. <i>De Rodberto Herefordensi episcopo</I>.
</p>

<p>
Non tua te mathesis, pr&aelig;sul Rodberte, tuetur,
<br>Non alios aliter dinumerans abacus.
<br>Dives eras, sapiens, studiosus, honoris amator,
<br>Extendere dies non tamen ista tuos.
<br>Ecce probas mortem quod nulla scientia tollit,
<br>Diviti&aelig; null&aelig;, nullus honoris amor.
<br>Transitus iste gravis, gravis h&aelig;c mutatio carnis,
<br>Cum caro fit vermis, vermis et ipse cinis.
<br>Scansurum solem retinebat Carcinus ardens
<br>Per bis quinque dies scandis ad alta tenes.
</p>

<p>
XVI. <i>De Walchelino episcopo</I>.
</p>

<p>
Consilium, virtutis amor, facundia comis,
<br>Walcheline pater, fixa fuere tibi.
<br>Corrector juvenum senibusque documenta ministrans,
<br>Exemplo vit&aelig;, pastor utrosque regis.
<br>Pes fueras claudis, c&aelig;cis imitabile lumen,
<br>Portans invalidos, qui cecidere levans.
<br>Divitiis dominus, hilaris largitor earum,
<br>Dum reficis multos, deficis ipse tibi.
<br>Os tu plebis eras, regis secretior auris,
<br>Illum subjectis, se sibi concilians.
<br>Mensis erat Jani, rapuit te tertia nonas
<br>Indiscreta trias, te super astra trahat.
</p>

<p>
XVII. <i>De Thoma archiepiscopo</I>.
</p>

<p>
Thomas pr&aelig;sul obit, petit alta, nec ima relinquit,
<br>Dum corpus tumulum, spiritus astra subit.
<br>Supra doctores et supra philosophantes,
<br>Philosophia suo pane refecit eum.
<br>Inprimis primum fecit custodia morum,
<br>Moribus insignem splendida fama canit.
<br>Magnificabat eum populi vox, gratia cleri,
<br>Curia regalis magnificabat eum.
<br>Una dies sole jam vertit ad arcitenentem,
<br>Cum portavit ei missa sagitta necem.
</p>

<p>
XVIII. <i>De abbate Serlone</I>.
</p>

<p>
Ecclesi&aelig; murus cecidit Serlone cadente,
<br>Virtutis gladius, buccina justici&aelig;.
<br>Vera loquens, et non vanis sermonibus utens,
<br>A puero didicit seria sero loqui.
<br>Vita tenax &aelig;qui, mens provida, libera lingua,
<br>Et quos corripuit principibus placuit.
<br>Judicium pr&aelig;ceps, contrarius ordinis error,
<br>Et levitas morum non placuere sibi.
<br>Tertius a Jano mensis, lux tertia mensis,
<br>Cum nece suppresum, vita levavit eum.
</p>

<p>
XIX. <i>De Willelmo Fiscamnensi abbate</I>.
</p>

<p>
Et verbo vitaque bona, Willelme, fuisti,
<br>Ecclesi&aelig; sanct&aelig; filius atque pater.
<br>Turris firma David, qu&aelig; conterit alta Damasci,
<br>Contra perversos arma tenens fidei.
<br>Et decus et virtus supra fastigia cleri,
<br>Et pudor in facie, gratia vocis erat.
<br>Tu miseris, tu mendicis oculus pietatis,
<br>Et subtracta tibi l&aelig;tus ovansque dabas.
<br>Sexta dies aderat qu&aelig; pr&aelig;veniebat Aprilem,
<br>Cum de morte notat se sibi vera diem.
</p>

<p>
<i>Explicit libellus domini Godefridi</I>.
</p>

<p class=border></P>

<p>
<table border=0 cellspacing=15 cellpadding=0 align=CENTER>
<tr>
	<td><a href="medieval.html">Medieval Latin</A>
	<td><a href="index.html">The Latin Library</A>
	<td><a href="classics.html">The Classics Page</a>
</TABLE>
</p>
</BODY></HTML>