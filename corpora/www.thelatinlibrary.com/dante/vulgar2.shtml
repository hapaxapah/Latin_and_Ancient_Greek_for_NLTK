<html>
	<head>
		<title>
			Dante: De Vulgari Eloquentia II
		</title>

		<link rel="SHORTCUT ICON" href="http://www.thelatinlibrary.com/icon.ico">
		<link rel="StyleSheet" href="http://www.thelatinlibrary.com/latinlibrary.css">
	</head>
	
<body>

<p class=pagehead>DANTIS ALAGHERII DE VULGARI ELOQUENTIA LIBER SECUNDUS
</p>

<p class=SMALLborder></p>

<p class=margin>
<a href="#I">I</a>
<a href="#II">II</a>
<a href="#III">III</a>
<a href="#IV">IV</a>
<a href="#V">V</a>
<a href="#VI">VI</a>
<a href="#VII">VII</a>
<a href="#VIII">VIII</a>
<a href="#IX">IX</a>
<a href="#X">X</a>
<a href="#XI">XI</a>
<a href="#XII">XII</a>
<a href="#XIII">XIII</a>
<a href="#XIV">XIV</a>
</p>

<p class=SMALLborder></p>


<p>
<a name="I">I</a></p>

<p>

1. Sollicitantes iterum
celeritatem ingenii nostri et ad calamum frugi operis redeuntes,
ante omnia confitemur latium vulgare illustre tam prosayce quam
metrice decere proferri. Sed quia ipsum prosaycantes ab
avientibus magis accipiunt et quia quod avietum est
prosaycantibus permanere videtur exemplar, et non e converso (que
quendam videntur prebere primatum), primo secundum quod metricum
est ipsum carminemus, ordine pertractantes illo quem in fine
primi libri polluximus.
</p>

<p>
2. Queramus igitur prius, utrum
omnes versificantes vulgariter debeant illud uti. Et
superficietenus videtur quod sic, quia omnis qui versificatur
suos versus exornare debet in quantum potest; quare, cum nullum
sit tam grandis exornationis quam vulgare illustre, videtur quod
quisquis versificator debeat ipsum uti. 
</p>

<p>
3. Preterea: quod optimum est
in genere suo, si suis inferioribus misceatur, non solum nil
derogare videtur eis, sed ea meliorare videtur; quare si quis
versificator, quanquam rude versificetur, ipsum sue ruditati
admisceat, non solum bene facit, sed ipsum sic facere oportere
videtur: multo magis opus est adiutorio illis qui pauca, quam qui
multa possunt. Et sic apparet quod omnibus versificantibus liceat
ipsum uti.
</p>

<p>
4. Sed hoc falsissimum est;
quia nec semper excellentissime poetantes debent illud induere,
sicut per inferius pertractata perpendi poterit. 
</p>

<p>
5. Exigit ergo istud sibi
consimiles viros, quemadmodum alii nostri mores et habitus;
exigit enim magnificentia magna potentes, purpura viros nobiles:
sic et hoc excellentes ingenio et scientia querit, et alios
aspernatur, ut per inferiora patebit. 
</p>

<p>
6. Nam quicquid nobis convenit,
vel gratia generis, vel speciei, vel individui convenit, ut
sentire, ridere, militare. Sed hoc non convenit nobis gratia
generis, quia etiam brutis conveniret; nec gratia speciei, quia
cunctis hominibus esset conveniens, de quo nulla questio est -
nemo enim montaninis rusticana tractantibus hoc dicet esse
conveniens -; convenit ergo individui gratia. 
</p>

<p>
7. Sed nichil individuo
convenit nisi per proprias dignitates, puta mercari, militare ac
regere; quare si convenientia respiciunt dignitates, hoc est
dignos, et quidam digni, quidam digniores, quidam dignissimi esse
possunt, manifestum est quod bona dignis, meliora dignioribus,
optima dignissimis convenient. 
</p>

<p>
8. Et cum loquela non aliter
sit necessarium instrumentum nostre conceptionis quam equus
militis, et optimis militibus optimi conveniant equi, ut dictum
est, optimis conceptionibus optima loquela conveniet. Sed optime
conceptiones non possunt esse nisi ubi scientia et ingenium est;
ergo optima loquela non convenit nisi illis in quibus ingenium et
scientia est. Et sic non omnibus versificantibus optima loquela
conveniet, cum plerique sine scientia et ingenio versificentur,
et per consequens nec optimum vulgare. Quapropter, si non omnibus
competit, non omnes ipsum debent uti, quia inconvenienter agere
nullus debet.
</p>

<p>
9. Et ubi dicitur, quod
quilibet suos versus exornare debet in quantum potest, verum esse
testamur; sed nec bovem epiphiatum nec balteatum suem dicemus
ornatum, immo potius deturpatum ridemus illum: est enim exornatio
alicuius convenientis additio.
</p>

<p>
10. Ad illud ubi dicitur, quod
superiora inferioribus admixta profectum adducunt, dicimus verum
esse quando cesset discretio: puta si aurum cum argento
conflemus; sed si discretio remanet, inferiora vilescunt: puta
cum formose mulieres deformibus admiscentur. Unde cum sententia
versificantium semper verbis discretive mixta remaneat, si non
fuerit optima, optimo sociata vulgari non melior sed deterior
apparebit, quemadmodum turpis mulier si auro vel serico
vestiatur.
</p>

<p>
<a name="II">II</a>
</p>

<p>
1. Postquam non omnes
versificantes, sed tantum excellentissimos illustre uti vulgare
debere astruximus, consequens est astruere, utrum omnia ipso
tractanda sint aut non; et si non omnia, que ipso digna sunt
segregatim ostendere.
</p>

<p>
2. Circa quod primo reperiendum
est id quod intelligimus per illud quod dicimus dignum. Et
dicimus dignum esse quod dignitatem habet, sicut nobile quod
nobilitatem; et si cognito habituante habituatum cognoscitur in
quantum huiusmodi, cognita dignitate cognoscemus et dignum. 
</p>

<p>
3. Est etenim dignitas
meritorum effectus sive terminus: ut, cum quis bene meruit, ad
boni dignitatem profectum esse dicimus, cum male vero, ad mali;
puta bene militantem ad victorie dignitatem, bene autem regentem
ad regni, nec non mendacem ad ruboris dignitatem, et latronem ad
eam que est mortis. 
</p>

<p>
4. Sed cum in bene merentibus
fiant comparationes, et in aliis etiam, ut quidam bene quidam
melius quidam optime, quidam male quidam peius quidam pessime
mereantur, et huiusmodi comparationes non fiant nisi per
respectum ad terminum meritorum, quem dignitatem dicimus (ut
dictum est), manifestum est ut dignitates inter se comparentur
secundum magis et minus, ut quedam magne, quedam maiores, quedam
maxime sint; et per consequens aliquid dignum, aliquid dignius,
aliquid dignissimum esse constat. 
</p>

<p>
5. Et cum comparatio dignitatum
non fiat circa idem obiectum, sed circa diversa, ut dignius
dicamus quod maioribus, dignissimum quod maximis dignum est (quia
nichil eodem dignius esse potest), manifestum est quod optima
optimis secundum rerum exigentiam digna sunt. Unde cum hoc quod
dicimus illustre sit optimum aliorum vulgarium, consequens est ut
sola optima digna sint ipso tractari, que quidem tractandorum
dignissima nuncupamus.
</p>

<p>
6. Nunc autem que sint ipsa
venemur. Ad quorum evidentiam sciendum est, quod sicut homo
tripliciter spirituatus est, videlicet vegetabili, animali et
rationali, triplex iter perambulat. Nam secundum quod vegetabile
quid est, utile querit, in quo cum plantis comunicat; secundum
quod animale, delectabile, in quo cum brutis; secundum quod
rationale, honestum querit, in quo solus est, vel angelice
sociatur [nature]. Propter hec tria quicquid agimus, agere
videmur.
</p>

<p>
7. Et quia in quolibet istorum
quedam sunt maiora, quedam maxima, secundum quod talia, que
maxima sunt maxime pertractanda videntur, et per consequens
maximo vulgari.
</p>

<p>
8. Sed disserendum est que
maxima sint. Et primo in eo quod est utile: in quo, si callide
consideremus intentum omnium querentium utilitatem, nil aliud
quam salutem inveniemus. Secundo in eo quod est delectabile: in
quo dicimus illud esse maxime delectabile quod per pretiosissimum
obiectum appetitus delectat: hoc autem venus est. Tertio in eo
quod est honestum: in quo nemo dubitat esse virtutem. Quare hec
tria, salus videlicet, venus et virtus, apparent esse illa
magnalia que sint maxime pertractanda, hoc est ea que maxime sunt
ad ista, ut armorum probitas, amoris accensio et directio
voluntatis. 
</p>

<p>
9. Circa que sola, si bene
recolimus, illustres viros invenimus vulgariter poetasse,
scilicet Bertramum de Bornio arma, Arnaldum Danielem amorem,
Gerardum de Bornello rectitudinem; Cynum Pistoriensem amorem,
amicum eius rectitudinem. Bertramus etenim ait

<p class=poetry>Non posc mudar
c'un cantar non exparja.
</p>

<p>
Arnaldus:
</p>

<p class=poetry>L'aura amara fal
bruol brancuz<br>
clarzir.
</p>

<p>
Gerardus:
</p>

<p class=poetry>Per solaz
reveillar<br>
che s'es trop endormitz.
</p>

<p>
Cynus:
</p>

<p class=poetry>Digno sono eo de
morte.
</p>

<p>
Amicus eius:
</p>

<p class=poetry>Doglia mi reca
ne lo core ardire.
</p>

<p>
10. Arma vero nullum latium
adhuc invenio poetasse. Hiis proinde visis, que canenda sint
vulgari altissimo innotescunt.
</p>

<p>
<a name="III">III</a>
</p>

<p>
1. Nunc autem quo modo ea
coartare debemus que tanto sunt digna vulgari, sollicite
vestigare conemur.
</p>

<p>
2. Volentes igitur modum
tradere quo ligari hec digna existant, primo dicimus esse ad
memoriam reducendum, quod vulgariter poetantes sua poemata
multimode protulerunt, quidam per cantiones, quidam per ballatas,
quidam per sonitus, quidam per alios inlegitimos et inregulares
modos, ut inferius ostendetur. 
</p>

<p>
3. Horum autem modorum
cantionum modum excellentissimum esse pensamus; quare si
excellentissima excellentissimis digna sunt, ut superius est
probatum, illa que excellentissimo sunt digna vulgari, modo
excellentissimo digna sunt, et per consequens in cantionibus
pertractanda.
</p>

<p>
4. Quod autem modus cantionum
sit talis ut dictum est, pluribus potest rationibus indagari.
Prima quidem quia, cum quicquid versificamur sit cantio, sole
cantiones hoc vocabulum sibi sortite sunt; quod nunquam sine
vetusta provisione processit. 
</p>

<p>
5. Adhuc: quicquid per se ipsum
efficit illud ad quod factum est, nobilius esse videtur quam quod
extrinseco indiget: sed cantiones per se totum quod debent
efficiunt, quod ballate non faciunt: indigent enim plausoribus,
ad quos edite sunt; ergo cantiones nobiliores ballatis esse
sequitur extimandas, et per consequens nobilissimum aliorum esse
modum illarum, cum nemo dubitet quin ballate sonitus nobilitate
excellant. 
</p>

<p>
6. Preterea: illa videntur
nobiliora esse que conditori suo magis honoris afferunt: sed
cantiones magis deferunt suis conditoribus quam ballate; igitur
nobiliores sunt, et per consequens modus earum nobilissimus
aliorum. 
</p>

<p>
7. Preterea: que nobilissima
sunt carissime conservantur: sed inter ea que cantata sunt,
cantiones carissime conservantur, ut constat visitantibus libros;
ergo cantiones nobilissime sunt, et per consequens modus earum
nobilissimus est. 
</p>

<p>
8. Ad hec: in artificiatis
illud est nobilissimum quod totam comprehendit artem: cum igitur
ea que cantantur artificiata existant, et in solis cantionibus
ars tota comprehendatur, cantiones nobilissime sunt, et sic modus
earum nobilissimus aliorum. Quod autem tota comprehendatur in
cantionibus ars cantandi poetice, in hoc palatur, quod quicquid
artis reperitur in omnibus aliis et in cantionibus reperitur; sed
non convertitur hoc. 
</p>

<p>
9. Signum autem horum que
dicimus promptum in conspectu habetur; nam quicquid de
cacuminibus illustrium capitum poetantium profluxit ad labia, in
solis cantionibus invenitur. 
</p>

<p>
10. Quare ad propositum patet
quod ea que digna sunt vulgari altissimo in cantionibus tractanda
sunt.
</p>

<p>
<a name="IV">IV</a>
</p>

<p>
1. Quando quidem aporiavimus
extricantes qui sint aulico digni vulgari et que, nec non modum
quem tanto dignamur honore ut solus altissimo vulgari conveniat,
antequam migremus ad alia, modum cantionum, quem casu magis quam
arte multi usurpare videntur, enucleemus; et qui hucusque
casualiter est assumptus, illius artis ergasterium reseremus,
modum ballatarurn et sonituum ommictentes, quia illum elucidare
intendimus in quarto huius operis, cum de mediocri vulgari
tractabimus. 
</p>

<p>
2. Revisentes igitur ea que
dicta sunt, recolimus nos eos qui vulgariter versificantur
plerunque vocasse poetas: quod procul dubio rationabiliter
eructare presumpsimus, quia prorsus poete sunt, si poesim recte
consideremus; que nichil aliud est quam fictio rethorica
musicaque poita. 
</p>

<p>
3. Differunt tamen a magnis
poetis, hoc est regularibus, quia magni sermone et arte regulari
poetati sunt, hii vero casu, ut dictum est. Idcirco accidit ut,
quantum illos proximius imitemur, tantum rectius poetemur. Unde
nos doctrine operi intendentes, doctrinatas eorum poetrias
emulari oportet.
</p>

<p>
4. Ante omnia ergo dicimus
unumquenque debere materie pondus propriis humeris coequare, ne
forte humerorum nimio gravata virtute in cenum cespitare necesse
sit: hoc est quod magister noster Oratius precipit, cum in
principio Poetrie &#145;Sumite materiam ...&#146; dicit. 
</p>

<p>
5. Deinde in hiis que dicenda
occurrunt debemus discretione potiri, utrum tragice, sive comice,
sive elegiace sint canenda. Per tragediam superiorem stilum
inducimus, per comediam inferiorem, per elegiam stilum
intelligimus miserorum. 
</p>

<p>
6. Si tragice canenda videntur,
tunc assumendum est vulgare illustre, et per consequens cantionem
[oportet] ligare. Si vero comice, tunc quandoque mediocre
quandoque humile vulgare sumatur; et huius discretionem in quarto
huius reservamus ostendere. Si autem elegiace, solum humile
oportet nos sumere.
</p>

<p>
7. Sed ommittamus alios, et
nunc, ut conveniens est, de stilo tragico pertractemus. Stilo
equidem tragico tunc uti videmur, quando cum gravitate sententie
tam superbia carminum quam constructionis elatio et excellentia
vocabulorum concordat. 
</p>

<p>
8. Qua[re], si bene recolimus
summa summis esse digna iam fuisse probatum, et iste quem
tragicum appellamus summus videtur esse stilorum, et illa que
summe canenda distinximus isto solo sunt stilo canenda: videlicet
salus, amor et virtus et que propter ea concipimus, dum nullo
accidente vilescant.
</p>

<p>
9. Caveat ergo quilibet et
discernat ea que dicimus; et quando hec tria pure cantare
intendit, vel que ad ea directe ac pure secuntur, prius Elicone
potatus, tensis fidibus ad supremum, secure plectrum tum movere
incipiat. 
</p>

<p>
10. Sed cautionem atque
discretionem hanc accipere, sicut decet, hic opus et labor est,
quoniam nunquam sine strenuitate ingenii et artis assiduitate
scientiarumque habitu fieri potest. Et hii sunt quos poeta
Eneidorum sexto Dei dilectos et ab ardente virtute sublimatos ad
ethera deorumque filios vocat, quanquam figurate loquatur. 
</p>

<p>
11. Et ideo confutetur illorum
stultitia qui, arte scientiaque immunes, de solo ingenio
confidentes, ad summa summe canenda prorumpunt; et a tanta
presumptuositate desistant, et si anseres natura vel desidia
sunt, nolint astripetam aquilam imitari.
</p>

<p>
<a name="V">V</a>
</p>

<p>
1. De gravitate sententiarum
vel satis dixisse videmur vel saltim totum quod operis est
nostri: quapropter ad superbiam carminum festinemus. 
</p>

<p>
2. Circa quod sciendum quod
predecessores nostri diversis carminibus usi sunt in cantionibus
suis, quod et moderni faciunt: sed nullum adhuc invenimus in
carmen sillabicando endecadem transcendisse, nec a trisillabo
descendisse. Et licet trisillabo carmine atque endecasillabo et
omnibus intermediis cantores latii usi sint, pentasillabum et
eptasillabum et endecasillabum in usu frequentiori habentur, et
post hec trisillabum ante alia.
</p>

<p>
3. Quorum omnium endecasillabum
videtur esse superbius, tam temporis occupatione quam capacitate
sententie, constructionis et vocabulorum; quorum omnium specimen
magis multiplicatur in illo, ut manifeste apparet: nam ubicunque
ponderosa multiplicantur, [multiplicatur] et pondus. 
</p>

<p>
4. Et hoc omnes doctores
perpendisse videntur, cantiones illustres principiantes ab illo;
ut Gerardus de Bornello:

<p class=poetry>Ara ausirez
encabalitz cantarz
</p>

<p>
(quod carmen, licet
decasillabum videatur, secundum rei veritatem endecasillabum est:
nam due consonantes extreme non sunt de sillaba precedente, et
licet propriam vocalem non habeant, virtutem sillabe non tamen
ammictunt; signum autem est quod rithimus ibi una vocali
perficitur, quod esse non posset nisi virtute alterius ibi
subintellecte). 
</p>

<p>
Rex Navarre:

<p class=poetry>De fin&#146;amor
si vient sen et bontÈ,
</p>

<p>
(ubi, si consideretur accentus
et eius causa, endecasillabum esse constabit).
</p>

<p>
Guido Guinizelli:
</p>

<p class=poetry>Al cor gentil
repara sempre amore.
</p>

<p>
Iudex de Columpnis de Messana:

<p class=poetry>Amor, che
lungiamente m'ýi menato.
</p>

<p>
Renaldus de Aquino:
</p>

<p class=poetry>Per fino amore
vo sÏ letamente.
</p>

<p>
Cynus Pistoriensis:
</p>

<p class=poetry>Non spero che
giý mai per mia salute.
</p>

<p>
amicus eius:
</p>

<p class=poetry>Amor, che movi
tua vert˜ da cielo.
</p>

<p>
5. Et licet hoc quod dictum est
celeberrimum carmen, ut dignum est, videatur omnium aliorum, si
eptasillabi aliqualem societatem assumat, dummodo principatum
obtineat, clarius magisque sursum superbire videtur. Sed hoc
ulterius elucidandum remaneat. 
</p>

<p>
6. Et dicimus eptasillabum
sequi illud quod maximum est in celebritate. Post hoc
pentasillabum et deinde trisillabum ordinamus. Neasillabum vero,
quia triplicatum trisillabum videbatur, vel nunquam in honore
fuit vel propter fastidium absolevit. 
</p>

<p>
7. Parisillabis vero propter
sui ruditatem non utimur nisi raro: retinent enim naturam suorum
numerorum, qui numeris imparibus quemadmodum materia forme,
subsistunt.
</p>

<p>
8. Et sic, recolligentes
predicta, endecasillabum videtur esse superbissimum carmen: et
hoc est quod querebamus. Nunc autem restat investigandum de
constructionibus elatis et fastigiosis vocabulis; et demum,
fustibus torquibusque paratis, promissum fascem, hoc est
cantionem, quo modo viere quis debeat, instruemus.
</p>

<p>
<a name="VI">VI</a>
</p>

<p>
1. Quia circa vulgare illustre
nostra versatur intentio, quod nobilissimum est aliorum, et ea
que digna sunt illo cantari discrevimus, que tria nobilissima
sunt, ut superius est astructum, et modum cantionarium selegimus
illis, tanquam aliorum modorum summum, et, ut ipsum perfectius
edocere possimus, quedam iam preparavimus, stilum videlicet atque
carmen, nunc de constructione agamus.
</p>

<p>
2. Est enim sciendum quod
constructionem vocamus regulatam compaginem dictionum, ut <i>Aristotiles
phylosophatus est tempore Alexandri</i>. Sunt enim quinque hic
dictiones compacte regulariter, et unam faciunt constructionem. 
</p>

<p>
3. Circa hanc quidem prius
considerandum est quod constructionum alia congrua est, alia vero
incongrua. Et quia, si primordium bene discretionis nostre
recolimus, sola suprema venamur, nullum in nostra venatione locum
habet incongrua, quia nec inferiorem gradum bonitatis promeruit.
Pudeat ergo, pudeat ydiotas tantum audere deinceps ut ad
cantiones prorumpant: quos non aliter deridemus quam cecum de
coloribus distinguentem. Est ut videtur congrua quam sectamur. 
</p>

<p>
4. Sed non minoris
difficultatis accedit discretio priusquam quam querimus
actingamus, videlicet urbanitate plenissimam. Sunt etenim gradus
constructionum quamplures: videlicet insipidus, qui est rudium,
ut <i>Petrus amat multum dominam Bertam</i>. 
</p>

<p>
5. Est et pure sapidus, qui est
rigidorum scolarium vel magistrorum, ut <i>Piget me cunctis
pietate maiorem, quicunque in exilio tabescentes patriam tantum
sompniando revisunt</i>; est et sapidus et venustus, qui est
quorundam superficietenus rethoricam aurientium, ut <i>Laudabilis
discretio marchionis Estensis, et sua magnificentia preparata,
cunctis illum facit esse dilectum</i>; est et sapidus et venustus
etiam et excelsus, qui est dictatorum illustrium, ut <i>Eiecta
maxima parte florum de sinu tuo, Florentia, nequicquam Trinacriam
Totila secundus adivit</i>. 
</p>

<p>
6. Hunc gradum constructionis
excellentissimum nominamus, et hic est quem querimus cum suprema
venemur, ut dictum est.
</p>

<p>
Hoc solum illustres cantiones
inveniuntur contexte, ut Gerardus:

<p class=poetry>Si per mon
Sobretots non fos.
</p>

<p>
Folquetus de Marsilia:
</p>

<p class=poetry>Tan m'abellis
l'amoros pensamen.
</p>

<p>
Arnaldus Danielis:

<p class=poetry>Sols sui che sai
lo sobraffan chem sorz.
</p>

<p>
Namericus de Belnui:
</p>

<p class=poetry>Nuls hom non pot
complir addrechamen.
</p>

<p>
Namericus de Peculiano:
</p>

<p class=poetry>Si com l'arbres
che per sobrecarcar.
</p>

<p>
Rex Navarre:
</p>

<p class=poetry>Ire d'amor que
en mon cor repaire.
</p>

<p>
Iudex de Messana:
</p>

<p class=poetry>Anchor che
l'aigua per lo foco lassi.
</p>

<p>
Guido GuinizeIli:
</p>

<p class=poetry>Tegno de folle
&#146;mpresa a lo ver dire.
</p>

<p>
Guido Cavalcanti:
</p>

<p class=poetry>Poi che de
doglia cor conven ch'io porti.
</p>

<p>
Cynus de Pistorio:
</p>

<p class=poetry>Avegna che io
aggia pi˜ per tempo.
</p>

<p>
Amicus eius:
</p>

<p class=poetry>Amor che ne la
mente mi ragiona.
</p>

<p>
7. Nec mireris, lector, de tot
reductis autoribus ad memoriam: non enim hanc quam supremam
vocamus constructionem nisi per huiusmodi exempla possumus
indicare. Et fortassis utilissimum foret ad illam habituandam
regulatos vidisse poetas, Virgilium videlicet, Ovidium
Metamorfoseos, Statium atque Lucanum, nec non alios qui usi sunt
altissimas prosas, ut Titum Livium, Plinium, Frontinum, Paulum
Orosium, et multos alios quos amica sollicitudo nos visitare
invitat. 
</p>

<p>
8. Subsistant igitur ignorantie
sectatores Guictonem Aretinum et quosdam alios extollentes,
nunquam in vocabulis atque constructione plebescere desuetos.
</p>

<p>
<a name="VII">VII</a>
</p>

<p>
1. Grandiosa modo vocabula sub
prelato stilo digna consistere, successiva nostre progressionis
presentia lucidari expostulat.
</p>

<p>
2. Testamur proinde incipientes
non minimum opus esse rationis discretionem vocabulorum habere,
quoniam perplures eorum maneries inveniri posse videmus. Nam
vocabulorum quedam puerilia, quedam muliebria, quedam virilia; et
horum quedam silvestria, quedam urbana; et eorum que urbana
vocamus, quedam pexa et lubrica, quedam yrsuta et reburra
sentimus. Inter que quidem, pexa atque yrsuta sunt illa que
vocamus grandiosa, lubrica vero et reburra vocamus illa que in
superfluum sonant; quemadmodum in magnis operibus quedam
magnanimitatis sunt opera, quedam fumi: ubi, licet in superficie
quidam consideretur ascensus, ex quo limitata virtutis linea
prevaricatur, bone rationi non ascensus sed per altera declivia
ruina constabit.
</p>

<p>
3. Intuearis ergo, lector,
actente quantum ad exaceranda egregia verba te cribrare oportet:
nam si vulgare illustre consideres, quo tragici debent uti poete
vulgares, ut superius dictum est, quos informare intendimus, sola
vocabula nobilissima in cribro tuo residere curabis. 
</p>

<p>
4. In quorum numero nec
puerilia propter sui simplicitatem, ut <i>mamma</i> et <i>babbo</i>,
<i>mate</i> et <i>pate</i>, nec muliebria propter sui mollitiem,
ut <i>dolciada</i> et <i>placevole</i>, nec silvestria propter
austeritatem, ut <i>greggia</i> et <i>cetra</i>, nec urbana
lubrica et reburra, ut <i>femina</i> et <i>corpo</i>, ullo modo
poteris conlocare. Sola etenim pexa yrsutaque urbana tibi restare
videbis, que nobilissima sunt et membra vulgaris illustris. 
</p>

<p>
5. Et pexa vocamus illa que,
trisillaba vel vicinissima trisillabitati, sine aspiratione, sine
accentu acuto vel circumflexo, sine <i>z</i> vel <i>x</i>
duplicibus, sine duarum liquidarum geminatione vel positione
immediate post mutam, dolata quasi, loquentem cum quadam
suavitate relinquunt: ut <i>amore, donna, disio, virtute, donare,
letitia, salute, securtate, defesa</i>.
</p>

<p>
6. Yrsuta quoque dicimus omnia,
preter hec, que vel necessaria vel ornativa videntur vulgaris
illustris. Et necessaria quidem appellamus que campsare non
possumus, ut quedam monosillaba, ut <i>si, no, me, te, sÈ, ý,
Ë, i&#146;, Ú, u&#146;</i>, interiectiones et alia multa.
Ornativa vero dicimus omnia polisillaba que, mixta cum pexis,
pulcram faciunt armoniam compaginis, quamvis asperitatem habeant
aspirationis et accentus et duplicium et liquidarum et
prolixitatis: ut <i>terra</i>, <i>honore</i>, <i>speranza</i>, <i>gravitate</i>,
<i>alleviato</i>, <i>impossibilitý</i>, <i>impossibilitate</i>, <i>benaventuratissimo</i>,
<i>inanimatissimamente</i>, <i>disaventuratissimamente</i>, <i>sovramagnificentissimamente</i>,
quod endecasillabum est. Posset adhuc inveniri plurium sillabarum
vocabulum sive verbum, sed quia capacitatem omnium nostrorum
carminum superexcedit, rationi presenti non videtur obnoxium,
sicut est illud <i>honorificabilitudinitate</i>, quod duodena
perficitur sillaba in vulgari et in gramatica tredena perficitur
in duobus obliquis.
</p>

<p>
7. Quomodo autem pexis yrsuta
huiusmodi sint armonizanda per metra, inferius instruendum
relinquimus. Et que iam dicta sunt de fastigiositate vocabulorum
ingenue discretioni sufficiant.
</p>

<p>
<a name="VIII">VIII</a>
</p>

<p>
1. Preparatis fustibus
torquibusque ad fascem, nunc fasciandi tempus incumbit. Sed quia
cuiuslibet operis cognitio precedere debet operationem, velut
signum ante ammissionem sagipte vel iaculi, primo et
principaliter qui sit iste fascis quem fasciare intendimus
videamus.
</p>

<p>
2. Fascis iste igitur, si bene
comminiscimur omnia prelibata, cantio est. Quapropter quid sit
cantio videamus, et quid intelligimus cum dicimus cantionem. 
</p>

<p>
3. Est enim cantio, secundum
verum nominis significatum, ipse canendi actus vel passio, sicut
lectio passio vel actus legendi. Sed divaricemus quod dictum est,
utrum videlicet hec sit cantio prout est actus, vel prout est
passio. 
</p>

<p>
4. Et circa hoc considerandum
est quod cantio dupliciter accipi potest: uno modo secundum quod
fabricatur ab autore suo, et sic est actio - et secundum istum
modum Virgilius primo Eneidorum dicit <i>Arma virumque cano</i>
-; alio modo secundum quod fabricata profertur vel ab autore vel
ab alio quicunque sit, sive cum soni modulatione proferatur, sive
non: et sic est passio. Nam tunc agitur; modo vero agere videtur
in alium, et sic tunc alicuius actio, modo quoque passio alicuius
videtur. Et quia prius agitur ipsa quam agat, magis, immo prorsus
denominari videtur ab eo quod agitur, et est actio alicuius, quam
ab eo quod agit in alios. Signum autem huius est quod nunquam
dicimus &#145;Hec est cantio Petri&#146; eo quod ipsam proferat,
sed eo quod fabricaverit illam.
</p>

<p>
5. Preterea disserendum est
utrum cantio dicatur fabricatio verborum armonizatorum, vel ipsa
modulatio. Ad quod dicimus, quod nunquam modulatio dicitur
cantio, sed sonus, vel tonus, vel nota, vel melos. Nullus enim
tibicen, vel organista, vel cytharedus melodiam suam cantionem
vocat, nisi in quantum nupta est alicui cantioni; sed
armonizantes verba opera sua cantiones vocant, et etiam talia
verba in cartulis absque prolatore iacentia cantiones vocamus. 
</p>

<p>
6. Et ideo cantio nichil aliud
esse videtur quam actio completa dicentis verba modulationi
armonizata: quapropter tam cantiones quas nunc tractamus, quam
ballatas et sonitus et omnia cuiuscunque modi verba sunt
armonizata vuigariter et regulariter, cantiones esse dicemus. 
</p>

<p>
7. Sed quia sola vulgaria
ventilamus, regulata linquentes, dicimus vulgarium poematum unum
esse suppremum, quod per superexcellentiam cantionem vocamus:
quod autem suppremum quid sit cantio, in tertio huius libri
capitulo est probatum. Et quoniam quod diffinitum est pluribus
generale videtur, resumentes diffinitum iam generale vocabulum
per quasdam differentias solum quod petimus distinguamus. 
</p>

<p>
8. Dicimus ergo quod cantio, in
quantum per superexcellentiam dicitur, ut et nos querimus, est
equalium stantiarum sine responsorio ad unam sententiam tragica
coniugatio, ut nos ostendimus cum dicimus

<p class=poetry>Donne che avete
intelletto d'amore.
</p>

<p>
Quod autem dicimus
&#145;tragica coniugatio&#146; est quia, cum comice fiat hec
coniugatio, cantilenam vocamus per diminutionem: de qua in quarto
huius tractare intendimus.
</p>

<p>
9. Et sic patet quid cantio
sit, et prout accipitur generaliter et prout per
superexcellentiam vocamus eam. Satis etiam patere videtur quid
intelligimus cum cantionem vocamus, et per consequens quid sit
ille fascis quem ligare molimur.
</p>

<p>
<a name="IX">IX</a>
</p>

<p>
1. Quia, ut dictum est, cantio
est coniugatio stantiarum, ignorato quid sit stantia necesse est
cantionem ignorare: nam ex diffinientium cognitione diffiniti
resultat cognitio; et ideo consequenter de stantia est agendum,
ut scilicet investigemus quid ipsa sit et quid per eam
intelligere volumus. 
</p>

<p>
2. Et circa hoc sciendum est
quod hoc vocabulum per solius artis respectum inventum est,
videlicet ut in quo tota cantionis ars esset contenta, illud
diceretur stantia, hoc est mansio capax sive receptaculum totius
artis. Nam quemadmodum cantio est gremium totius sententie, sic
stantia totam artem ingremiat; nec licet aliquid artis
sequentibus arrogare, sed solam artem antecedentis induere. 
</p>

<p>
3. Per quod patet quod ipsa de
qua loquimur erit congregatio sive compages omnium eorum que
cantio sumit ab arte: quibus divaricatis, quam querimus
descriptio innotescet.
</p>

<p>
4. Tota igitur, scilicet ars
cantionis, circa tria videtur consistere: primo circa cantus
divisionem, secundo circa partium habitudinem, tertio circa
numerum carminum et sillabarum. 
</p>

<p>
5. De rithimo vero mentionem
non facimus, quia de propria cantionis arte non est. Licet enim
in qualibet stantia rithimos innovare et eosdem reiterare ad
libitum: quod, si de propria cantionis arte rithimus esset,
minime liceret: quod dictum est. Si quid autem rithimi servare
interest huius quod est ars, illud comprehenditur ibi cum dicimus
&#145;partium habitudinem&#146;.
</p>

<p>
6. Quare sic colligere possumus
ex predictis diffinientes, et dicere stantiam esse sub certo
cantu et habitudine limitatam carminum et sillabarum
compagem.QuareQuare
</p>

<p>
<a name="X">X</a>
</p>

<p>
1. Scientes quia rationale
animal homo est et quia sensibilis anima et corpus est animal, et
ignorantes de hac anima quid ea sit, vel de ipso corpore,
perfectam hominis cognitionem habere non possumus: quia
cognitionis perfectio uniuscuiusque terminatur ad ultima
elementa, sicut magister sapientum in principio Physicorum
testatur. Igitur ad habendam cantionis cognitionem quam inhiamus,
nunc diffinientia suum diffiniens sub compendio ventilemus, et
primo de cantu, deinde de habitudine, et postmodum de carminibus
et sillabis percontemur.
</p>

<p>
2. Dicimus ergo quod omnis
stantia ad quandam odam recipiendam armonizata est. Sed in modis
diversificari videntur. Quia quedam sunt sub una oda continua
usque ad ultimum progressive, hoc est sine iteratione
modulationis cuiusquam et sine diesi - diesim dicimus deductionem
vergentem de una oda in aliam (hanc voltam vocamus, cum vulgus
alloquimur) -; et huiusmodi stantia usus est fere in omnibus
cantionibus suis Arnaldus Danielis, et nos eum secuti sumus cum
diximus

<p class=poetry>Al poco giorno e
al gran cerchio d'ombra. 
</p>

<p>
3. Quedam vero sunt diesim
patientes: et diesis esse non potest, secundum quod eam
appellamus, nisi reiteratio unius ode fiat, vel ante diesim, vel
post, vel undique. 
</p>

<p>
4. Si ante diesim repetitio
fiat, stantiam dicimus habere pedes; et duos habere decet, licet
quandoque tres fiant, rarissime tamen. Si repetitio fiat post
diesim, tunc dicimus stantiam habere versus. Si ante non fiat
repetitio, stantiam dicimus habere frontem. Si post non fiat,
dicimus habere sirma, sive caudam.
</p>

<p>
5. Vide igitur, lector, quanta
licentia data sit cantiones poetantibus, et considera cuius rei
causa tam largum arbitrium usus sibi asciverit; et si recto calle
ratio te duxerit, videbis auctoritatis dignitate sola quod
dicimus esse concessum.
</p>

<p>
6. Satis hinc innotescere
potest quomodo cantionis ars circa cantus divisionem consistat;
et ideo ad habitudinem procedamus.
</p>

<p>
<a name="XI">XI</a>
</p>

<p>
1. Videtur nobis hec quam
habitudinem dicimus maxima pars eius quod artis est; hec etenim
circa cantus divisionem atque contextum carminum et rithimorum
relationem consistit; quapropter diligentissime videtur esse
tractanda.
</p>

<p>
2. Incipientes igitur dicimus
quod frons cum versibus, pedes cum cauda vel sirmate, nec non
pedes cum versibus, in stantia se diversimode habere possunt.
</p>

<p>
3. Nam quandoque frons versus
excedit in sillabis et carminibus, vel excedere potest; et
dicimus &#145;potest&#146; quoniam habitudinem hanc adhuc non
vidimus. 
</p>

<p>
4. Quandoque in carminibus
excedere et in sillabis superari potest, ut si frons esset
pentametra et quilibet versus esset dimeter, et metra frontis
eptasillaba et versus endecasillaba essent. 
</p>

<p>
5. Quandoque versus frontem
superant sillabis et carminibus, ut in illa quam dicimus,

<p class=poetry>Tragemi de la
mente Amor la stiva.
</p>

<p>
fuit hec tetrametra frons,
tribus endecasillabis et uno eptasillabo contexta; non etenim
potuit in pedes dividi, cum equalitas carminum et sillabarum
requiratur in pedibus inter se, et etiam in versibus inter se. 
</p>

<p>
6. Et quemadmodum dicimus de
fronte, dicimus et de versibus. Possent etenim versus frontem
superare carminibus, et sillabis superari, puta si versus duo
essent et uterque trimeter, et eptasillaba metra, et frons esset
pentametra, duobus endecasillabis et tribus eptasillabis
contexta.
</p>

<p>
7. Quandoque vero pedes caudam
superant carminibus et sillabis, ut in illa quam diximus

<p class=poetry>Amor, che movi
tua virt˜ da cielo.
</p>

<p>
8. Quandoque pedes a sirmate
superantur in toto, ut in illa quam diximus

<p class=poetry>Donna pietosa e
di novella etate.
</p>

<p>
9. Et quemadmodum diximus
frontem posse superare carminibus, sillabis superatam (et e
converso), sic de sirmate dicimus.
</p>

<p>
10. Pedes quoque versus in
numero superant et superantur ab hiis: possunt enim esse in
stantia tres pedes et duo versus, et tres versus et duo pedes;
nec hoc numero limitamur, quin liceat plures et pedes et versus
simul contexere. 
</p>

<p>
11. Et quemadmodum de victoria
carminum et sillabarum diximus inter alia, nunc etiam inter pedes
et versus dicimus; nam eodem modo vinci et vincere possunt.
</p>

<p>
12. Nec pretermictendum est
quod nos e contrario regulatis poetis pedes accipimus, quia illi
carmen ex pedibus, nos vero ex carminibus pedem constare dicimus,
ut satis evidenter apparet. 
</p>

<p>
13. Nec etiam pretermictendum
est quin iterum asseramus pedes ab invicem necessario carminum et
sillabarum equalitatem et habitudinem accipere, quia non aliter
cantus repetitio fieri posset. Hoc idem in versibus esse
servandum astruimus.
</p>

<p>
<a name="XII">XII</a>
</p>

<p>
1. Est etiam, ut superius
dictum est, habitudo quedam quam carmina contexendo considerare
debemus: et ideo rationem faciamus de illa, repetentes proinde
que superius de carminibus diximus.
</p>

<p>
2. In usu nostro maxime tria
carmina frequentando prerogativam habere videntur, endecasillabum
scilicet, eptasillabum et pentasillabum; que trisillabum ante
alia sequi astruximus. 
</p>

<p>
3. Horum prorsus, cum tragice
poetari conamur, endecasillabum propter quandam excellentiam in
contextu vincendi privilegium promeretur. Nam quedam stantia est
que solis endecasillabis gaudet esse contexta, ut illa Guidonis
de Florentia

<p class=poetry>Donna me prega,
perch'io volgl[i]o dire;
</p>

<p>
et etiam nos dicimus

<p class=poetry>Donne ch'avete
intelletto d'amore.
</p>

<p>
Hoc etiam Yspani usi sunt - et
dico Yspanos qui poetati sunt in vulgari <i>oc</i>: Namericus de
Belnui,

<p class=poetry>Nuls hom non pot
complir adrechamen.
</p>

<p>
4. Quedam est in qua tantum
eptasillabum intexitur unum: et hoc esse non potest nisi ubi
frons est vel cauda, quoniam, ut dictum est, in pedibus atque
versibus actenditur equalitas carminum et sillabarum. 
</p>

<p>
5. Propter quod etiam nec
numerus impar carminum potest esse ubi frons vel cauda non est;
sed ubi hec sunt, vel altera sola, pari et impari numero in
carminibus licet uti ad libitum. 
</p>

<p>
6. Et sicut quedam stantia est
uno solo eptasillabo conformata, sic duobus, tribus, quatuor,
quinque videtur posse contexi, dummodo in tragico vincat
endecasillabum et principiet. Verumtamen quosdam ab eptasillabo
tragice principiasse invenimus, videlicet [Guidonem Guinizelli],
Guidonem de Ghisileriis et Fabrutium Bononienses:

<p class=poetry>Di fermo
sofferire,
</p>

<p>
et

<p class=poetry>Donna, lo fermo
core,
</p>

<p>
et

<p class=poetry>Lo meo lontano
gire;
</p>

<p>
et quosdam alios. Sed si ad
eorum sensum subtiliter intrare velimus, non sine quodam elegie
umbraculo hec tragedia processisse videbitur. 
</p>

<p>
7. De pentasillabo quoque non
sic concedimus: in dictamine magno sufficit enim unicum
pentasillabum in tota stantia conseri, vel duo ad plus [in
pedibus]; et dico &#145;pedibus&#146; propter necessitatem qua
pedibus, versibusque, cantatur. 
</p>

<p>
8. Minime autem trisillabum in
tragico videtur esse sumendum per se subsistens: et dico
&#145;per se subsistens&#146; quia per quandam rithimorum
repercussionem frequenter videtur assumptum, sicut inveniri
potest in illa Guidonis Florentini,

<p class=poetry>Donna me prega,
</p>

<p>
et in illa quam diximus,

<p class=poetry>Poscia ch'Amor
del tutto m&#146;ha lasciato.
</p>

<p>
Nec per se ibi carmen est
omnino, sed pars endecasillabi tantum, ad rithimum precedentis
carminis velut eco respondens.
</p>

<p>
9. Hoc etiam precipue
actendendum est circa carminum habitudinem, quod, si eptasillabum
interseratur in primo pede, quem situm accipit ibi, eundem
resumat in altero: puta, si pes trimeter primum et ultimum carmen
endecasillabum habet et medium, hoc est secundum, eptasillabum,
[et pes alter habeat secundum eptasillabum] et extrema
endecasillaba: non aliter ingeminatio cantus fieri posset, ad
quam pedes fiunt, ut dictum est; et per consequens pedes esse non
possent. 
</p>

<p>
10. Et quemadmodum de pedibus,
dicimus et de versibus: in nullo enim pedes et versus differre
videmus nisi in situ, quia hii ante, hii post diesim stantie
nominantur. Et etiam quemadmodum de trimetro pede, et de omnibus
aliis servandum esse asserimus; et sicut de uno eptasillabo, sic
de pluribus et de pentasillabo et omni alio dicimus.
</p>

<p>
Satis hinc, lector, elicere
sufficienter potes [qua] qualit[ate] tibi carminum habituanda sit
stantia habitudinem[que] circa carmina consideranda[m] videre.
</p>

<p>
<a name="XIII">XIII</a>
</p>

<p>
1. Rithimorum quoque relationi
vacemus, nichil de rithimo secundum se modo tractantes; proprium
enim eorum tractatum in posterum prorogamus, cum de mediocri
poemate intendemus. 
</p>

<p>
2 In principio igitur huius
capituli quedam resecanda videntur. Unum est stantia sine
rithimo, in qua nulla rithimorum habitudo actenditur; et
huiusmodi stantiis usus est Arnaldus Danielis frequentissime,
velut ibi:

<p class=poetry>Sem fos Amor de
joi donar;
</p>

<p>
et nos dicimus

<p class=poetry>Al poco giorno.
</p>

<p>
Aliud est stantia cuius omnia
carmina eundem rithimum reddunt, in qua superfluum esse constat
habitudinem querere. Sic proinde restat circa rithimos mixtos
debere insisti.
</p>

<p>
3. Et primo sciendum est quod
in hoc amplissimam sibi licentiam fere omnes assumunt, et ex hoc
maxime totius armonie dulcedo intenditur. 
</p>

<p>
4. Sunt etenim quidam qui non
omnes quandoque desinentias carminum rithimantur in eadem
stantia, sed easdem repetunt sive rithimantur in aliis, sicut
fuit Gottus Mantuanus, qui suas multas et bonas cantiones nobis
oretenus intimavit. Hic semper in stantia unum carmen incomitatum
texebat, quod clavem vocabat; et sicut de uno licet, licet etiam
de duobus, et forte de pluribus.
</p>

<p>
5. Quidam alii sunt, et fere
omnes cantionum inventores, qui nullum in stantia carmen
incomitatum relinquunt quin sibi rithimi concrepantiam reddant,
vel unius vel plurium. 
</p>

<p>
6. Et quidam diversos faciunt
esse rithimos eorum que post diesim carmina sunt a rithimis eorum
que sunt ante; quidam vero non sic, sed desinentias anterioris
stantie inter postera carmina referentes intexunt. Sepissime
tamen hoc fit in desinentia primi posteriorum, quam plerique
rithimantur ei que est priorum posterioris; quod non aliud esse
videtur quam quedam ipsius stantie. concatenatio pulcra. 
</p>

<p>
7. De rithimorum quoque
habitudine, prout sunt in fronte vel in cauda, videtur omnis
optata licentia concedenda; pulcerrime tamen se habent ultimorum
carminum desinentie si cum rithimo in silentium cadant.
</p>

<p>
8. In pedibus vero cavendum
est; et habitudinem quandam servatam esse invenimus. Et,
discretionem facientes, dicimus quod pes vel pari vel impari
metro completur; et utrobique comitata et incomitata desinentia
esse potest; nam in pari metro nemo dubitat; in alio vero, si
quis dubius est, recordetur ea que diximus in preinmediato
capitulo de trisillabo, quando pars existens endecasillabi velut
eco respondet. 
</p>

<p>
9. Et si in altero pedum
exsortem rithimi desinentiam esse contingat, omnimode in altero
sibi instauratio fiat. Si vero quelibet desinentia in altero pede
rithimi consortium habeat, in altero prout libet referre vel
innovare desinentias licet, vel totaliter vel in parte, dumtaxat
precedentium ordo servetur in totum; puta, si extreme desinentie
trimetri, hoc est prima et ultima, concrepabunt in primo pede,
sic secundi extremas desinentias convenit concrepare; et qualem
se in primo media videt, comitatam quidem vel incomitatam, talis
in secundo resurgat; et sic de aliis pedibus est servandum. 
</p>

<p>
10. In versibus quoque fere
semper hac lege perfruimur; et &#145;fere&#146; dicimus quia
propter concatenationem prenotatam et combinationem desinentiarum
ultimarum quandoque ordinem iam dictum perverti contingit. 
</p>

<p>
11. Preterea nobis bene
convenire videtur ut que cavenda sunt circa rithimos huic
appendamus capitulo, cum in isto libro nichil ulterius de
rithimorum doctrina tangere intendamus. 
</p>

<p>
12. Tria ergo sunt que circa
rithimorum positionem potiri dedecet aulice poetantem: nimia
scilicet eiusdem rithimi repercussio, nisi forte novum aliquid
atque intentatum artis hoc sibi preroget; ut nascentis militie
dies, qui cum nulla prerogativa suam indignatur preferire dietam:
hoc etenim nos tacere nisi sumus ibi, 

<p class=poetry>Amor, tu vedi
ben che questa donna;
</p>

<p>
secundum vero est ipsa inutilis
equivocatio, que semper sententie quicquam derogare videtur; et
tertium est rithimorum asperitas, nisi forte sit lenitati
permixta: nam lenium asperorumque rithimorum mixtura ipsa
tragedia nitescit.
</p>

<p>
13. Et hec de arte, prout
habitudinem respicit, tanta sufficiant.</p>

<p>
<a name="XIV">XIV</a>
</p>

<p>
1. Ex quo duo que sunt artis in
cantione satis [sufficienter] tractavimus, nunc de tertio videtur
esse tractandum, videlicet de numero carminum et sillabarum. Et
primo secundum totam stantiam videre oportet aliquid; deinde
secundum partes eius videbimus.
</p>

<p>
2. Nostra igitur primo refert
discretionem facere inter ea que canenda occurrunt, quia quedam
stantie prolixitatem videntur appetere, quedam non. Nam cum ea
que dicimus cuncta vel circa dextrum aliquid vel sinistrum
canamus - ut quandoque persuasorie quandoque dissuasorie,
quandoque gratulanter quandoque yronice, quandoque laudabiliter
quandoque contemptive canere contingit -, que circa sinistra sunt
verba semper ad extremum festinent, et alia decenti prolixitate
passim veniant ad extremum ...
</p>
<p class=border></P>
<p>
<table border=0 cellspacing=15 cellpadding=0 align=CENTER>
<tr>
	<td><a href="/dante.html">Dante</A>
	<td><a href="/medieval.html">Medieval Latin</A>
	<td><a href="/index.html">The Latin Library</A>
	<td><a href="/classics.html">The Classics Page</A>
</TABLE>
</p>
</body>
</html>