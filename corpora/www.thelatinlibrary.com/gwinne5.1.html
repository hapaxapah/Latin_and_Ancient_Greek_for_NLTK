<HTML><HEAD>
<TITLE>Nero: Act V.1</TITLE>
</HEAD>
<BODY BACKGROUND="back4.jpg" BGCOLOR="#FFFFFF">

<BR>
<CENTER><FONT SIZE=5>Actus V, scena 1</FONT></CENTER>
<P>
 <FONT Size=4>

<P><CENTER>UMBRA OCTAVIAE</CENTER>

<P>

<BLOCKQUOTE><BLOCKQUOTE><P>soror Neronis, nec tamen vere soror,
<A HREF="notes.html#3131"></A><BR>

nedum uxor, orba patre, matre, et iam diu
<A HREF="notes.html#3132"></A><BR>

fratre spoliata, vidua viduanti viro,<BR>

haurire coelum desii, at caelo fruor; <A HREF="notes.html#3134"></A><BR>

dedique pulsa pellici in solio locum. <A HREF="notes.html#3135"></A>&nbsp;&nbsp;&nbsp;&nbsp;<B><Font Size=2>3135</FONT></B><BR>

coelum petendum est: imperia pellex tenet;
<A HREF="notes.html#3136"></A><BR>

Augusta et ipsa, et filia ipsius, parum
<A HREF="notes.html#3137"></A><BR>

vivax, parentum ut innocens crimen luat.<BR>

non exul alia milites, cives, patres<BR>

maiore luctu affecit: infaustus, brevis
<A HREF="notes.html#3140"></A>&nbsp;&nbsp;&nbsp;&nbsp;<B><Font Size=2>3140</FONT></B><BR>

popularis amor est: Manlios, Gracchos amat, <FONT
FACE="Kadmos,Attika,Athenian,Sparta"><A HREF="appcrit.html#3141"></A></FONT><BR>

quin perdit: et idem patruus, et Drusus pater
<A HREF="notes.html#3142"></A><BR>

sensere, et uxor patrui, haud meriti malum.
<A HREF="notes.html#3143"></A><BR>

id gemina sensit Iulia, at merito suo<BR>

utraque impudica, pulsa, conclusa insulis. &nbsp;&nbsp;&nbsp;&nbsp;<B><Font Size=2>3145</FONT></B><BR>

at robur illis aderat aetatis; prius<BR>

laeta aliqua laetae viderant, praesens malum
<A HREF="notes.html#3147"></A><BR>

minuere, quod erat, dum recordantur bonum.<BR>

ego lustra vix dum quatuor vel egi, mali
<A HREF="notes.html#3149"></A><BR>

praesaga, vitae exempla gemo: nec dum tamen
<A HREF="notes.html#3150"></A>&nbsp;&nbsp;&nbsp;&nbsp;<B><Font Size=2>3150</FONT></B><BR>

morte acquiesco: nec dies unquam fuit<BR>

a morte matris, quin ferat gemitus meos:
<A HREF="notes.html#3152"></A><BR>

conscia nec unquam scisse quid laetum velit, <FONT
FACE="Kadmos,Attika,Athenian,Sparta"><A HREF="appcrit.html#3453"></A></FONT><BR>

nisi morte lethum cum fero, et iubeor mori,<BR>

"sum vidua," dixi; "sed soror vivam:" negant. &nbsp;&nbsp;&nbsp;&nbsp;<B><FONT SIZE=2>3155</FONT></B><BR>

testor novercam, patruum, fratrem, patrem;<BR>

noverca parcat, adiuvet frater, tegat<BR>

patruus, pater defendat: at surdis cano<BR>

astringor utique vinculis, vena undique<BR>

artus per omnes solvitur, tarde fluens &nbsp;&nbsp;&nbsp;&nbsp;<B><Font Size=2>3160</FONT></B><BR>

pressus pavore labitur sanguis: vapor<BR>

e praecalente balneo exanguem necat.<BR>

<A NAME="3163"></A>o saeva; nec adhuc sanguine extinguit sitim
<A HREF="Act_V_1.trans.html#3163"></A><BR>

Poppaea, sed quod loquitur accersit caput,<BR>

spectatque: sed et haec, qua parum credit, cadet.
<A HREF="notes.html#3165"></A> &nbsp;&nbsp;&nbsp;&nbsp;<B><Font Size=2>3165</FONT></B><BR>

me caedit. alii cedet ut nubat Nero;<BR>

qualis Domitio nupta si patri prius,<BR>

cum rebus hominum quam melius actum foret! <FONT
FACE="Kadmos,Attika,Athenian,Sparta"><A HREF="appcrit.html#3168"></A></FONT><BR>

o monstra; nec adhuc civibus parcit Nero,<BR>

nec civitati, caedibus cives, domos  &nbsp;&nbsp;&nbsp;&nbsp;<B><FONT Size =2>3170</FONT></B><BR>

flammis, ruinis, destruens, strage omnia.<BR>

tollere Neronem pessimum, votum optimis:<BR>

tollere Neroni pessimo fatum optimos.<BR>

morietur ipsa, si mori pietas potest,<BR>

proh sancta pietas: sed an adhuc vivit Nero?
<A HREF="notes.html#3175"></A> &nbsp;&nbsp;&nbsp;&nbsp;<B><Font Size=2>3175</FONT></B><BR>

an parricidam video et homicidam sui?<BR>

sic est, et ipse in Oedipo dices tuo,<BR>

<FONT FACE="Kadmos,Attika,Athenian,Sparta">yane&eth;n s&Eacute;
&ecirc;nvge s&Ecirc;ggamow, mht&AElig;r, pat&AElig;r.</FONT>
</BLOCKQUOTE></BLOCKQUOTE>

<P>
<HR>


<P><CENTER><A NAME="V.2"></A>Actus V, scena 2 [Actus I, scena 2]
<A HREF="notes.html#V.2"></A> <A HREF="Act_V_1.trans.html#V.2"></A></CENTER>

<P><CENTER>CIVES ROMANI QUATUOR, CUBICULARIUS NERONIS, NERO
</CENTER>

<P

<P><I>Incendium.</I>

<P>&nbsp;

<BLOCKQUOTE><BLOCKQUOTE><P>CIV. 1 o subvenite civibus, cives: domos
<FONT
FACE="Kadmos,Attika,Athenian,Sparta"><A HREF="appcrit.html#3179"></A></FONT><BR>

ignis pererrat: ignis, en ignis furit, <A HREF="notes.html#3180"></A>&nbsp;&nbsp;&nbsp;&nbsp;<B><Font Size=2>3180</FONT></B><BR>

populatur, ingrassatur hac, illac.</BLOCKQUOTE></BLOCKQUOTE>

<P><I>Intrat 2. ad Austrum 1 &lt;et&gt;3</I>

<BLOCKQUOTE><BLOCKQUOTE><P>CIV. 2  ubi?

<P>CIV. 1 ecce, ecce ad Austrum.

<P>CIV. 2  curro.

<P>CIV. 3 quo curris? tua<BR>

domus ardet.

<P>CIV. 2  heu me: quomodo auxiliam feram?
</BLOCKQUOTE></BLOCKQUOTE>

<P><I>Exit 2.</I>

<BLOCKQUOTE><BLOCKQUOTE><P>CIV. 3 auxilia velox facile praecurrit
malum.</BLOCKQUOTE></BLOCKQUOTE>

<P><I>Intrat 4.</I>

<BLOCKQUOTE><BLOCKQUOTE><P>CIV. 4 o subvenite civicis flammis.
</BLOCKQUOTE></BLOCKQUOTE>

<P>&nbsp;

<BLOCKQUOTE><BLOCKQUOTE><P>CIV. 3 ubi?  &nbsp;&nbsp;&nbsp;&nbsp;<B><Font Size=2>3185</FONT></B></BLOCKQUOTE></BLOCKQUOTE>

<P><I>Ad Boream 2.</I>

<BLOCKQUOTE><BLOCKQUOTE><P><A NAME="3186"></A>CIV. 4 septentrionem
versus en flammae volant. <A HREF="Act_V_1.trans.html#3186"></A><BR>

vorant, vagantur.

<P>CIV. 1  quomodo exortas putes?<BR>

unde excitatas?

<P>CIV. 4 in malo hoc aliud
malum,<BR>

nec origo, sed nec finis apparet mali. <A HREF="notes.html#3189"></A><BR>

at opem ista poscunt.

<P>CIV. 3 promptam at impediunt opem
<A HREF="notes.html#3190"></A> &nbsp;&nbsp;&nbsp;&nbsp;<B><Font Size=2>3190</FONT></B><BR>

et arcta itinera, flexae et enormes viae;<BR>

clamor, ululatus, faeminis, pueris, viris,<BR>

senibusque, dubiis quid petant, quid non petant.<BR>

pars haec moratur, illa festinat; trahit<BR>

haec, illa retrahit: spectat a tergo? latus  &nbsp;&nbsp;&nbsp;&nbsp;<B><Font Size=2>3195</FONT></B><BR>

premitur: lateribus consulit? tergum perit.<BR>

aedibus, ut aedes servet, in vicum fugit;<BR>

refugit in aedes, aliquid in vicum ut ferat.<BR>

servare nequiens sua, suis ibit comes.<BR>

longuinqua pariter proximis ardent, ruunt.  &nbsp;&nbsp;&nbsp;&nbsp;<B><Font Size=2>3200</FONT></B><BR>

videre fumus, clamor audire impedit.<BR>

nisi ignis, ignis, ignis, aspicitur nihil:<BR>

nisi ignis, unda, unda, ignis, auditur nihil.</BLOCKQUOTE>
</BLOCKQUOTE>

<P><I>Redit 2 cum situlis.</I>

<BLOCKQUOTE><BLOCKQUOTE><P>CIV. 2 unda, unda inundet.
<A HREF="notes.html#3204"></A></BLOCKQUOTE></BLOCKQUOTE>

<P><I>Intrat cubicularius iactans faces.</I>

<BLOCKQUOTE><BLOCKQUOTE><P>CUB. unda mittatur, nisi<BR>

vis mergi in unda!

<P>CIV. 2 nonne restinguam?

<P>CUB.  sine.
 &nbsp;&nbsp;&nbsp;&nbsp;<B><Font Size=2>3205</FONT></B>

<P>CIV. 2 flammas?

<P>CUB. an audes?

<P><A NAME="3206"></A>CIV. 2 audeo; sed istas faces
<A HREF="Act_V_1.trans.html#3206"></A><BR>

authoritate qua iacis, iactas?

<P>CUB.  mihi<BR>

est author.

<P>CIV. 2 et quis?
</BLOCKQUOTE></BLOCKQUOTE>

<P>&nbsp;

<BLOCKQUOTE><BLOCKQUOTE><P>CUB. quid tua?
pende, et peri. <FONT
FACE="Kadmos,Attika,Athenian,Sparta"><A HREF="appcrit.html#3208"></A></FONT></BLOCKQUOTE>
</BLOCKQUOTE>

<P><I>Evolant 2 et cubicularius.</I>

<BLOCKQUOTE><BLOCKQUOTE><P>CIV. 1n ista liceant? an Nero est author
mali <A HREF="notes.html#3208"></A><BR>

male iussit ille? an iste liberius furit,<BR>

iussisse fingens? ignis, ut castris solet, <B><Font Size=2>3210</FONT></B><BR>

micat omni in urbe: civis exportat sua,<BR>

miles aliena rapit: alius alium trahit,<BR>

exturbat, exturbatur; opprimitur, premit.<BR>

qui fugit, ab alio; a se perit, qui non fugit.<BR>

opem unde petiit, reperit inopinam necem. <FONT
FACE="Kadmos,Attika,Athenian,Sparta"><A HREF="appcrit.html#3215"></A></FONT>  &nbsp;&nbsp;&nbsp;&nbsp;<B><Font Size=2>3215</FONT></B><BR>

avidos hiatus alta mors pandit; novi <A HREF="notes.html#3216"></A><BR>

imago lethi, gravior et letho, venit.<BR>

dolor in dolore, luctus in luctu recens.
<A HREF="notes.html#3218"></A><BR>

ruit omnis aetas, sexus, exitio pari. <A HREF="notes.html#3219"></A><BR>

comes parenti natus, adolescens seni,  &nbsp;&nbsp;&nbsp;&nbsp;<B><Font Size=2>3220</FONT></B><BR>

moritur: cremandis non deest rogus; at suus<BR>

cuiusque non est, omnium est unus rogus.
<A HREF="notes.html#3222"></A></BLOCKQUOTE></BLOCKQUOTE>

<P><I>Ad 4.</I>

<BLOCKQUOTE><BLOCKQUOTE><P>tu clade tanta quid siles, horres, stupes?


<P><A NAME="3225"></A>CIV. 4 quid loquar, agamve nescio: quis non
stupet, <A HREF="notes.html#3224"></A><FONT
FACE="Kadmos,Attika,Athenian,Sparta"><A HREF="appcrit.html#3224"></A></FONT><FONT
FACE="Kadmos,Attika,Athenian,Sparta">
</FONT><A HREF="Act_V_1.trans.html#3224"></A><BR>

quasi pastor, agros sternit ubi torrens novus?
<A HREF="notes.html#3225"></A>  &nbsp;&nbsp;&nbsp;&nbsp;<B><Font Size=2>3225</FONT></B><BR>

quis noctis huius funera loquendo explicet?
<A HREF="notes.html#3226"></A><BR>

lacrhrymis labores aequet? extremum malum,<BR>

exhausit ignis lachrymas: en ut ruat<BR>

multos per annos domina dominantum urbium
<A HREF="notes.html#3229"></A><BR>

urbs Roma: ubique luctus, et ubique est pavor,
<A HREF="notes.html#3230"></A> &nbsp;&nbsp;&nbsp;&nbsp;<B><Font Size=2>3230</FONT></B><BR>

et ubique mors est: hac agunt, illac ferunt.
<A HREF="notes.html#3231"></A><BR>

aura movet ignes; ignis et ad auras furit.
<A HREF="notes.html#3232"></A><BR>

noctem ignis aufert luce; sed fumo diem.
<A HREF="notes.html#3333"></A><BR>

extinguat ignes, ignibus lucens Tybris.<BR>

sed nec dii hominibus, nec deis parcunt vagi
<A HREF="notes.html#3335"></A> &nbsp;&nbsp;&nbsp;&nbsp;<B><Font Size=2>3235</FONT></B><BR>

ignes, ad unum templa, cum templis deos<BR>

vastando; ut unus urbe nunc tota deus <A HREF="notes.html#3337"></A><BR>

dominetur, altus Mulciber: nunquam tulit
<A HREF="notes.html#3338"></A><BR>

hac urbe tanta spolia Vulcanus, nisi <FONT
FACE="Kadmos,Attika,Athenian,Sparta"><A HREF="appcrit.html#3239"></A></FONT><BR>

cum Gallus olim, et huius hoc mensis die,  &nbsp;&nbsp;&nbsp;&nbsp;<B><Font Size=2>3240</FONT></B><BR>

et cepit, et cremavit hanc Brenno duce.<BR>

sed Brennus hostis mitior, quam nunc Nero;
<A HREF="notes.html#3242"></A><BR>

parti pepercit; concremat totam Nero;<BR>

nempe regiones Roma bis septem tulit: <A HREF="notes.html#3244"></A><BR>

vix quarta pars intacta: tres aequae solo:  &nbsp;&nbsp;&nbsp;&nbsp;<B><Font Size=2>3245</FONT></B><BR>

semiusta, lacera tecta septem aliae ferunt.<BR>

nisi mente captus quis suam incendat domum?
<A HREF="notes.html#3247"></A><BR>

suos trucidet subditos? o sic luat,<BR>

ut innocentes luimus, horum author nocens.</BLOCKQUOTE>
</BLOCKQUOTE>

<P><I>Nero conspicitur, laetus. </I><A HREF="notes.html#3250sd"></A>

<BLOCKQUOTE><BLOCKQUOTE><P>sed ille, veste scenica, en turri edita
<A HREF="notes.html#3250"></A>  &nbsp;&nbsp;&nbsp;&nbsp;<B><Font Size=2>3250</FONT></B><BR>

videt, et miserias publicas credo canet.</BLOCKQUOTE>
</BLOCKQUOTE>

<P><I>Nero e turri Mecoenatica, habitu citharaedi.</I>

<BLOCKQUOTE><BLOCKQUOTE><P><A NAME="3252"></A>NERO o vota tandem
expleta: faelicem diem. <A HREF="notes.html#3252"></A>
<A HREF="Act_V_1.trans.html#3252"></A><BR>

supra supremos, o Nero, nunc fers gradum.<BR>

id semper animo, semper in voto fuit, <A HREF="notes.html#3254"></A><BR>

ut vivus urbem perderem votum attigi;  &nbsp;&nbsp;&nbsp;&nbsp;<B><Font Size=2>3255</FONT></B><BR>

superavi: id unum deerat, ut tanti boni<BR>

spectator essem, imo actor: alluxit bene.<BR>

mihi perbeatus Priamus est visus, suam<BR>

dominationem et patriam amittens simul.<BR>

par, qua beatus; qua miser, dispar; fruor  &nbsp;&nbsp;&nbsp;&nbsp;<B><Font Size=2>3260</FONT></B><BR>

ditione, patriam perdidi: o factum optime!
<A HREF="notes.html#3261"></A><BR>

quam pulchra flamma est! plaudo fortunae meae. <FONT
FACE="Kadmos,Attika,Athenian,Sparta"><A HREF="appcrit.html#3262"></A></FONT><BR>

pulchre videre videor incensum Ilium:<BR>

et canere <FONT
FACE="Kadmos,Attika,Athenian,Sparta">&euml;lvsin</FONT> Ilii, ut par
est, iuvat. <FONT
FACE="Kadmos,Attika,Athenian,Sparta"><A HREF="appcrit.html#3264"></A></FONT>

<P>CIV. 1 in matre canitur filia, et Roma Ilio.  &nbsp;&nbsp;&nbsp;&nbsp;<B><Font Size=2>3265</FONT></B></BLOCKQUOTE></BLOCKQUOTE>

<P><CENTER>CANTIO NERONIS, <FONT
FACE="Kadmos,Attika,Athenian,Sparta">&euml;lvsiw
</FONT><A HREF="notes.html#3266"></A></CENTER>

<BLOCKQUOTE><BLOCKQUOTE><BLOCKQUOTE><P>musae Pierides, dicite,
dicite,<BR>

exustum Danais ignibus Ilium.<BR>

hos ignes Hecube partuirit Ilio:<BR>

hos ignes Helene subdidit Ilio:<BR>

hos ignes Paridis iudicium dedit: &nbsp;&nbsp;&nbsp;&nbsp;<B><Font Size=2>3270</FONT></B><BR>

hos ignes Veneris praesidium tulit, <A HREF="notes.html#3271"></A><BR>

Neptunum superat Mulciber aemulus,<BR>

et Iuno Venerem, Pallas Apollinem.<BR>

aedes Iliacas flamma perambulat:<BR>

incumbunt gravius Pergama Pergamo.  &nbsp;&nbsp;&nbsp;&nbsp;<B><Font Size=2>3275</FONT></B><BR>

cladem clade premit dira calamitas.<BR>

strages, et fragor est, et cinis Ilium.<BR>

Atridae resonant Marte duces, io.<BR>

Argivi reduces ingeminant, io.<BR>

o foelix Priamus, cantio Troadum, &nbsp;&nbsp;&nbsp;&nbsp;<B><Font Size=2>3280</FONT></B><BR>

qui secum moriens regna tulit sua.</BLOCKQUOTE>

<P><A NAME="3281"></A>CIV. 3 foelicitatem hanc nequis invideat tibi.
<A HREF="Act_V_1.trans.html#3281"></A><BR>

at Hecubae, et Helenae, et Paridi, si peius potest,<BR>

sit peius, in nos qui faces iactent suas.</BLOCKQUOTE>
</BLOCKQUOTE>

<P><I>Flexis genibus ut audiatur.</I>

<BLOCKQUOTE><BLOCKQUOTE><P>illi precamur (audiant superi preces)
 &nbsp;&nbsp;&nbsp;&nbsp;<B><Font Size=2>3285</FONT></B><BR>

incendiorum (quisquis est) diro fabro,<BR>

in immerentes qui ista, sint, o sint, malis,<BR>

mala cumulata; sint paria nostris mala,<BR>

et Hecubae et Helenae, et Paridis et Priami mala;<BR>

sin ista bona sint, quae ipse fateatur mala.  &nbsp;&nbsp;&nbsp;&nbsp;<B><Font Size=2>3290</FONT></B>

<P>NERO quid ore rabido funditis diras truces?
<A HREF="notes.html#3291"></A><FONT
FACE="Kadmos,Attika,Athenian,Sparta"><A HREF="appcrit.html#3291"></A></FONT><BR>

nec scitis in quem.

<P>CIV. 4 quisquis est, Caesar, luat.
<A HREF="notes.html#3292"></A>

<P>NERO luet; ideoque serio inquirens reos<BR>

in Christianos incidi, invisum genus <A HREF="notes.html#3294"></A><BR>

hominum, et maleficum, cui superstitio nova  &nbsp;&nbsp;&nbsp;&nbsp;<B><Font Size=2>3295</FONT></B><BR>

repressa saepe erupit, ut palmae solent.
<A HREF="notes.html#3296"></A><BR>

Iudaea caepit, Roma hoc excepit malum;<BR>

pudenda cuncta quo fluunt celebri loco.<BR>

aliqui fatentur: hos agite, rapite ut lubet:<BR>

tegite ferarum pellibus, morsu canum&nbsp;&nbsp;&nbsp;&nbsp;<B><Font Size=2>3300</FONT></B><BR>

laniate: crucibus figite, et flammis date. <FONT
FACE="Kadmos,Attika,Athenian,Sparta"><A HREF="appcrit.html#3301"></A></FONT><BR>

in noctis usum urantur, ubi deerit dies.<BR>

hortos in hoc spectaculum cedo meos:<BR>

mixtusque vobis supplicia cernam lubens.

<P><A NAME="3305"></A>CIV. 1 illine meriti, nescio, an miseri magis.
<A HREF="notes.html#3305"></A>
<A HREF="Act_V_1.trans.html#3305"></A> &nbsp;&nbsp;&nbsp;&nbsp;<B><Font Size=2>3305</FONT></B><BR>

nec ista nobis, sed tibi faciunt satis.<BR>

nobis minatur, quod Sibyllinis libris<BR>

olim illa cecinit. &nbsp;&nbsp;&nbsp;&nbsp;<B><FONT SIZE=2>3308a</b></font> <BR>

<FONT FACE="Kadmos,Attika,Athenian,Sparta">tr&ETH;w d&#162;
trihkos&#164;vn peritellom&#176;nvn &#167;niaut&#171;n</FONT>&nbsp;&nbsp;&nbsp;&nbsp;<B><Font Size=2>3308b</FONT></B><BR>

<FONT FACE="Kadmos,Attika,Athenian,Sparta">&Ntilde;Rvma&#164;ouw
&#182;mfulow &Ugrave;le&eth; st&atilde;siw.</FONT><BR>

hoc movet, terret, tenet.
 &nbsp;&nbsp;&nbsp;&nbsp;<B><Font Size=2>3310</FONT></B>

<P>NERO solvetur hoc vos, in Sibyllinis libris<BR>

non invenitur carmen adductum.

<P>CIV. 4 &nbsp;&nbsp;&nbsp;&nbsp; sed hoc,<BR>

<FONT FACE="Kadmos,Attika,Athenian,Sparta">&#182;sxatow
A&THORN;nead&#171;n mhtrokt&Ograve;now
&aelig;gemone&Ecirc;sei.</FONT>

<P>NERO bona verba, cives, facta si exigitis bona. <BR>

quae vetera concremavit alienus dolus;  &nbsp;&nbsp;&nbsp;&nbsp;<B><Font Size=2>3315</FONT></B><BR>

augustiora, cura restituet mea:<BR>

quamque lateritiam capio, marmoream dabo:
<A HREF="notes.html#3317"></A><BR>

meusque sumptus rudera aggesta egeret, <A HREF="notes.html#3318"></A><BR>

purgabit haustas areas, ustas domos<BR>

spatia viarum lata, vicorum ordines,  &nbsp;&nbsp;&nbsp;&nbsp;<B><Font Size=2>3320</FONT></B><BR>

stagna, arva, silvae, porticus, quid not erit?<BR>

natura quod negarit, ars victrix dabit.<BR>

vos in laboris praemium et sumptus mei,<BR>

Neroniam vocate, quam Romam prius. <A HREF="notes.html#3324"></A><BR>

verum reliquias nequis attingat suas:  &nbsp;&nbsp;&nbsp;&nbsp;<B><Font Size=2>3325</FONT></B><BR>

sed conferendis sumptibus quisque afferat,</BLOCKQUOTE>
</BLOCKQUOTE>

<P><I>Cives singillatim se subducunt. </I><FONT
FACE="Kadmos,Attika,Athenian,Sparta"><A HREF="appcrit.html#3327"></A></FONT>

<BLOCKQUOTE><BLOCKQUOTE><P>provincialis, municeps, civis, sui<BR>

tributa census: dona non tantum sua<BR>

Achaia et Asia, at numinum huc mittat simul<BR>

simulachra: praedae divites cedant dei,  &nbsp;&nbsp;&nbsp;&nbsp;<B><Font Size=2>3330</FONT></B><BR>

cum diis trophaea, vota, sacrata omnia.<BR>

sed quid loquor? dilapsa plebs non audiet:<BR>

vos facite, comites, sentiat factis gravem. <FONT
FACE="Kadmos,Attika,Athenian,Sparta"><A HREF="appcrit.html#3333"></A></FONT></BLOCKQUOTE>
</BLOCKQUOTE>

<P><I>Exit Nero cum suis.</I>

<P>
<HR>


<P><CENTER><A NAME="V.3"></A>Actus V, scena 3 [Actus I, scena 3]
<A HREF="notes.html#V.3"></A>
<A HREF="Act_V_1.trans.html#V.3"></A></CENTER>

<P><CENTER>SENECA, PAULINA, CLEONICUS</CENTER>

<P>

<BLOCKQUOTE><BLOCKQUOTE><P>SEN. potestne fieri? credat hoc quisquam?
iubet <A HREF="notes.html#3334"></A><BR>

Nero, venenum mihi meus praesens ferat  &nbsp;&nbsp;&nbsp;&nbsp;<B><Font Size=2>3335</FONT></B><BR>

libertus?

<P>CLEO.  at te liberat ab illo tuus<BR>

libertus.

<P>PAUL. animam liberat fidus suam. <A HREF="notes.html#3337"></A>

<P>CLEO. prior in patronum, in principem minor est fides.<BR>

virtus patroni principis vicit scelus.<BR>

male mos geratur pessimo, mors optimo <A HREF="notes.html#3340"></A>  &nbsp;&nbsp;&nbsp;&nbsp;<B><Font Size=2>3340</FONT></B><BR>

ut ingeratur: egomet o moriar prius!

<P>PAUL. pietas superbos deserit, ad humiles venit.

<P>SEN. huc signa amoris, oscula, amplexus, manus?

<P>CLEO. amplexus angit. osculum afflatu inficit:<BR>

manus illa panem ostendit, haec lapidem tenet. <FONT SIZE="+1"
FACE="Times"> </FONT><A HREF="notes.html#3345"></A> &nbsp;&nbsp;&nbsp;&nbsp;<B><Font Size=2>3345</FONT></B>

<P>SEN. citius peribit?

<P>PAUL. citius et pereat nocens,<BR>

quam non nocenti noceat.

<P><A NAME="3347"></A>SEN. hic amor? haec fides?
<A HREF="notes.html#3347"></A>
<A HREF="Act_V_1.trans.html#3347"></A>

<P>PAUL. amor an in ullum est, an fides, cui nec fides,<BR>

nec amor in ullum?

<P>SEN. sic Nero Senecae bonus?

<P>PAUL. bonus an in alios esse, non in se bonus  &nbsp;&nbsp;&nbsp;&nbsp;<B><Font Size=2>3350</FONT></B><BR>

poterit? Neronem sic Seneca, Senecam Nero<BR>

novit? nec odit? odit, et credit bonum?<BR>

Nero bonus ut sit, at Tigellinus malus:<BR>

malus urget, instat, invidet, culpat, premit.<BR>

ut temere, nimium es dives, et nimium bonus. <FONT
FACE="Kadmos,Attika,Athenian,Sparta"><A HREF="appcrit.html#3355"></A></FONT> &nbsp;&nbsp;&nbsp;&nbsp;<B><Font Size=2>3355</FONT></B>

<P>SEN. littus ego legi, vela contraxi, mare
<A HREF="notes.html#3356"></A><BR>

deserui, in ipso mergor allisus vado.<BR>

rarus per urbem, rarus invisor domi; <A HREF="notes.html#3358"></A><BR>

vito comitantes, quasi valetudo mala,<BR>

quasi nervus aeger: quid Tigellinus magis,  &nbsp;&nbsp;&nbsp;&nbsp;<B><Font Size=2>3360</FONT></B><BR>

quid Caesar optet?

<P>CLEO. optat opulento necem,<BR>

caesi ut fruatur opibus.

<P>SEN. o inopes opes,<BR>

quas cura magna congerit, maior tenet; <A HREF="notes.html#3363"></A><BR>

matres miseriae, servitutis pignora, <A HREF="notes.html#3364"></A><BR>

onera, aut pericla: praeda praedonem vocat:  &nbsp;&nbsp;&nbsp;&nbsp;<B><Font Size=2>3365</FONT></B><BR>

nudum latro transmittit: at non spe lucri<BR>

nudus petatur, minus habet, perdet minus,<BR>

minus dolebit: plus dolet qui plus habet.<BR>

bona tanta perdem? quid fatue dicis bona,<BR>

quae possidentem pessimis perdunt modis?  &nbsp;&nbsp;&nbsp;&nbsp;<B><Font Size=2>3370</FONT></B><BR>

ob opes nocetur, non nocent dominis opes.
<A HREF="notes.html#3371"></A><BR>

sed quo veneni genere sublatum cupit.

<P><A NAME="3373"></A>CLEO. quo vis.
<A HREF="Act_V_1.trans.html#3373"></A>

<P>SEN. habetur gratia. cicutam velim.<BR>

vixisse volui ut Socrates, et sic mori;<BR>

probus, philosophus, innocens, laetus, senex.  &nbsp;&nbsp;&nbsp;&nbsp;<B><Font Size=2>3375</FONT></B><BR>

vicit venenum Socrates; vincam meum. <A HREF="notes.html#3376"></A><BR>

bibet veneni vel sui partem malus. <A HREF="notes.html#3377"></A>

<P>PAUL. bibat ipse totum: vincere, ulcisci potes;<BR>

potes opulentus vivere; an maius mori,<BR>

vinci, enecari, timidus, infamis, miser,  &nbsp;&nbsp;&nbsp;&nbsp;<B><Font Size=2>3380</FONT></B><BR>

quam fortis ultor, victor incolumis, frui
<A HREF="notes.html#3381"></A><BR>

te, me, tuisque? num Seneca, quod se necet,
<A HREF="notes.html#3382"></A><BR>

male ominando dictus? o omen malum<BR>

averte prudens: vive mihi, si non tibi.<BR>

vitam memineris in tua verti meam. <A HREF="notes.html#3385"></A> &nbsp;&nbsp;&nbsp;&nbsp;<B><Font Size=2>3385</FONT></B><BR>

nec vivis uni, nec moreris: in te sene<BR>

mihi iuniori parcitur: in uno duos<BR>

violet venenum spiritus violans tuos.<BR>

mihi chare, mihi te commodes, vivas mihi.

<P>SEN. Paulina, caveam quo tibi, caveo mihi:  &nbsp;&nbsp;&nbsp;&nbsp;<B><Font Size=2>3390</FONT></B><BR>

quia tibi charus, charior factus mihi.<BR>

amor iste in uno et gaudium, et merces mihi.<BR>

timor et salutem munit, et reficit meam.<BR>

ut me magis ames, an petam?

<P>PAUL. an possum
magis?

<P><A NAME="3395"></A>SEN. ut me magis amem, tu petis, et ecce
impetras. &nbsp;&nbsp;&nbsp;&nbsp;<B><Font Size=2>3395</FONT></B><BR>

timorem, amorem, mihi tuum, et nostrum imputes.<BR>

sed si necesse est mihi mori, num tu simul<BR>

moriere?

<P>PAUL. moriar.

<P>SEN. frigide.

<P>PAUL. at moriar.

<P>SEN. simul?

<P>PAUL. si sit necesse.

<P>SEN. tibi?

<P>PAUL. mihi.

<P>SEN. sed si mihi?

<P>PAUL. et tibi.

<P>SEN. quid horres?

<P>PAUL. horreo mortem tuam. &nbsp;&nbsp;&nbsp;&nbsp;<B><Font Size=2>3400</FONT></B>

<P><A NAME="3401"></A>SEN. horrenda non est, qua vel ulterius nihil,
<A HREF="Act_V_1.trans.html#3401"></A><BR>

vel quicquid ultra, melius est vita optima:<BR>

medicina, portus, meta, perfugium a malis.<BR>

medicina sanet; num magis morbus iuvet?
<A HREF="notes.html#3404"></A><BR>

portus patescit; num mare undosum placet?&nbsp;&nbsp;&nbsp;&nbsp;<B><Font Size=2>3405</FONT></B><BR>

meta appropinquat; currere an retro vacat?<BR>

perfugium apertum; profuga quin patriam petis?<BR>

via, vita; coelum, patria; mors illuc iter:<BR>

circuitus illa, haec exitus: corpus mihi<BR>

quasi poena, pondus, carcer, hospitium, labor. &nbsp;&nbsp;&nbsp;&nbsp;<B><Font Size=2>3410</FONT></B><BR>

pusilla res est, anima; res magna est meae
<A HREF="notes.html#3411"></A><BR>

contemptus animae: transeat missa, evolet<BR>

emancipata, libero coelo frui. <A HREF="notes.html#3413"></A><BR>

sit turpe rapto vivere, at pulchrum mori.
<A HREF="notes.html#3414"></A><BR>

tandem necesse quod sit, id libeat cito.&nbsp;&nbsp;&nbsp;&nbsp;<B><Font Size=2>3415</FONT></B>

<P><A NAME="3416"></A>PAUL. audi, philosophe, quod qua, vel ex te,
audii. <A HREF="notes.html#3416"></A>
<A HREF="Act_V_1.trans.html#3416"></A><BR>

timere mortem sit malum, quia non malum:<BR>

optare mortem sit malum, quia non bonum.<BR>

nam timidus itidem vult mori, cum non opus;
<A HREF="notes.html#3419"></A><BR>

non vult, cum oportet: facile contemnit miser&nbsp;&nbsp;&nbsp;&nbsp;<B><Font Size=2>3420</FONT></B><BR>

vitam: is validior, esse qui poterit miser.
<A HREF="notes.html#3421"></A><BR>

vix ulla virtus, respuas vitam; amplior,
<A HREF="notes.html#3422"></A><BR>

patiare vitae damna, nec iactes iugum. <A HREF="notes.html#3423"></A><FONT
FACE="Kadmos,Attika,Athenian,Sparta"> </FONT><FONT
FACE="Kadmos,Attika,Athenian,Sparta"><A HREF="appcrit.html#3423"></A></FONT><BR>

nisi imperator melior et maior iubet,<BR>

statione ne decede; sin melior vocat, &nbsp;&nbsp;&nbsp;&nbsp;<B><Font Size=2>3425</FONT></B><BR>

nec, ut otiosus lucifuga, hybernis sede.
<A HREF="notes.html#3426"></A><BR>

malus ille servus, qui malum dominum fugit:
<A HREF="notes.html#3427"></A><BR>

fugitive serve, an optimum dominum fugis?<BR>

onus est? repone fessus; haud falso abiice.<BR>

carcer, domusque est? ut migraturus quidem&nbsp;&nbsp;&nbsp;&nbsp;<B><Font Size=2>3430</FONT></B><BR>

habita; at nec ipsum carcerem effringas; necque,<BR>

ut Nero, propinquam cum tua incendas domum.<BR>

natura quem decernit, expecta exitum. <A HREF="notes.html#3433"></A><BR>

sapiente vis indigna: mortem ne attrahe;
<A HREF="notes.html#3434"></A><BR>

admitte: vitam ne oderis, si non ames. &nbsp;&nbsp;&nbsp;&nbsp;<B><Font Size=2>3435</FONT></B><BR>

nec res pusilla est anima, nisi et animus tibi<BR>

pusillus: homine maius in mundo nihil;<BR>

nil animo in homine: nam quid in mundo deus
<A HREF="notes.html#3438"></A><BR>

id anima in homine: magna nec res est tuae<BR>

contemptus animae, nisi viros magnos putes&nbsp;&nbsp;&nbsp;&nbsp;<B><Font Size=2>3440</FONT></B><BR>

quanti sit anima nescios, plebem infimam.<BR>

fera nulla, ut in se saeviat, tam sit fera.
<A HREF="notes.html#3442"></A><BR>

sibi parricida, (nomen o nimium leve)<BR>

vult forte divus esse, quia non vult homo! <BR>

qui peremit alium, latro; num, qui se, bonus?&nbsp;&nbsp;&nbsp;&nbsp;<B><Font Size=2>3445</FONT></B><BR>

si te trucidet alius, homicidam execrer:<BR>

tu te trucidas meque; sed amandus mihi?<BR>

deus esse donat; nec dei donum abnue; <A HREF="notes.html#3448"></A><FONT
FACE="Kadmos,Attika,Athenian,Sparta"> </FONT><FONT
FACE="Kadmos,Attika,Athenian,Sparta"><A HREF="appcrit.html#3448"></A></FONT><BR>

nec nisi petenti redde depositum deo.<BR>

<A NAME="3450"></A>nec vita, nec mors, tua tibi ferenda est modo:&nbsp;&nbsp;&nbsp;&nbsp;<B><Font Size=2>3450</FONT></B><BR>

aliis utramque, et iudici summo approbes.<BR>

summa manet animas maestitia, quae se necent.<BR>

denique mulieri terribile quam sit mori,<BR>

e terribilibus ultimum, quamvis seni,<BR>

quamvis coactae, cogita, et cogas mori. &nbsp;&nbsp;&nbsp;&nbsp;<B><Font Size=2>3455</FONT></B><BR>

ab utroque potius pelle et interitum, et metum.<BR>

prius Neronem aggredere, quam te Nero:<BR>

aggressus ille est; sequere: non audes? metus<BR>

prohibet? quis ille? mortis: en mortis metus
<A HREF="notes.html#3459"></A><BR>

et Senecam adoritur: pellit ad mortem tamen.&nbsp;&nbsp;&nbsp;&nbsp;<B><Font Size=2>3460</FONT></B><BR>

acsi ante nimbum sponte submergat ratim<BR>

rector, procellam quia rati infestam timet.

<P>SEN. iniicis et animo scrupum, et ardori moram.sed adesse video
quos peroptabam viros.</BLOCKQUOTE></BLOCKQUOTE>

<P><I>Dimittit uxorem et libertum. </I>

<P><CENTER><A NAME="3465"></A>[Actus I, scena 4]
<A HREF="notes.html#3465"></A>
<A HREF="Act_V_1.trans.html#3465"></A></CENTER>

<P><I>Intrant Fenius Rufus praefectus, Subrius Flavius tribunus,
Sulpicius Asper centurio.</I>

<BLOCKQUOTE><BLOCKQUOTE><P>RUF. quousque, Seneca, patimur ad agendum
fati? &nbsp;&nbsp;&nbsp;&nbsp;<B><Font Size=2>3465</FONT></B><BR>

querimur, studemus? vota meditamur pia?<BR>

meliora coelos poscimus? at agimus nihil?<BR>

agenda; non precanda; quod turpe est viris,<BR>

effaeminati, quodque militibus probro,<BR>

morimur inulti; an vivimus inertes magis?&nbsp;&nbsp;&nbsp;&nbsp;<B><Font Size=2>3470</FONT></B><BR>

sepelimus ante funus animatos adhuc?<BR>

anima est, at animus nullus; animosos nego.<BR>

nos turpiter deprimimus, et capita abdimus,<BR>

submissa colla dum Tigellinus ferit.<BR>

te criminatur, quia probus, dives, potens.&nbsp;&nbsp;&nbsp;&nbsp;<B><Font Size=2>3475<BR>

</FONT></B>me, vita, fama quia melior, odit parem:<BR>

crimine fatigat criminis purum: facit<BR>

ut metuar illum qui metuo, quoniam malus:<BR>

me Iuliam stuprasse confectam obiicit: <A HREF="notes.html#3479"></A><BR>

ulcisci et illam velle sublatam arguit.&nbsp;&nbsp;&nbsp;&nbsp;<B><Font Size=2>3480</FONT></B><BR>

odium arguendo utrique, et exitium parit.<BR>

quousque, Seneca, patimur ad agendum fati? <FONT
FACE="Kadmos,Attika,Athenian,Sparta"><A HREF="appcrit.html#3482"></A></FONT>

<P>SEN. cui chara virtus, chara virtutum actio,<BR>

tutela curae est, Rufe, quid tantum mala <FONT
FACE="Kadmos,Attika,Athenian,Sparta"><A HREF="appcrit.html#3484"></A></FONT><BR>

privata quereris? mitte mea, mitte et tua.&nbsp;&nbsp;&nbsp;&nbsp;<B><Font Size=2>3485</FONT></B><BR>

mala, quae duorum, levia: commune est malum.<BR>

utinam, quod aliis, in caput Senecae ruat!<BR>

calamitates sub iugum misi meas. <A HREF="notes.html#3488"></A><BR>

venena soli mixta quam laetus bibam! <FONT
FACE="Kadmos,Attika,Athenian,Sparta"><A HREF="appcrit.html#3489"></A></FONT><BR>

patiar lubenter, non lubens faciam scelus.&nbsp;&nbsp;&nbsp;&nbsp;<B><Font Size=2>3490</FONT></B>

<P><A NAME="3491"></A>FLAV. vox imperante digna, quam dispar tamen
<A HREF="Act_V_1.trans.html#3491"></A><BR>

nunc imperanti! talis, o talis regat, <FONT
FACE="Kadmos,Attika,Athenian,Sparta"><A HREF="appcrit.html#3492"></A></FONT><BR>

lupo sit ille praeda, qui se agnum facit.
<A HREF="notes.html#3493"></A><BR>

dura nisi facimus patimur: audendum est: habet
<A HREF="notes.html#3494"></A><BR>

res acta caput, a capite felicem exitum. &nbsp;&nbsp;&nbsp;&nbsp;<B><Font Size=2>3495</FONT></B><BR>

agatur aliquid. <A HREF="notes.html#3496"></A>

<P>SEN. et quid?

<P>FLAV. aliquid.

<P>SEN. non times?

<P>FLAV. nisi timor ipse, terribile in istis nihil.
<A HREF="notes.html#3497"></A><BR>

mihi, tibi, ab illo timeo: sed pellit timor<BR>

timorem; et illum tollet, ut tollat metum.<BR>

Nudat ensem Flavius.

<P>SEN. quae spes?

<P>FLAV. in isto.

<P>SEN. in principem?

<P>FLAV. egregie malum. &nbsp;&nbsp;&nbsp;&nbsp;<B><Font Size=2>3500</FONT></B>

<P>SEN. malus, at ferendus.

<P>FLAV. si bonos alios ferat.

<P>SEN. poteris tribunus unus?

<P><A NAME="3502"></A>FLAV. Caium senex <A HREF="notes.html#3502"></A>
<A HREF="Act_V_1.trans.html#3502"></A><BR>

mollisque potuit Chaerea: et Brutos duos
<A HREF="notes.html#3503"></A><BR>

hic esse, et in me Cassios credas duos.<BR>

satis unus.

<P>RUF. at non unus audebis: praeest &nbsp;&nbsp;&nbsp;&nbsp;<B><Font Size=2>3505</FONT></B><BR>

praefectus, a Nerone qui primas tenet;<BR>

Sulpicius et adest centurio: Granius tibi
<A HREF="notes.html#3507"></A><BR>

et Statius; illi Scaurus et Paulus pares.<BR>

sed cum premetur tibi Nero, quis haeres erit?<BR>

ASPER odium Neronis, inque Pisonem favor,&nbsp;&nbsp;&nbsp;&nbsp;<B><Font Size=2>3510</FONT></B><BR>

iam concitavit milites, equites, patres.

<P>FLAV. egregius haeres: quam nihil probro refert
<A HREF="notes.html#3512"></A><BR>

citharaedus ut subinde moveatur loco,<BR>

tragoedus et successor in scena regat! <FONT
FACE="Kadmos,Attika,Athenian,Sparta"><A HREF="appcrit.html#3514"></A></FONT><BR>

quem nulla virtus, aliqua si species, probat; &nbsp;&nbsp;&nbsp;&nbsp;<B><Font Size=2>3515</FONT></B><BR>

luxus, voluptas in scelera pronum ferent. <FONT
FACE="Kadmos,Attika,Athenian,Sparta"><A HREF="appcrit.html#3516"></A></FONT><BR>

sed age, Neronem Piso premat, illum statim
<A HREF="notes.html#3517"></A><BR>

nos opprimamus, Seneca ut imperium gerat,<BR>

sapiens, modestus, gratus, opulentus, potens.</BLOCKQUOTE>
</BLOCKQUOTE>

<P><I>Intervenit Natalis.</I>

<BLOCKQUOTE><BLOCKQUOTE><P><A NAME="3520"></A>ASPER en Senecam ab
illo qui volens visat, venit &nbsp;&nbsp;&nbsp;&nbsp;<B><Font Size=2>3520</FONT></B><BR>

Natalis. <A HREF="notes.html#3521"></A>


<P>SEN. auditu arcete; mihi gravior salus,<BR>

et amor quietis: colloquia neutrum iuvent.

<P>RUF. tu, Flavi, ad illos: linquar ego Senecae comes. <FONT
FACE="Kadmos,Attika,Athenian,Sparta"><A HREF="appcrit.html#3523"></A></FONT></BLOCKQUOTE>
</BLOCKQUOTE>

<P><I>Exeunt Seneca et Rufus.</I>

<P><CENTER><A NAME="3524"></A>[Actus I, scena 5]
<A HREF="Act_V_1.trans.html#3524"></A></CENTER>

<P><CENTER>SULPICIUS ASPER, ANTONIUS NATALIS, SUBRIUS FLAVIUS
</CENTER>

<BLOCKQUOTE><BLOCKQUOTE><P>ASPER Natalis, an parata Pisoni omnia?


<P>NAT. vix dum.

<P>ASPER parare properet: abiiciat
moras. &nbsp;&nbsp;&nbsp;&nbsp;<B><Font Size=2>3525</FONT></B><BR>

differre noceat: dubitat? incepto est opus:<BR>

facto opus: at ille forte consultat; dies
<A HREF="notes.html#3527"></A><BR>

prolatat; haeret: prodit et perdit suos.<BR>

bonum, celeritas: mora, malum: pellat moram.<BR>

quot convenitis?

<P>NAT. quinquies numero decem.&nbsp;&nbsp;&nbsp;&nbsp;<B><Font Size=2>3530</FONT></B>

<P>FLAV. multi nimis: non multa tam multis fides.

<P>NAT. sua probra quosdam, iniuriae quosdam suae,<BR>

quosdam novarum rerum amor, quosdam metus,
<A HREF="notes.html#3533"></A><BR>

fortuna quosdam exesa, quosdam spes rei<BR>

melioris; aliquos Piso bonus, amplus, decens; &nbsp;&nbsp;&nbsp;&nbsp;<B><Font Size=2>3535</FONT></B><BR>

omnes Neronis odia, mala iuncta omnium<BR>

dare nomen urgent, incitant; iungunt, tenent.<BR>

quid multa? multi vix tegunt, pauci haud valent.

<P>FLAV. agite: quod unus non agat, plures agent.<BR>

illi una cervix, pluribus plures manus. &nbsp;&nbsp;&nbsp;&nbsp;<B><Font Size=2>3540</FONT></B><BR>

caeso tyranno gratior nulla hostia: <A HREF="notes.html#3541"></A><BR>

sanguine tyranni suavior nullus liquor.<BR>

expedit ipsa res reliqua: caeptum velim.

<P>NAT. vos Piso spectat, ut locum et tempus rei<BR>

aptum legatis: idque iam praesens rogat.&nbsp;&nbsp;&nbsp;&nbsp;<B><Font Size=2>3545</FONT></B></BLOCKQUOTE>
</BLOCKQUOTE>

<P><I>Piso cum suis advenit.</I>

<P><CENTER><A NAME="3546"></A>[Act I, scena 6]
<A HREF="Act_V_1.trans.html#3546"></A></CENTER>

<P><CENTER>C. PISO, PLAUTIUS LATERANUS, FLAVIUS SCEVINUS, SUBURIUS
FLAVIUS, ANTONIUS NATALIS, SULPICIUS ASPER, EPICHARIS, ALII
</CENTER>

<BLOCKQUOTE><BLOCKQUOTE><P>PISO non est quod addam de fide vestra,
viri<BR>

fortes, fideles: bona, mala, en vobis, mihi<BR>

eadem, ab eodem: quod decet amicos, idem<BR>

nolumus, idemque volumus; hinc sese offerunt<BR>

gratia, potestas, fama, libertas, opes: &nbsp;&nbsp;&nbsp;&nbsp;<B><Font Size=2>3550</FONT></B><BR>

illinc egestas, iudicia, mortes, metus.
<A HREF="notes.html#3551"></A><BR>

quam verba suadent illa, et haec terrent magis.<BR>

periclitari per decus praestat necem,<BR>

quam depilatos vivere, emunctos mori.<BR>

nisi anima misera quid manet, et illa in metu? &nbsp;&nbsp;&nbsp;&nbsp;<B><Font Size=2>3555</FONT></B><BR>

illa igitur aliquid audeat; et animam trahat
<A HREF="notes.html#3556"></A><BR>

hosti Neroni. vos legite tempus, locum.

<P>LAT. non differendum tempus, ubi notum est scelus.<BR>

tua villa, Piso, est aptus ad caedem locus:
<A HREF="notes.html#3559"></A><BR>

Caesar ibi crebro balneas, epulas init.&nbsp;&nbsp;&nbsp;&nbsp;<B><Font Size=2>3560</FONT></B><BR>

securus hospes, mittit excubias, suam<BR>

molem reponit. ponat et vitam sacer.

<P>PISO id hospitalis Iupiter sacrum vetet:<BR>

id dii penates, polluam ut mensae sacra.<BR>

Syllanus et Vestinus hinc crimen struent, &nbsp;&nbsp;&nbsp;&nbsp;<B><Font Size=2>3565</FONT></B><BR>

meque antevertent: melius ad causam meam,<BR>

in urbe, in illa civium spoliis domo<BR>

extructa, in alta luce, vel in ipso foro<BR>

facietis, id quod publicae fiet rei.

<P><A NAME="3570"></A>FLAV. caedendus alios inter? in scena canens&nbsp;&nbsp;&nbsp;&nbsp;<B><Font Size=2>3570</FONT></B><BR>

cedatur; at si solus, incensa domo<BR>

dum nocte profugus cursat huc illuc: iubet<BR>

decus inter alios aggredi, solum salus.

<P>SCEV. imo ubi frequentat Caesar, in circo Ceres
<A HREF="notes.html#3574"></A><BR>

celebranda ludis, aditus hic promptus patet; &nbsp;&nbsp;&nbsp;&nbsp;<B><Font Size=2>3575</FONT></B><BR>

Lateranus, acsi subsidia rebus suis<BR>

precetur, advolutus, incautum premat,<BR>

prosternat, animi validus et membris valens.<BR>

sic impeditum quisquis audebit, premat,<BR>

feriat, trucidet: postulat primos sibi &nbsp;&nbsp;&nbsp;&nbsp;<B><Font Size=2>3580</FONT></B><BR>

pugio hic Salutis tractus e templo, sacer<BR>

magni operis: istum Caesaris tinget cruor!</BLOCKQUOTE>
</BLOCKQUOTE>

<P><I>Nudat pugionem Scevinus.</I>

<BLOCKQUOTE><BLOCKQUOTE><P>NAT. primis secundas, tertias, quis non
feret?<BR>

"tyrannicidis repete!" Caianis fuit <FONT
FACE="Kadmos,Attika,Athenian,Sparta"><A HREF="appcrit.html#3584"></A></FONT><BR>

in ore. nobis an "Salus," an sit "Fides?"&nbsp;&nbsp;&nbsp;&nbsp;<B><Font Size=2>3585</FONT></B><BR>

an quisque dicat aemulis gladiis, "feri?"

<P>ASPER imo imo, feriat quisque, sed dicat nihil.<BR>

prodit, et hoc ipsum dicere, ferire impedit.<BR>

ubi Piso?

<P>PISO in aede Cereris opperiar. necem<BR>

post absolutam Rufus accersat, ferat &nbsp;&nbsp;&nbsp;&nbsp;<B><Font Size=2>3590</FONT></B><BR>

in castra, vulgi ac militum ut maior favor,<BR>

Antoniamque Claudii comitem volo.<BR>

ite, ite fortes; ite faelices. <FONT
FACE="Kadmos,Attika,Athenian,Sparta"><A HREF="appcrit.html#3593"></A></FONT></BLOCKQUOTE>
</BLOCKQUOTE>

<P><I>Exit Piso cum Laterano &lt;et&gt; caeteri.</I>

<BLOCKQUOTE><BLOCKQUOTE><P>SCEV. vale<BR>

<A NAME="3593"></A>brevi imperator, Caesar.

<P>FLAV. aut nullus brevi.</BLOCKQUOTE></BLOCKQUOTE>

<P><CENTER><A NAME="3595"></A>EPICHARIS, SVBURIUS FLAVIUS, SULPICIUS
ASPER, SCEVINUS <A HREF="Act_V_1.trans.html#3595"></A></CENTER>

<BLOCKQUOTE><BLOCKQUOTE><P>EPI. breve, breve tempus, o viri, siquidem
viri, &nbsp;&nbsp;&nbsp;&nbsp;<B><Font Size=2>3595</FONT></B><BR>

capiatis in re tam gravi: spes ac metus<BR>

mittantur: agite, quod agitis: lentum incitet<BR>

res ipsa; timidum, quod vir est; omnes, fides.<BR>

ego, quia Caesar saepe laetatur mari,<BR>

quosdam illigabo ex classe primores duces.&nbsp;&nbsp;&nbsp;&nbsp;<B><Font Size=2>3600 </FONT></B><BR>

ut potero (et aliqua potero) suppetias feram.
<A HREF="notes.html#3601"></A>
</BLOCKQUOTE></BLOCKQUOTE>

<P><I>Exit Epicharis.</I>

<BLOCKQUOTE><BLOCKQUOTE><P>ASPER mirum putabo, in dispari si par
fides <A HREF="notes.html#3602"></A><BR>

aetate, sexu, genere, fortuna, ordine,<BR>

inter mulieres, milites, equites, patres.<BR>

Scevine, tu memineris, ut primas feras. &nbsp;&nbsp;&nbsp;&nbsp;<B><Font Size=2>3605</FONT></B></BLOCKQUOTE>
</BLOCKQUOTE>

<P><I>Exeunt Asper et Flavius.</I>

<P><CENTER>[Actus I, scene 7]</CENTER>

<P><CENTER><A NAME="3606"></A>SCEVINUS, MILICHUS LIBERTUS
<A HREF="Act_V_1.trans.html#3606"></A></CENTER>

<BLOCKQUOTE><BLOCKQUOTE><P>SCEV. meminero, Miliche quam te amem,
nosti! <FONT
FACE="Kadmos,Attika,Athenian,Sparta"><A HREF="appcrit.html#3606"></A></FONT>

<P>MIL. scio.

<P>SCEV. libertus ex me!

<P>MIL. scio.

<P>SCEV. patronus ego!

<P>MIL. scio.

<P>SCEV. debere mihi te.

<P>MIL. me scio.

<P>SCEV. sed quid nunc agam,<BR>

scis?

<P>MIL. scire potero.

<P>SCEV. tibi fides . . . <FONT
FACE="Kadmos,Attika,Athenian,Sparta"><A HREF="appcrit.html#3609"></A></FONT>

<P>MIL. in te fides.

<P>SCEV. . . . testatus ut sim scis!

<P>MIL. scio: cautum decet. &nbsp;&nbsp;&nbsp;&nbsp;<B><Font Size=2>3610</FONT></B>

<P>SCEV. effer libellos.</BLOCKQUOTE></BLOCKQUOTE>

<P><I>Exit Milichus.</I>

<BLOCKQUOTE><BLOCKQUOTE><P>primus ego feriam? negat<BR>

mens dissoluta, languida, et somno stupens
<A HREF="notes.html#3612"></A><BR>

vita: minus igitur fama suspectum feret.<BR>

talis Caligulae Chaerea; et talis fuit <A HREF="notes.html#3614"></A><BR>

Brutus Superbo: iam fatis virtus diu&nbsp;&nbsp;&nbsp;&nbsp;<B><Font Size=2>3615</FONT></B><BR>

celata: fallam nomen; audebo. <A HREF="notes.html#3616"></A><FONT
FACE="Kadmos,Attika,Athenian,Sparta"> </FONT><FONT
FACE="Kadmos,Attika,Athenian,Sparta"><A HREF="appcrit.html#3616"></A></FONT></BLOCKQUOTE>
</BLOCKQUOTE>

<P><I>Redit cum testamenti tabulis.</I>

<BLOCKQUOTE><BLOCKQUOTE><P><FONT SIZE="+1" FACE="Times"><A NAME="3615"></A></FONT>at redit
<A HREF="Act_V_1.trans.html#3615"></A><BR>

Milichus: sigillum appono: iam cautum satis.
<A HREF="notes.html#3617"></A><BR>

si charus aliquis servus, hunc mitto manu:<BR>

sit nummus aliis: me manent lautae dapes.</BLOCKQUOTE>
</BLOCKQUOTE>

<P><I>Pugionem tradet</I>

<BLOCKQUOTE><BLOCKQUOTE><P>pugio iste, Miliche, prae vetustate est
hebes: &nbsp;&nbsp;&nbsp;&nbsp;<B><Font Size=2>3620</FONT></B><BR>

saxo asperetur, clarus ardescat mucro.<BR>

cerota, Miliche, et stiptyca, ut par est, quibus<BR>

vulnera ligantur, sanguis inhibetur, para.<BR>

crastinus ut ut erit, laetus hunc sumam diem.
<A HREF="notes.html#3624"></A>
</BLOCKQUOTE></BLOCKQUOTE>

<P><I>Exit Scevinus.</I>

<BLOCKQUOTE><BLOCKQUOTE><P>MIL. (solus) ab ore laetus, maestus ex
animo magis. &nbsp;&nbsp;&nbsp;&nbsp;<B><Font Size=2>3625</FONT></B><BR>

quid ista vult laetitia? sermones vagi?<BR>

pugio acuendus? tabula signata? et dapes?<BR>

et dona? mox fomenta vulneribus? quid est?<BR>

an aliquis illum? an ille nunc aliquem ferit?<BR>

ferit ille: sed quem? Caesarem. sic est. scelus&nbsp;&nbsp;&nbsp;&nbsp;<B><Font Size=2>3630</FONT></B><BR>

tantum ille? faciet. ego scelus celo? fides<BR>

minor in patronum, in principem maior decet.<BR>

quam fidei ab illo, perfidiae ab isto meae<BR>

maiora referam praemia: et fas et fides,<BR>

mensque a patrono liberum cedat memor. &nbsp;&nbsp;&nbsp;&nbsp;<B><Font Size=2>3635</FONT></B><BR>

an prodam, an abdam, consulam uxorem meam.
</BLOCKQUOTE></BLOCKQUOTE>
<HR>
<HR>
<CENTER><TABLE BORDER=0 CELLSPACING=15 CELLPADDING=0>
<TR>
	<TD><A HREF="gwinne.html">Gwinne</A>
	<TD><A HREF="neo.html">Neo-Latin</A>
	<TD><a href="index.html">The Latin Library</A>
	<TD><a href="classics.html">The Classics Homepage</A>
</TABLE></CENTER>
</BODY>
</HTML>