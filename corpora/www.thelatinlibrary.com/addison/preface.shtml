<HTML>
<HEAD>
<TITLE>Addison: Preface and Dedication</TITLE>
<META HTTP-EQUIV="Content-Type" CONTENT="text/html; CHARSET=iso-8859-1"><LINK REL="SHORTCUT ICON" HREF="http://www.thelatinlibrary.com/icon.ico">
</HEAD>
<BODY BACKGROUND="/back4.jpg" BGCOLOR="#FFFFFF">
<BR>
<FONT SIZE=5><CENTER>JOSEPHUS ADDISON<BR> PRAEFATIO</CENTER></FONT>
<P>
<HR><HR>
<FONT SIZE=4><P>
Alterum habes, erudite lector, Musarum Anglicarum volumen: sed illud
et genuinum et authorum permissu impressum. Londinensi editori hanc laudem
concedimus, ut poetarum famae dispendio sibi quaestum faciat; illis parum
invidentes, qui opera adeo mutila et furtiva typis mandarunt, ut deformes
partus aut non agnoverint ipsi parentes, aut agnitis erubuerint.  Ista
vero expolita jam et absoluta tabi non displicere confidemus, quae inchoata
tantum et inculta humaniter acceperis.
<P>
Fatendum est tamen opus hoc minus esse perfectum, quod nullis
Cantabrigiensium exornetur carminibus. Illud vero infortunium nimiae potius
ipsorum modestiae tribuendum est, quam nostris votis, qui praestantissima
illorum poemata non semel frustra expectavimus. Eorum sane haud pauca summa
cum voluptate legimus, quibus denuo recudendis praelum Sheldonianum (si ita
visum fuisset auctoribus) non sine honore inservisset. Noluimus tamen
alicujus scripta sese inscio in lucem immittere, ne invitis videremur donare
famam, et nostro exemplo approbare, quod in Poetico Wellingtoni Examine
redarguimus.
<P>
Nobis interim ignoscat academia Oxoniensis, si quorundam carmina
rejecerimus, ut tertio volumini sua etiam superessent ornamenta.
De autoribus nostris multa praefari supervacaneum ducimus.
Defunctorum gloria supra invidiam posita est; quam a viventibus amoliri
versus nequeunt vel accuratissimmi. Tecum modo cogites, quam castigata
Whitfeldi poemata ipso superstite in publicum prodiissent, quae posthuma
licet, et ab adolescente conscripta, tam eximie elucescunt.
<P>
Nullarum denique partium studio addicti delectum hunc confecimus: de
carminis elegantia, potius quam argumento soliciti. Facile autem advertes,
illum plura excitasse poetarum ingenia, qui ampliorum praebuit poetis
materiem. Nec istud tibi ingratum fore speramus Gulielmum nostrum tot laudis
suae praecones habuisse; nisi forsan aegre tuleris vatem tantae virtuti
celebrandae non inveniri parem.
<P>
<HR>
<HR>
<P>
<CENTER><FONT SIZE=5>HONORATISSIMO VIRO CAROLO MONTAGU<BR>
ARMIGERO, SCHACCARII CANCELLARIO, AERARII PRAEFECTO, REGI A SECRETORIBUS CONSILIIS, &c.</FONT></CENTER>
<P>
Cum tanta auribus tuis obstrepat vatum neqissimorum turba, nihil est
cur queraris aliquid inusitatum tibi contigisse, ubi praeclarum hoc
argumentum meis etiam numeris violatum conspexeris. Quantum virtute bellica
praestent Britanni, recens ex rebus gestis testatur gloria; quam vero in
humanioribus pacis studiis non emineamus, indicio sunt quos nuper in lucem
emisimus versiculi. Quod si Congrevius ille tuus divino, quo solet,
furore correptus materiam hanc non exornasset, vix tanti esset ipsa pax, ut
illa laeteremur tot perditissimis poetis tam misere decantata. At, dum alios
insector, mei ipsius oblitus fuisse videor, qui haud minores forsan ex
Latinis tibi molestias allaturus sum, quam quas illi ex vernaculis suis
carminibus attulerunt; nisi quod inter ipsos cruciatus lenimentum aliquod
dolori tribuat tormenti varietas. Nec quidem unquam adduci possem, ut poema
patrio sermone conscriptum oculis tuis subjicerem, qui ab istis conatibus
caeteros omnes scribendo non minus deterres, quam favendo excitaveris.
<P>
Humanitatis tuae cultor devotissimus,
<P>
JOSEPHUS ADDISON
<TABLE BORDER=0 CELLSPACING=15 CELLPADDING=0 ALIGN=CENTER> <TR> <TD><A HREF="/addison.html">Addison</A> 	<TD><A HREF="/neo.html">Neo-Latin</A><TD><a href="/index.html">The Latin Library</A> <TD><a href="/classics.html">The Classics Page</A> </TABLE>
</BODY>
</HTML>